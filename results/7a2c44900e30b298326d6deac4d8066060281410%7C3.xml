<edition><articles><article><jaar>1983</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1983</searchword><id>6452</id><udhid>UDH:TvAR/6452</udhid><titel>Buisleidingen en landelijk gebied</titel><searchwords><searchword>TvAR 12/1983</searchword><searchword>UDH:TvAR/6452</searchword></searchwords><attachments><attachment><name>1983_nr 12_Artikel_Faber.pdf</name><extention>pdf</extention><url>https://denhollander.info/download/6234/ci</url></attachment></attachments><inleiding>Inleiding&#13;
Als laatste in een lange reeks van structuurschema's die (voor de eerste keer) de pkbprocedure&#13;
(hebben) doorlopen, verscheen op 15 april 1982 het Structuurschema&#13;
Buisleidingen (SBUI)1. Op 9 mei 1983 bracht de Raad van Advies voor de Ruimtelijke&#13;
Ordening (RARO) hierover advies uit2. Naast inhoudelijke beschouwingen&#13;
over het buisleidingenbeleid komen in dit advies vooral ook bestuurlijk-juridische&#13;
aspecten aan de orde. Wat betreft het wettelijk kader dat (o.a. door de RARO) voor&#13;
het buisleidingenbeleid wenselijk wordt geacht, kan voorts verwezen worden naar&#13;
een recent artikel van mr. H.H.A. Teeuwen in Bouwrecht3.&#13;
In dit artikel wordt nader ingegaan op de ruimtelijke implicaties die het SBUI&#13;
voor het landelijk gebied met zich meebrengt en de bevindingen van de RARO daaromtrent.&#13;
Het gaat daarbij om zaken als de behoefte aan c.q. noodzaak van planologische&#13;
reserveringen voor toekomstige hoofdtransportleidingen, de mogelijke vormen&#13;
van planologische reservering en de wijze waarop deze reserveringen in streeken&#13;
bestemmingsplannen dienen te worden opgenomen. Daarnaast wordt aandacht&#13;
gegeven aan de projectmatige besluitvorming.&#13;
Voor de agrarische sector staat in deze problematiek centraal de mogelijke consequenties&#13;
van vroegtijdige planologische reserveringen voor buisleidingen voor de bedrijfsontwikkeling.&#13;
In zijn inspraakreactie op het Structuurschema Buisleidingen&#13;
dd. 9 september 1982 heeft het Landbouwschap deze kwestie onder de aandacht van&#13;
de regering gebracht4. De totale lengte aan reserveringen van het SBUI wordt op&#13;
± 1000 km becijferd, waarbij ruwweg een gebied (hoofdzakelijk landelijk) van&#13;
± 70.000 ha planologisch in zijn ontwikkeling belemmerd zou kunnen worden.</inleiding><content>Voorgeschiedenis&#13;
De jaren zestig gaven een opmerkelijke opkomst te zien van de aanleg van buisleidingen,&#13;
bestemd voor het transport over grotere afstanden van gasvormige en vloeibare stoffen zoals aardgas en -olie, olieprodukten en (petro)chemische produkten.&#13;
Aanvankelijk bleef de overheidsbemoeienis hierbij beperkt tot het 'passief' begeleiden&#13;
van de aanleg van solitaire leidingen. Vanwege de ruimtelijke consequenties van deze&#13;
ontwikkeling, mede gelet op de groeiverwachtingen ontstond echter geleidelijk aan&#13;
behoefte aan een meer actieve inbreng van de (rijks)overheid op dit gebied.&#13;
Dit leidde in 1971 tot de instelling van de Interprovinciale Werkgroep Bundeling&#13;
Leidingen (IWBL), die in 1975 met een eindrapport kwam. Daarin werd onder andere&#13;
een indicatief landelijk net van leidingstroken ontworpen. Sindsdien zijn in veel&#13;
(ontwerp-)streekplannen buisleidingenstroken opgenomen conform het door de&#13;
IWBL ontworpen net. Bij de totstandkoming van het SBUI heeft de IWBL-studie&#13;
een belangrijke rol gespeeld.&#13;
Al in de Oriënteringsnota Ruimtelijke Ordening van 1973 werd dit structuurschema&#13;
aangekondigd. Dat desondanks eerst in 1982 een beleidsvoornemen uitkwam&#13;
heeft met name te maken met een nogal moeizaam verlopen interdepartementale beleidsvoorbereiding,&#13;
alsmede met een met de jaren afnemende (ook politieke) prioriteit&#13;
als gevolg van de door de economische ontwikkeling sterk afgenomen groeiverwachtingen.&#13;
De toekomstige behoefte aan buisleidingentransport&#13;
Het buisleidingentransport is een afgeleide van een aantal activiteiten in de economische&#13;
sfeer. De economische recessie, in samenhang met een sterk gewijzigde grondstoffen-&#13;
en energiesituatie treft met name ook de voor het buisleidingentransport relevante&#13;
sectoren als de olie(raffinage)- en (petro)chemische industrie. Op dit moment&#13;
zijn er nauwelijks ontwikkelingen aan te geven, die (anders dan op de Noordzee) erop&#13;
wijzen dat het binnen de zichttermijn van het structuurschema tot de aanleg van&#13;
nieuwe hoofdtransportleidingen in Nederland zal komen. Een uitzondering hierop&#13;
vormt wellicht het transport van LPG per buisleiding, alsmede uitbreiding van het&#13;
hoofdtransportnet van de Gasunie voor gassoorten van afwijkende kwaliteit. De kans&#13;
op LPG-transport per buisleiding is met het inmiddels gewijzigde standpunt van de&#13;
regering5 overigens aanmerkelijk kleiner geworden. Ook in het SBUI worden concrete&#13;
projecten voor buisleidingen (afgezien van enkele op de Noordzee) niet voorzien.&#13;
Desondanks wil de regering met het SBUI ruimtelijk gezien de mogelijkheden&#13;
openhouden om bijtijds op de eventuele komst van nieuwe hoofdtransportleidingen te&#13;
kunnen inspelen. Het gevolg is dat de beslissingsinhoud van het structuurschema&#13;
gericht is op het nemen van planologische maatregelen, zonder zicht op&#13;
bijbehorende buisleidingenprojecten.&#13;
Bij een stagnerende economische ontwikkeling kan een dergelijk voorwaardenscheppend&#13;
buisleidingenbeleid weliswaar voor het bedrijfsleven van belang zijn.&#13;
Vraag is of dit beleid ruimtelijk (economisch) gezien vertaald moet worden op een wijze zoals met het SBUI wordt nagestreefd, mede gezien de zwaarte van de te doorlopen&#13;
procedure van de planologische kernbeslissing.&#13;
Vormen van planologische reservering&#13;
In het structuurschema is een landelijk net van hoofdverbindingen ontwikkeld tussen&#13;
de voornaamste industriële centra van ons land en de nabijgelegen centra van&#13;
onze buurlanden. In veel gevallen valt een hoofd verbinding samen met het tracé van&#13;
(een) bestaande hoofdtransportleiding(en). Iedere hoofdverbinding moet vijf(!) toekomstige&#13;
hoofdtransportleidingen kunnen bevatten, zoals gezegd is daar vooralsnog&#13;
weinig kans op. De bestuurlijke doorwerking van het stuctuurschema is vooral daarin&#13;
gelegen, dat het landelijk net van hoofd ver bindingen in streek- en bestemmingsplannen&#13;
dient te worden uitgewerkt tot een stelsel van aaneengesloten planologische&#13;
reserveringen. Daarvoor worden in het SBUI drie mogelijkheden onderscheiden,&#13;
te weten:&#13;
- de buisleidingenstraat;&#13;
- de buisleidingenstrook;&#13;
- de buisleidingenzone.&#13;
Een buisleidingenstraat is een buisleidingenstrook met een bijzondere status, aangezien&#13;
de straat niet alleen is bestemd, maar ook ingericht is voor het leggen van buisleidingen&#13;
en zich daardoor slechts beperkt met andere doeleinden laat verenigen. De&#13;
noodzaak van reservering in deze vorm wordt in het SBUI niet aanwezig geacht; logisch,&#13;
gezien het jaarlijkse exploitatieverlies als gevolg van een sterke onderbezetting&#13;
van de buisleidingenstraat Pernis-Klundert, de enige straat die we in Nederland kennen.&#13;
Een buisleidingenstrook: is in de ogen van de regering een doorgaande strook van&#13;
50-200 meter breedte, die als zodanig is opgenomen in streek- en bestemmingsplannen&#13;
en daardoor medebestemd is voor het leggen van buisleidingen.&#13;
De eerdergenoemde IWBL-studie onderscheidt slechts stroken en straten. Uitgangspunt&#13;
daarbij was dat doorgaande leidingen in een vrij nauwe vorm van bundeling&#13;
dienen te worden aangelegd. Bundeling van buisleidingen onderling of met andere&#13;
vormen van infrastructuur kan een doorsnijding van het landelijk gebied door&#13;
vele solitaire leidingen, met het daarbij behorende directe en indirecte ruimtebeslag&#13;
voorkomen en is als zodanig ook voor de landbouw gunstig. In het structuurschema&#13;
neemt men van het bundelingsprincipe enige afstand door een derde vorm van reservering&#13;
in beschouwing te nemen, de buisleidingen^o/ie.&#13;
Deze kan volgens het SBUI enige honderden meters tot enige kilometers breed zijn&#13;
(al naar gelang het oordeel van de provincie) en dient als zodanig te worden opgenomen&#13;
in het streekplan en opengehouden in het bestemmingsplan. Met de invoering&#13;
van de zone wordt allereerst beoogd om ten tijde van de tracering van buisleidingen&#13;
ten opzichte van de strook ruimere mogelijkheden te creëren om in te spelen op de&#13;
plaatselijke omstandigheden (SBUI, blz. 24). Een dergelijke flexibele tracering van&#13;
individuele leidingen binnen de zone kan volgens de regering van belang zijn voor een&#13;
goede ruimtelijke inpassing, met name in gebieden met een grote variatie van kleinschalige&#13;
elementen. De keuze tussen strook en zone hangt derhalve vooral af van de aard van het plangebied.&#13;
De rijksvoorkeur is gebaseerd op een globale indeling naar gebieden, uitgaande&#13;
van de Structuurschets voor de Verstedelijking en die voor de Landelijke Gebieden.&#13;
Voor stadsgewesten en de rest van de stedelijke gebieden gaat de voorkeur&#13;
van de regering uit naar buisleidingenstroken. Binnen de gebieden met afwisselend&#13;
landbouw, natuur en andere functies in kleinere eenheden (zone C van de Structuurschets&#13;
landelijke gebieden) is er een voorkeur voor buisleidingenzones. Voor de&#13;
overige gebieden, met name grootschalige landbouwgebieden wordt geen voorkeur&#13;
uitgesproken.&#13;
Een werkbare opzet?&#13;
Hoe zal dit onderscheid nu in de praktijk uitpakken? Juist de meer gevarieerde gebieden&#13;
met kleine ruimtelijke elementen zijn tamelijk kwetsbaar. Om teveel doorsnijding&#13;
te voorkomen zal ook daar de voorkeur worden gegeven aan nauwe bundeling&#13;
met bestaande buisleidingen en andere infrastructuur. Dit is zowel van belang&#13;
bij de aanleg van individuele leidingen, alsook voor het beheer van dergelijke gebieden&#13;
na de aanleg. In de praktijk zal het veelal dan ook zo zijn, dat de eerst aangelegde&#13;
buisleiding in de zone een sterke invloed heeft op het tracé van volgende leidingen.&#13;
Idealiter zou een en ander evenwel kunnen leiden tot een strook van gebundelde&#13;
buisleidingen binnen de zone.&#13;
Een bijkomend probleem is echter dat het bij de zone om betrekkelijk grote gebieden&#13;
kan gaan. Gezien de laaggespannen toekomstverwachtingen van dit moment&#13;
(zie hiervoor), kan het bovendien wel eens vele jaren duren voor het tot de aanleg&#13;
van een nieuwe hoofdtransportleiding in de zone komt. Dit leidt tot het ook in het&#13;
SBUI onderkende gevaar van 'dichtslibben' van de zone, aangezien men de beperkingen&#13;
ten aanzien van het grondgebruik (de zgn. 'planologische schaduw') zo gering&#13;
mogelijk wil houden. In geval van dichtslibben zullen bij de tracering van individuele&#13;
leidingen binnen de zone problemen ontstaan. Aan de ene kant zal dit een&#13;
goede ruimtelijke inpassing van deze leidingen in de weg staan (waarvoor de zone&#13;
nu net allereerst is bedoeld), aan de andere kant zullen de kansen op bundeling met&#13;
de in de zone aanwezige overige infrastructuur afnemen.&#13;
In de praktijk zal men derhalve met de buisleidingenzone naar mijn idee niet goed&#13;
uit de voeten kunnen. Op het provinciaal niveau niet, want men zal de grootste&#13;
moeite hebben de zone voldoende 'open' te houden, en ook in de gebieden waarvoor&#13;
de regering de zone geschikt acht de voorkeur geven aan zoveel mogelijk bundeling&#13;
van infrastructuur. Maar ook de buisleidingenlegger niet, want het aanvankelijke&#13;
voordeel van een verlegging van de tracé-vaststelling van toekomstige hoofdtransportleidingen&#13;
naar het (latere) stadium van de besluitvorming over individuele projecten&#13;
(meer keuzevrijheid ten aanzien van het tracé), wordt naarmate de tijd verstrijkt&#13;
teniet gedaan door het dichtslibben van de zone.&#13;
Ook het Landbouwschap wijst in zijn eerdergenoemde inspraakreactie de buisleidingenzone&#13;
af met de constatering dat een bundeling 'op afstand' niet het gewenste&#13;
af zelfs een averechts effect heeft en derhalve niet als vorm van bundeling beschouwd&#13;
kan worden. Consequenties van de reserveringen voor streek- en bestemmingsplan&#13;
Er is een tweede, tot nu toe onderbelicht gebleven verschil tussen de buisleidingenstrook&#13;
en de -zone. De strook dient als zodanig te worden opgenomen in streek- en&#13;
bestemmingsplan, de zone alleen in het streekplan en opengehouden in het&#13;
bestemmingsplan.&#13;
Daarmee is de zone volgens de regering en 'zachtere' planologische reservering&#13;
dan de strook. In het streekplan opgenomen zones dienen aandachtspunt voor het&#13;
bestemmingsplanwerk te zijn, met het doel in de zone ook op bestemmingsplanniveau&#13;
ontwikkelingen te voorkomen die de mogelijkheid van het leggen van vijf toekomstige&#13;
hoofdtransportleidingen binnen de zone zouden frustreren. Het oprichten van fysieke&#13;
barrières of formele belemmeringen, dat daartoe aanleiding zou kunnen geven,&#13;
dient te worden voorkomen. Onder fysieke barrières wordt in dit verband verstaan:&#13;
boerderijen en opstallen, woningen en andere gebouwen, gebouwde en andere voorzieningen&#13;
voor de verblijfsrecreatie, infrastructurele werken e.d. (SBUI, blz. 121).&#13;
Het zou in de praktijk dus kunnen gaan om vrij ingrijpende ruimtegebruiksbeperkingen&#13;
voor vrij omvangrijke gebieden, gezien ook de omvang van de zone. En dat&#13;
voor een periode, die gezien de toekomstverwachtingen van het buisleidingentransport&#13;
wel eens jarenlang zou kunnen duren. Daarbij is niet zonder meer duidelijk,&#13;
dat te zijner tijd schadevergoeding ex art. 49 van de Wet op de Ruimtelijke Ordening&#13;
zal volgen. Zeker wanneer reserveringen na verloop van jaren overbodig zijn&#13;
geworden zal vergoeding van eventueel geleden schade ten aanzien van de bedrijfsontwikkeling,&#13;
als gevolg van een jarenlange claim op het grondgebruik, uitblijven.&#13;
Hoe goed een schadevergoedingsregeling ook mag zijn, het is vanzelfsprekend altijd&#13;
beter ernaar te streven dat er zo weinig mogelijk schade ontstaat. Volgens het SBUI&#13;
heeft zich tot dusver in de praktijk geen schadeclaim ex art. 49 WRO met betrekking&#13;
tot buisleidingen voorgedaan.&#13;
Een dergelijk beleid van fysiek openhouden van de buisleidingenzones gaat dan&#13;
ook veel te ver. Ook om deze reden zal de zone naar verwachting in de praktijk weinig&#13;
weerklank vinden. De gedachte van een reserveringsvorm als buisleidingenzone&#13;
kan dan ook volgens mij maar beter weer snel worden verlaten. Temeer, daar de&#13;
rijksvoorkeur toch al weinig bestuurlijke gevolgen kent. De ondergetekenden van het&#13;
structuurschema gaan ervan uit, dat de provincies bij de opstelling of herziening van&#13;
streekplannen met de rijksvoorkeur rekening houden en dat een afwijking 'terdege&#13;
gemotiveerd' zal worden (SBUI, blz. 91). Dat laatste zal (dus) niet zo moeilijk zijn.&#13;
Ook de RARO heeft in zijn advies de feitelijke betekenis van de buisleidingenzone&#13;
sterk gerelativeerd. De zone wordt als een tussenstadium in het reserveringsbeleid&#13;
gezien. Zodra de zone dreigt dicht te slibben, dient deze te worden vervangen door&#13;
een reservering als buisleidingenstrook. Omschakeling naar de strook zou als regel&#13;
ook moeten plaatsvinden op het moment dat de eerste buisleiding in de zone wordt&#13;
gelegd. Ook de RARO wil het in beginsel aan het oordeel van de provincie overlaten,&#13;
of de zone in de streekplanpraktijk een toepassing zal vinden.&#13;
Blijft als reserveringsvorm over de buisleidingenstrook. Zoals gezegd dient de strook&#13;
zowel in streek- als bestemmingsplan te worden opgenomen. Het structuurschema tekent daarbij aan, dat uit de toelichting op het bestemmingsplan moet blijken, dat&#13;
de strook primair bedoeld is voor het leggen van buisleidingen en bijbehorende&#13;
bouwwerken. Een buisleidingenstrook kan tevens voor andere doeleinden worden&#13;
bestemd mits deze zich met de primaire bestemming verdragen. De RARO komt in&#13;
zijn advies (par. 29) tot de conclusie dat in het algemeen met een nevenbestemming&#13;
(agrarische bestemming met de mogelijkheid van buisleidingenaanleg) in de zin van&#13;
art. 13, lid 4 van het Besluit op de Ruimtelijke Ordening kan worden volstaan. Voor&#13;
een hoofdbestemming is alleen aanleiding als men een onteigeningsgrond wil hebben.&#13;
Zou onteigend moeten worden, hetgeen overigens niet gauw voor zal komen,&#13;
dan moet het betrokken perceel (dat deel van het tracé) volgens de RARO maar als&#13;
zodanig voor de aanleg van buisleidingen bestemd worden (hoofdbestemming), terwijl&#13;
voor het overige deel van het tracé de agrarische bestemming met buisleidingenstrook&#13;
als nevenbestemming gehandhaafd kan blijven.&#13;
De consequenties in de sfeer van grondgebruiksbeperkingen zijn hier dus zo mogelijk&#13;
nog groter dan reeds voor de zones werd aangegeven. Het moge duidelijk zijn&#13;
dat op dit moment een zo stringent tot op het bestemmingsplanniveau doorgevoerd&#13;
reserveringsbeleid niet valt te rechtvaardigen. In de wegenplanning heeft men al langer&#13;
(en krijgt men gezien het huidige gebrek aan financiële middelen steeds meer)&#13;
ervaring met projecten die eerst op zeer lange termijn voor uitvoering in aanmerking&#13;
komen. Het ligt mijns inziens voor de hand ten aanzien van buisleidingenprojecten&#13;
dezelfde gedragslijn te hanteren. Dit komt erop neer dat buisleidingenstroken een&#13;
aanduiding krijgen op de streekplankaart, welke scherper omlijnd kan worden naarmate&#13;
er meer zicht is op toekomstige buisleidingaanleg dan wel er in de strook reeds&#13;
een buisleiding ligt. Als zodanig heeft de strook ten behoeve van de ruimtelijke inrichting&#13;
van een plangebied (bijvoorbeeld in het kader van een landinrichtingsproject)&#13;
een signaalfunctie, dat er in de toekomst nog buisleidingen moeten kunnen&#13;
worden gelegd, zodat hiermee bij grotere ruimtelijke ingrepen in het gebied rekening&#13;
kan worden gehouden. De stroken zijn dus niet bedoeld om (deels bij het bestaande&#13;
ruimtegebruik behorende) bescheiden planologische ontwikkelingen (zoals boerderijbouw&#13;
en -uitbreiding, sportvelden e.d.) tegen te gaan. Bij het fysiek openhouden&#13;
van de stroken denk ik in afwijking van het structuurschema (zie hiervoor) vooral&#13;
aan het weren van majeure stads- en dorpsuitbreidingen, grote infrastructurele werken,&#13;
ontgrondingen en dergelijke.&#13;
Het reserveren van de strook in het bestemmingsplan is mijns inziens slechts aanvaardbaar,&#13;
wanneer, aangetoond kan worden dat de reservering voldoende realiteitswaarde&#13;
heeft. Dat wil zeggen dat er of wel méér zekerheid dan in het structuurschema&#13;
gegeven wordt moet bestaan over de termijn waarop het tot nieuwe buisleidingenaanleg&#13;
zal komen, of wel er ligt in de te reserveren strook reeds een bestaande&#13;
buisleiding. In het tweede geval dient de reservering ter ondersteuning van het bundelingsprincipe.&#13;
Een derde mogelijkheid kan wellicht geboden worden voor die situaties,&#13;
waarin duidelijk gebrek aan fysieke ruimte voor buisleidingenaanleg dreigt te&#13;
ontstaan (bijv. bij stedelijke uitbreiding, dichtgroei lintbebouwing, aanleg infrastructuur&#13;
e.d.). Het structuurschema noemt reeds twee van dergelijke knelpunten,&#13;
beide betrekking hebbend op rivier kruisingen. Dit reserveringsbeleid, waar ook&#13;
de RARO zich in zijn advies kon vinden, zou met zich mee kunnen brengen, dat zich vrij plotseling de aanleg van een buisleiding aandient,&#13;
zonder dat daarvoor (reeds) een strook in het bestemmingsplan is gereserveerd.&#13;
Ook zou het denkbare gevolg kunnen zijn, dat binnen de strook toegestane&#13;
planologische ontwikkelingen, op het moment dat zich een concreet buisleidingenproject&#13;
aandient onteigening en verwijdering van gebouwen (bijvoorbeeld boerderijen)&#13;
noodzakelijk maken. Dergelijke situaties dienen in het kader van de projectmatige&#13;
besluitvorming (zie verderop) met de nodige spoed te worden opgevangen. Zoals&#13;
gezegd zal de noodzaak van onteigening zich met name in het landelijk gebied niet&#13;
zo gauw voordoen.&#13;
Hoe het feitelijk staat met de juridische mogelijkheden van het opnemen van (reserveringen&#13;
voor) buisleidingentracés in bestemmingsplannen is de RARO in zijn advies&#13;
uitvoerig nagegaan (par. 27 e.v.). Daarbij is tevens gekeken naar de Kroonjurisprudentie&#13;
met betrekking tot wegtracés in bestemmingsplannen. In enkele uitspraken&#13;
over wegtracés heeft de Kroon overwogen dat wanneer niet aannemelijk is dat&#13;
een weg binnen de planperiode gerealiseerd zal worden, er geen noodzaak is voor&#13;
met het tracé samenhangende bestemmingen, tenzij bijvoorbeeld de uiteindelijke&#13;
noodzaak van het tracé wel vaststaat (zie het KB van 11 september 1979 nr. 17 (Zevenhuizen)).&#13;
Op grond daarvan trok de RARO voor buisleidingentracés de conclusie&#13;
dat, met name afhankelijk van de realiseringstermijn van een buisleiding in relatie&#13;
tot de zwaarte van het belangenconflict, nu eens wel dan weer niet opneming van&#13;
een reservering in het bestemmingsplan (voor de Kroon) aanvaardbaar zal zijn.&#13;
Het na het RARO-advies verschenen KB Nieuwstadt van 6 mei 1983, nr. 22 verschaft&#13;
in deze meer duidelijkheid. Door de Kroon werd goedkeuring onthouden aan&#13;
het in het bestemmingsplan opnemen van een buisleidingenstrook voor toekomstige&#13;
leidingen, alsmede de daarmede betrekking hebbende voorschriften, overwegende&#13;
'dat voor de onderwerpelijke leidingenstrook gronden moeten worden gereserveerd&#13;
van 100 tot 200 m breedte en niet bekend is of en hoeveel leidingen daarin zullen&#13;
worden gelegd; dat in verband met de aanleg van toekomstige ondergrondse leidingen&#13;
in de planvoorschriften reeds bepalingen zijn opgenomen die de mogelijkheden&#13;
tot bebouwing en gebruik van de bij deze leidingen behorende stroken grond in aanzienlijke&#13;
mate beperken'. De Kroon vond in dit geval kennelijk niet relevant genoeg&#13;
dat er ter plekke reeds leidingen liggen en dat hier voor toekomstige buisleidingen&#13;
potentiële knelpunten zijn (zoals Gedeputeerde Staten constateerden).&#13;
Het is nog te vroeg om dit KB op deze twee punten te veralgemeniseren. Wat wel&#13;
duidelijk wordt is dat een terughoudend reserveringsbeleid voor onzekere toekomstige&#13;
buisleidingenprojecten zoals in het voorgaande bepleit, in de Kroonjurisprudentie&#13;
wordt onderschreven. Hetgeen de bedrijfsontwikkeling in het landelijk gebied&#13;
alleen maar ten goede kan komen.&#13;
Conclusies met betrekking tot het structuurschema&#13;
Het voorgaande kan in hoofdlijnen als volgt worden samengevat. Concrete buisleidingenprojecten&#13;
(voor hoofdtransportleidingen) worden (ook) in het structuurschema&#13;
niet voorzien. Niettemin zou 'voor het geval dat' een stelsel van planologische reserveringen tot stand moeten komen. Als reserveringsvormen zijn er de buisleidingenstrook&#13;
en de -zone. De zone zal in de streekplanpraktijk waarschijnlijk geen toepassing&#13;
vinden, de feitelijke betekenis is daarmee zeer gering. De strook krijgt een&#13;
aanduiding op de streekplankaart en is hooguit bedoeld om majeure ruimtelijke ingrepen&#13;
te weren. Of de strook in het bestemmingsplan wordt opgenomen, dient af&#13;
te hangen van de mate waarin er zicht is op een concreet buisleidingenproject. Dit&#13;
wordt door de Kroonjurisprudentie onderschreven.&#13;
De vraag rijst dan welke betekenis aan het Structuurschema Buisleidingen kan worden&#13;
toegekend. In de nota Structuurschema's6 geeft de regering aan selectief te&#13;
werk te gaan bij het uitbrengen van structuurschema's, 'dit mede in verband met&#13;
de zwaarte van de procedure van de planologische kernbeslissing'. De gehanteerde&#13;
criteria zijn de volgende:&#13;
a. het sectorbeleid dient in belangrijke mate relevant te zijn voor het nationaal&#13;
ruimtelijk beleid, terwijl daarbij sprake dient te zijn van voorzieningen die een&#13;
belangrijke invloed hebben op de ruimtelijke inrichting van ons land;&#13;
b. de rijksoverheid dient in belangrijke mate verantwoordelijkheid te dragen voor&#13;
de gewenste voorzieningen (NOST-nota blz. 7 e.v.).&#13;
Voor wat betreft punt b. draagt in het geval van de buisleidingen de rijksverantwoordelijkheid&#13;
een bijzonder karakter, aangezien de (rijks)overheid in het algemeen&#13;
zelf geen buisleidingen aanlegt of beheert. Wat betreft punt a. kan op dit moment&#13;
moeilijk staande gehouden worden, dat er sprake is van voorzieningen met een belangrijke&#13;
invloed op de ruimtelijke inrichting van ons land. Bij het huidige toekomstperspectief&#13;
voor nieuwe buisleidingen zou er waarschijnlijk geen Structuurschema&#13;
Buisleidingen meer zijn uitgebracht.&#13;
Ook het Landbouwschap betwijfelt in zijn inspraakreactie de zin en noodzaak van&#13;
een Structuurschema Buisleidingen, dit in verband met de lage prognoses, de grote&#13;
onzekerheden en de relatief geringe rijksverantwoordelijkheid.&#13;
Nu het structuurschema er eenmaal ligt, acht de RARO dit nog van betekenis in verband&#13;
met het scheppen van gunstige voorwaarden voor de industriële bedrijvigheid èn om te&#13;
verzekeren dat toekomstige hoofdtransportleidingen gebundeld worden aangelegd.&#13;
Dergelijke argumenten kunnen het door het SBUI (nog verder) doorlopen van de&#13;
toch al zo (en mede daarom) bekritiseerde procedure van de planologische kernbeslissing&#13;
nauwelijks rechtvaardigen. Het zal dan naar mijn smaak ook geen verlies&#13;
betekenen, als het structuurschema niet verder in procedure wordt gebracht, zoals&#13;
eerder met het Structuurschema Volkshuisvesting op grond van soortgelijke overwegingen&#13;
is gebeurd7. Het SBUI zou dan in het vervolg kunnen worden opgevat als&#13;
een sectorale beleidsnota met een voornamelijk informatieve waarde, en wellicht&#13;
nog wat meer toegespitst op de functie van toetsingskader voor de beoordeling van&#13;
de ruimtelijke, milieuhygiënische en andere consequenties bij de tracering, aanleg,&#13;
gebruik en beheer van buisleidingen. Zo heeft de RARO in dit verband gepleit voor&#13;
meer aandacht voor het externe veiligheidsbeleid (RARO-advies, par. 10-12). Projectmatige besluitvorming&#13;
Ondanks de hiervoor getrokken conclusies met betrekking tot het&#13;
structuurschema blijft het zaak dat adequaat wordt ingespeeld op de (meestal&#13;
schoksgewijs verlopende) behoefte aan buisleidingentransport. De overheid&#13;
dient bij te dragen aan een spoedige totstandkoming van concrete projecten,&#13;
voor zover de buisleidingenaanleg economisch wenselijk en maatschappelijk&#13;
aanvaardbaar wordt geacht. Daarbij verdient de besluitvormingsprocedure&#13;
nadere aandacht.&#13;
De huidige procedure bestaat uit de concessieverlening, waarbij het&#13;
gebruiksdoel en het globale tracé worden vastgesteld. Ten aanzien van het&#13;
gedetailleerde tracé van de buisleiding, de te volgen werkwijze en de&#13;
diepteligging is vervolgens goedkeuring nodig van de Planologische&#13;
Werkcommissie. Ook al werkt dit systeem tot nu toe in de praktijk redelijk,&#13;
er kleven nogal wat bezwaren aan. De RARO heeft deze in zijn advies (par.&#13;
36-38) uitvoerig geïnventariseerd. Ook de regering onderkent een aantal&#13;
bezwaren aan de huidige werkwijze. In het SBUI (pkb 6.2.) wordt&#13;
aangekondigd dat concrete plannen voor buisleidingen in betrokken&#13;
gemeenten ter visie dienen te worden gelegd, de mogelijkheid van&#13;
schriftelijke inspraak dient te worden geboden, zo nodig zullen hoorzittingen&#13;
worden georganiseerd. Daarmee wordt het voornaamste kritiekpunt, een&#13;
onvoldoende afstemming op de ruimtelijke ordening, nog niet weggenomen.&#13;
Hier ligt het cruciale punt. De waardering van het bedrijfsleven voor het&#13;
structuurschema hangt vooral samen met de vrees dat (zonder vroegtijdige&#13;
planologische reserveringen) de ruimtelijke inpassing van nieuwe&#13;
buisleidingen op den duur in ons volle land steeds meer problemen zal geven,&#13;
en daarmee tijdverlies als gevolg van langdurige planologische procedures.&#13;
Echter, waar vroegtijdige reserveringen in de lijn van het structuurschema&#13;
tot onaanvaardbare ruimtegebruiksbeperkingen leiden, kan ook een&#13;
adequate projectprocedure voorzien in een goede voortgang en tijdige&#13;
afronding van de besluitvorming. In het buisleidingenadvies (par. 39) geeft&#13;
de RARO aan hoe zo'n gecoördineerde besluitvormingsprocedure voor de&#13;
aanleg van buisleidingen er uit zou kunnen zien8. Daarbij is aansluiting&#13;
gezocht bij het model van de operationele gebiedsaanwijzing9. Met deze&#13;
gebiedsaanwijzingsprocedure is een tijdige en evenwichtige afstemming&#13;
tussen sectorale en facetmatige besluitvormingslijnen voldoende verzekerd,&#13;
ook in geval van bestuursconflicten. De positie van de burger is door tijdige&#13;
rechtsbescherming gewaarborgd. Ook wordt de besluitvorming in de tijd&#13;
gezien beter beheersbaar. Zoals gezegd is dit laatste voor de&#13;
buisleidingenleggers van grote betekenis. Ten slotte biedt de vastgestelde&#13;
gebiedsaanwijzing een grondslag voor onteigening.&#13;
Deze gebiedsaanwijzingsprocedure zou voor alle grotere buisleidingen&#13;
moeten gelden, dat wil zeggen voor de hoofdtransportleidingen van het&#13;
SBUI, maar ook voor die, welke in het SBUI niet worden behandeld, zoals de defensieleidingen en de ruwwatertransportleidingen&#13;
ten behoeve van de drink- en industriewatervoorziening, en&#13;
wellicht in de toekomst voor buisleidingen, bestemd voor de aanvoer van oppervlaktewater&#13;
voor landbouwkundige doeleinden.&#13;
Tot slot&#13;
In het voorgaande zijn twee mogelijkheden behandeld, waarmee op rijksniveau een&#13;
bijdrage kan worden geleverd aan een spoedige totstandkoming van buisleidingen.&#13;
Aangedrongen wordt op een snel aan te vangen verbetering van de projectmatige&#13;
besluitvorming, vervolgens wettelijk te regelen. Daarmee kan adequaat op de komst van&#13;
nieuwe hoofdtransportleidingen worden ingespeeld.&#13;
Het vroegtijdig realiseren van een compleet stelsel van aaneengesloten planologische&#13;
reserveringen via de lijn van het Structuurschema Buisleidingen wordt afgewezen. De&#13;
planologische schaduw van dergelijke langdurige ruimteclaims leidt tot onaanvaardbare&#13;
beperkingen ten aanzien van het ruimtegebruik. Voorgesteld wordt het&#13;
structuurschema niet verder in procedure te brengen.&#13;
Uiteraard kan het gewenst zijn op de plaatsen waar nu reeds gebrek aan fysieke ruimte&#13;
voor buisleidingenaanleg dreigt te ontstaan, planologische maatregelen te treffen.&#13;
Daarvoor behoeft echter geen Structuurschema Buisleidingen de pkb-proce-dure te&#13;
doorlopen. Meer geëigende kaders zijn voorhanden, zoals bijvoorbeeld het&#13;
(stadsgewestelijk) bufferzonebeleid, het in ontwikkeling zijnde ruimtelijk kader voor&#13;
de randstadgroenstructuur alsmede de gebruikelijke overlegkaders rond streek-en&#13;
bestemmingsplannen10. Daarbij zal ook het landinrichtingsinstrumentarium (kunnen)&#13;
worden ingeschakeld.</content><legacyfootnotes>1.Tweede Kamer, zitting 1981-1982, 17375, nrs. 1-2&#13;
2.Tweede Kamer, zitting 1982-1983, 17375, nrs. 6-7&#13;
3.'Naar een Kaderwet buisleidingen', door mr. H.H.A. Teeuwen in Bouwrecht, juli 1983.&#13;
4.De inspraakresultaten van het SBUI zijn door het Centraal Punt Inspraak van de RARO samengevat&#13;
in het rapport 'Hoofdlijnen uit de inspraak', gepubliceerd als deel b van de pkb van het SBUI, Tweede&#13;
Kamer, zitting 1982-1983, 17375, nrs 4-5&#13;
5.In het kader van het LPG-interimbeleid gold een afvoerlimitering per binnenschip vanuit Vlissingen en&#13;
Europoort van 500.000 ton per jaar. Daarboven zou van buisleidingen gebruik moeten worden gemaakt.&#13;
Onder invloed van de resultaten van de LPG-integraalstudie zijn deze afvoerbeperkingen in maart 1983&#13;
ingetrokken (Tweede Kamer, zitting 1982-1983, 15889, nr. 23).&#13;
ó.Tweede Kamer, zitting 1980-1981, 16799, nrs. 1-2&#13;
7.Dit is de persoonlijke mening van de auteur. Het RARO-advies bevat deze conclusie niet.&#13;
8. Zie voorts het artikel, genoemd in noot 3.&#13;
9. Het model van de operationele gebiedsaanwijzing is in een RARO-advies van 1979 uitgewerkt en na&#13;
dien genuanceerd: zie het advies over een nadere standpuntbepaling inzake de operationele gebiedsaanwijzing,&#13;
maart 1983. Thans is binnen de RARO een proeve van een wettekst voor een algemene&#13;
regeling van deze figuur in de Wet op de Ruimtelijke Ordening in voorbereiding. In het RARO-advies&#13;
over de afstemming tussen milieubeleid en ruimtelijke ordening, deel 2, juli 1983 is de operationele&#13;
gebiedsaanwijzing uitgewerkt in een meer algemene regeling voor de besluitvorming over grotere in&#13;
dustriële projecten, waarmee die voor buisleidingen zich wellicht laat combineren. 10. Overigens schept het beleid tenaanzien van de randstadgroenstructuur ook nogal wat planologische&#13;
onzekerheid voor de agrarische sector, met alle gevolgen van dien voor de bedrijfsontwikkeling. Zie het artikel&#13;
'Boeren in schaduw van randstadgroenstructuur', door J. de Jong in De Landbode, 29 april 1983. </legacyfootnotes><footnotes><footnote/></footnotes><auteurs>Ir. I. Faber</auteurs><published>1983-12-01 00:00:00</published><modified>1983-12-01 00:00:00</modified><editiondate>1983-12-01</editiondate><htmlpath>https://denhollander.info/artikel/6452</htmlpath></article>
</articles></edition>