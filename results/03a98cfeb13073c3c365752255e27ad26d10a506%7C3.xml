<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1984</searchword><id>6418</id><udhid>UDH:TvAR/6418</udhid><titel>Het Europese congres te Ferrara</titel><searchwords><searchword>TvAR 7/1984</searchword><searchword>UDH:TvAR/6418</searchword></searchwords><attachments><attachment><name>1984_nr 7_Artikel_Lopes.pdf</name><extention>pdf</extention><url>https://denhollander.info/download/6200/ci</url></attachment></attachments><inleiding>Met gemengde gevoelens kunnen de Nederlandse deelnemers terugzien op het CEDR-congres,&#13;
dat van 11 t/m 13 mei 1983 te Ferrara werd gehouden. De stad is heel oud en vele gebouwen&#13;
getuigen van een trots verleden, het straatbeeld is opgewekt en het congresgebouw buiten de&#13;
stad is nieuw, zeer ruim bemeten en voorzien van alle denkbare faciliteiten, kortom een ideale&#13;
infrastructuur. De Italiaanse organisatie liet echter veel te wensen over, vertragingen en&#13;
improvisaties traden frequent op, wetenschappelijke uitwisseling werd (althans in de groep&#13;
financiering) onmogelijk gemaakt. Een excursie langs een toeristische route naar een uniek&#13;
visteeltbedrijf ging door een Italiaans Zuid-Holland naar een verlatenheid, ontsierd door&#13;
betonnen bakken met minder vis dan in oppervlaktewateren in de directe omgeving. De sociale&#13;
evenementen, in het bijzonder de ontvangst in het kasteel met een uitvoering van muziek van&#13;
plaatselijke componisten, waren daarentegen een groot succes.&#13;
Voor de eerste maal voel ik mij geroepen in te gaan op bestuurlijke en politieke aspecten. Tot&#13;
nog toe ging het voornamelijk om mutaties in het bestuur die in de plenaire vergadering niet op&#13;
moeilijkheden stuitten. Wel gaf in Edinburgh (1981) de financiële positie in de toekomst&#13;
aanleiding tot enige zorg. Thans valt helaas een feit te vermelden dat hopelijk niet meer dan een&#13;
incident zal blijken te zijn. De president van het CEDR zit voor twee jaren en kan herkozen&#13;
worden. De voorgangers van J. Megret bleven in totaal per persoon vier jaren in functie. Hij&#13;
echter, deelnemer van het eerste uur, doch aanhoudend irritant door zijn ambitie zo veel&#13;
mogelijk tijd op het spreekgestoelte door te brengen en de zaal te bedelven onder zijn&#13;
verbosité en zijn superlatieven, vond de voltallige Nederlandse delegatie tegenover zich. Tenminste&#13;
twee andere delegaties konden met ons meevoelen, maar waren meer tot een compromis&#13;
bereid. Tenslotte was de modus dat wij en bloc de zaal verlieten, waarna het presidiaat van&#13;
Megret met één in plaats van met twee jaar werd verlengd. Op een of andere manier had hij&#13;
nog het gevoel een overwinning te hebben behaald. Het incident is het overdenken waard. Het&#13;
deed zich voor na een reeks onvruchtbare zittingen, dus mede als Nederlands protest tegen het&#13;
congres zelf dat meer nog dan de eerdere edities de voornaamste doelstelling, de&#13;
wetenschappelijke gedachtenwisseling, negeerde. De wijze van protesteren houdt echter het&#13;
risico in dat de Europese samenwerking in de gevarenzone komt.</inleiding><content>De voordracht van A. Carozza over de wetenschappelijke beoefening van het agrarisch recht&#13;
In sommige landen is het agrarisch recht sterk ontwikkeld, elders veel minder. Het verschil&#13;
hangt onder andere af van het begrip dat agrarisch recht als wetenschap moet worden onderscheiden van agrarisch recht als verzameling van regels. Een&#13;
minder gevorderde wetgeving behoeft - en mag - aan het gehalte van de wetenschap&#13;
niet in de weg te staan. Dan volgt de vraag of agrarisch recht als wetenschap&#13;
bestaat en welke de onderwerpen en de methoden ervan zijn. We stellen hier vast&#13;
dat Carozza deze vragen in een laat stadium stelt.&#13;
Als elders zijn de regelingen (ten dele) geboren uit ervaringsfeiten en is het academisch&#13;
vermogen bepalend voor het onderwijs. Maar het is op het wetenschappelijk&#13;
vlak dat de beslissende slag om de vestiging van het agrarisch recht moet worden&#13;
gestreden.&#13;
De belangrijkste vooronderstelling is dat positief recht niet van absolute waarde&#13;
is. Bepaalde regels behoren reeds tot het agrarisch recht, terwijl andere in andere&#13;
terminologie tot andere specialismen behoren. Men denke aan het landbouwkrediet&#13;
dat onbevredigend is geregeld in het handelsrecht (in Nederland zouden we zeggen&#13;
in het burgerlijk recht, R.L.).&#13;
Elke wetgeving is min of meer ongeschikt door het ontbreken van fundamentele&#13;
uitgangspunten. We beschikken zelfs nog niet over een doordachte en uitgewerkte&#13;
conceptie van landbouw. Bovendien staat nog niet vast of agrarisch recht een zelfstandig&#13;
vak is en weten wij nog onvoldoende over zijn rol in een moderne samenleving,&#13;
mede gekenmerkt door een industriële landbouw. Zo zien we bij Carozza&#13;
wederom het identiteitsprobleem opduiken. In het navolgende zet dit zich voort.&#13;
Nog ernstiger is dat het agrarisch recht van het begin af geteisterd wordt door de&#13;
noodzaak overeenstemming te bereiken over de omvang en inhoud die nog steeds&#13;
niet scherp zijn omschreven. Hier ligt thans het dringendste probleem, maar ook het&#13;
voornaamste argument van hen die het bestaan van het agrarisch recht ontkennen.&#13;
Carozza maakt onderscheid tussen de zelfstandigheid van het agrarisch recht die&#13;
voor hem vaststaat, en de inhoud van het vak die nog onzeker is. Het komt mij voor&#13;
dat dat onderscheid niet bestaat of het moest zijn ter weerszijden van dezelfde medaille.&#13;
Velen stellen dat agrarisch recht niet bestaat, dus dat andere takken als burgerlijk&#13;
recht, procesrecht, belastingrecht en bestuursrecht van toepassing zijn op de&#13;
landbouw. Nu merk ik op dat, zelfs als het bestaan van agrarisch recht onbetwist&#13;
is, andere deelgebieden van het recht de landbouw reguleren. Het pachtrecht is&#13;
hoofdzakelijk burgerlijk recht. Agrarisch bestuursrecht, procesrecht en belastingrecht&#13;
zijn niet meer dan fragmentarisch als men denkt aan de grond- en pachtkamers&#13;
en hun werkwijze, respectievelijk aan de landbouwvrijstelling (We hebben hier het&#13;
oog op Nederlandse wetgeving). Carozza meent tenslotte dat de methoden het agrarisch&#13;
recht, dat overal een neiging tot uitbreiding zou vertonen, specifiek maakt. Het&#13;
gaat daarbij om het recht van de landbouw, niet dat van de boeren. Hier vreest spreker&#13;
misschien dat kwaadwillenden een deel van zijn agrarisch recht bij het ondernemersrecht&#13;
zouden willen onderbrengen. Wat de methoden betreft, deze leveren nog&#13;
minder onderscheidend vermogen op dan het onderwerp. In niets onderscheidt zich&#13;
de methode van de elders in het recht gehanteerde, dat is te zeggen als er een objectief&#13;
te formuleren methode bestaat. Is dat niet geheel het geval, dan hangt de methode&#13;
meer van de schrijver dan van het onderwerp af.&#13;
In de pretentieuze voordracht heeft de hoogleraar te Pisa een non-thema aan de&#13;
orde gesteld. Dat er een vereniging is en een tijdschrift, wil niet zeggen dat er een vak is. Sommigen onzer zijn generalisten, anderen (meer) privatisten of publicisten,&#13;
dan wel connaisseurs van eigendom, erfpacht of maatschap respectievelijk planologen,&#13;
een enkeling is fiscalist. We ontmoeten elkaar in verscheidene verenigingen en&#13;
schrijven in verscheidene tijdschriften. We zijn wat we doen. We houden ons veelal&#13;
bezig met onroerend goed. Dikwijls heeft dit een agrarische bestemming of wordt&#13;
het onverhoopt aan de landbouw onttrokken.&#13;
Commissie I. Landbouwkrediet, bedrijfsfinanciering&#13;
Mijn selectieve samenvatting van het rechtsvergelijkend rapport van J. Hué en&#13;
C. Rosenfeld moet althans enig beeld van de financiële materie opleveren.&#13;
Publiekrechtelijke steun&#13;
Het Verenigd Koninkrijk begunstigt produktieve investeringen via een regeling, gebaseerd&#13;
op EG richtlijn 72/159, die betrekking heeft op goedgekeurde ontwikkelingsplannen,&#13;
en een vergelijkbare nationale regeling die dateert van voor de toetreding&#13;
tot de EG. De eerste stelt 32,5% van de investeringskosten in het vooruitzicht,&#13;
de tweede gaat wel tot 50% of zelfs 70% voor drainagesystemen (zie nogmaals&#13;
onder De modernisering van bedrijven).&#13;
De fiscale weg wordt bewandeld om de modernisering te verzekeren in Nederland&#13;
en Luxemburg. Het gaat om een vermindering van de aanslag respectievelijk om een&#13;
evenredige aftrekpost.&#13;
Oostenrijk subsidieert bedrijven in bergstreken, Frankrijk en Luxemburg de vestiging&#13;
van jonge boeren.&#13;
In Frankrijk en in mindere mate in Italië wordt door het openbaar gezag volgens&#13;
de wettelijke weg een vaste rente, lager dan de marktrente, bedongen terwijl de&#13;
rentesubsidies in de Bondsrepubliek, België, Nederland, Oostenrijk en Denemarken&#13;
zijn gegoten in een bepaalde reductie op de marktrente.&#13;
De Engelse schatkist verleent een bepaald volume aan renteloze voorschotten aan&#13;
de Agricultural Mortgage Corporation waardoor deze tegen een lagere dan de&#13;
marktrente kan uitlenen. Iets dergelijks komt in Spanje voor. In Duitsland en Zwitserland&#13;
worden via publieke fondsen vrijwel renteloze leningen verstrekt. De Italiaanse&#13;
Centrale Bank stelt een preferentieel herdisconteringstarief vast.&#13;
Fiscale vrijstellingen en verlichtingen vinden we ten behoeve van de Duitse Landwirtschaftliche&#13;
Rentenbank en tot 1981 van de Franse Caisse Nationale de Crédit&#13;
Agricole.&#13;
Agrarisch bankwezen&#13;
Verscheidene landen hebben een nationaal garantiefonds voor bedrijven die levensvatbaar&#13;
zijn maar zonder voldoende onderpand voor leningen. Ons Borgstellingsfonds heeft soortgenoten in België, Italië, het Verenigd Koninkrijk, Duitsland en&#13;
Denemarken. In België, Italië en Frankrijk geeft de wet het fonds een bevoorrecht&#13;
verhaal op de lener.&#13;
In het Verenigd Koninkrijk, Nederland, Zwitserland en Oostenrijk bestaat geen&#13;
specifieke regeling van agrarisch krediet. In Nederland neemt de Rabobank 90%&#13;
van het agrarische bankkrediet voor zijn rekening.&#13;
Andere landen kennen wel een speciale regeling van het agrarische krediet. In Italië&#13;
kwam in 1928 een landbouwkredietwet tot stand en andere wetten stellen op zeer&#13;
verschillende wijzen de modaliteiten van leningen vast. Er zijn 13 regionale instituten&#13;
voor landbouwkrediet met één taak, die alle soorten leningen kunnen goedkeuren.&#13;
Daarnaast zijn enkele handelsbanken speciaal toegelaten tot de agrarische&#13;
kredietsector. Tenslotte zijn er bepaalde spaarbanken en handelsbanken, alsmede&#13;
overheidsbanken met een partiële goedkeuring om alleen bepaalde soorten leningen&#13;
te verstrekken.&#13;
In Frankrijk regelt de Code Rural de werkzaamheden van de Crédit Agricole&#13;
Mutuel. Onder dit lichaam ressorteren 3000 plaatselijke kassen, coöperatieve verenigingen&#13;
met tezamen meer dan drie miljoen leden. De kassen beoordelen de kredietaanvragen&#13;
van de leden. Daarboven zijn 94 regionale kassen, eveneens coöperatieve&#13;
verenigingen. De meerderheid van de leden wordt aangewezen door de geaffilieerde&#13;
plaatselijke kassen, maar de regionale kassen worden bestuurd door natuurlijke personen,&#13;
gekozen door de algemene vergadering. Deze kassen bepalen een algemeen&#13;
beleid, verlenen leningen en verzamelen middelen. Alle regionale kassen van de&#13;
Crédit Agricole zijn verenigd in de schoot van de Féderation Nationale du Crédit&#13;
Agricole, die een vertegenwoordigende functie inneemt tegenover en samenwerkt&#13;
met autoriteiten en organisaties in binnen- en buitenland.&#13;
De Caisse Nationale de Crédit Agricole is een publiekrechtelijk lichaam, dat obligatieleningen&#13;
emitteert, de batige saldi van de Caisses régionales beheert, alsmede&#13;
speciale door die kassen in haar naam verzamelde gelden, en de verschillende voordelige&#13;
leningen tussen die kassen verdeelt. De Caisse Nationale houdt ook toezicht&#13;
op alle leningen terzake van overeenstemming met de wet en andere geldende regelingen,&#13;
op het functioneren van begunstigden van de Crédit Agricole en op het functioneren&#13;
van de regionale kassen in het algemeen. Zij vaardigt regels uit omtrent de&#13;
boekhouding door de regionale kassen, keurt hun jaarrekeningen goed ten overstaan&#13;
van de algemene vergadering en bekrachtigt de benoeming van hun directeuren.&#13;
In Duitsland beschikken de Landesbanken Girozentralen over een monopolie terzake&#13;
van door het ministerie van Landbouw van het Land gesubsidieerde leningen;&#13;
de spaarkassen hebben in het geheel geen distributiemonopolie. De Landwirtschaftliche&#13;
Rentenbank heeft een publiekrechtelijke status, zetelt te Frankfort en heeft&#13;
plaatselijke en regionale agentschappen. Zij herfinanciert zelf op de kapitaalmarkt&#13;
door obligatieleningen uit te geven. Doordat zij geen vennootschapsbelasting verschuldigd&#13;
is, kan zij aan het geheel van netwerken, goedkoper dan tegen de marktrente,&#13;
langlopende middelen aanbieden.&#13;
De Belgische Staat stort via het Nationale Instituut voor Landbouwcrediet bijdragen&#13;
in het Landbouw Investeringsfonds, een publiekrechtelijke instelling belast met de uitvoering van de structuurpolitiek. De leningen worden verdeeld. In Nederland&#13;
worden alleen leningen, waarvan de verstrekking is goedgekeurd in het kader&#13;
van de gemeenschappelijke ontwikkelingsplannen, gesubsidieerd. Daartoe wordt&#13;
gestort in het Ontwikkelings- en Saneringsfonds voor de landbouw.&#13;
Verscheidenheid in financieringen&#13;
Krediet in rekening courant komt overal voor, behalve in Italië, en financiert in het&#13;
algemeen de exploitatie, in het Verenigd Koninkrijk en in Zwitserland ook de aankoop&#13;
van de uitrusting. Zekerheid wordt in het algemeen niet gesteld. In alle landen&#13;
is een verband te constateren tussen de karakteristieken van de lening en het gefinancierde&#13;
object. Het gaat om termijnen van één tot 15 jaar. Hier is zekerheid wel een&#13;
vereiste.&#13;
Een zeer lange termijn komt alleen voor bij de financiering van de verwerving van&#13;
onroerend goed. Soms, in Duitsland en Zwitserland, kan met leningen uit publieke&#13;
fondsen, ook uitrusting en vee gefinancierd worden. De duur varieert van 10 jaar&#13;
tot 50 (of zelfs 70) jaar. De rente, aan de lage kant, is dan variabel en overdracht&#13;
van de lening met toestemming van de financier mogelijk. De zekerheid is hypothecair&#13;
van aard. Het hoogste plafond is het Duitse met wel DM 600.000, - per bedrijf.&#13;
Overigens gelden deze financieringsvormen nooit voor gebouwen alleen, deze&#13;
moeten tenminste onderdeel zijn van een project.&#13;
De modernisering van bedrijven&#13;
In 1972 werd bij EG-richtlijn 72/159 een kader opgezet voor de structuurpolitiek&#13;
van elke lid-staat. Essentieel is een ontwikkelingsplan waarvan de uitvoering bedrijven&#13;
met een opbrengst, overeenkomend met het gemiddelde van niet-agrarische bedrijven,&#13;
in staat moet stellen van nationale en gemeenschappelijke hulp voordeel te&#13;
hebben. De nauwkeurige omschrijving van de maatregelen, verbonden aan de goedkeuring&#13;
van de plannen, wordt overgelaten aan de verantwoordelijkheid van elke&#13;
lid-staat. Zij nemen dan ook zeer uiteenlopende vormen aan. Inmiddels zijn zo'n&#13;
150.000 plannen aldus goedgekeurd in het geheel van de EG. Hierbij is Italië ver&#13;
achtergebleven.&#13;
In het Verenigd Koninkrijk gaat het om de aanpassing van het reglement aan de&#13;
nationale stimuleringspolitiek. Goedkeuring van een plan geeft recht op kapitaalsubsidies&#13;
voor goedgekeurde investeringen, meestal ad 32,5%.&#13;
In Duitsland zijn de plannen opgenomen in de uitvoering van de nationale structuurpolitiek&#13;
en van de landinrichting. Die politiek wordt omschreven in een kaderwet&#13;
(3 september 1969) en regelt de inmenging van de federale en van de regionale&#13;
autoriteiten. Vele plannen zijn uitgevoerd in omvangrijke landinrichtingsoperaties&#13;
met bedrijfsreconstructie en boerderij verplaatsing. Er zijn laagrentende leningen en&#13;
soms zelfs kapitaalsubsidies. Grondaankopen binnen bepaalde limieten en onontbeerlijk&#13;
voor de uitvoering van het plan, behoren tot de voornaamste doeleinden. Overigens kunnen jonge boeren giften of subsidies, gekoppeld aan investeringen,&#13;
krijgen (Frankrijk, Denemarken, België en Luxemburg). Er wordt daarbij telkens&#13;
een leeftijdscriterium gehanteerd (normaliter 35 jaar als maximum) en deskundigheid&#13;
(in Denemarken een diploma) of ervaring (Frankrijk, Luxemburg).&#13;
GEEN GEDACHTENWISSELING&#13;
De zittingen werden gedomineerd door Italianen en Spanjaarden. Vooral de eerstgenoemden&#13;
lieten zich soms meer met politiek in dan met recht. Het ging uitsluitend&#13;
om redevoeringen, monologen, voorlezingen van nationale preadviseurs uit eigen&#13;
werk en dat gewoonlijk na een uitstel van de aanvang van de zitting. Het absenteïsme&#13;
bereikte een ongekende omvang. Tenslotte las de Franse rapporteur-général&#13;
een samenvatting van zijn rapport voor.&#13;
Mr D.L. Rodrigues Lopes was de eerste niet uitgenodigde spreker. Hij beklaagde&#13;
zich er over dat een gedachtenwisseling, toch zeker het doel van dit soort ontmoetingen,&#13;
onmogelijk was gemaakt. Vervolgens hekelde prof. mr P.A. Stein, die deel uitmaakte&#13;
van het presidium van de commissie, in vlammende bewoordingen de gang&#13;
van zaken.</content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1984-07-01 00:00:00</published><modified>1984-07-01 00:00:00</modified><editiondate>1984-07-01</editiondate><htmlpath>https://denhollander.info/artikel/6418</htmlpath></article>
</articles></edition>