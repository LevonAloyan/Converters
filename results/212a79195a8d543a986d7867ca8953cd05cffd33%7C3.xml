<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2015</searchword><id>11852</id><udhid>UDH:TvAR/11852</udhid><titel>Fiscale kroniek 2014</titel><searchwords><searchword>TvAR 2/2015</searchword><searchword>UDH:TvAR/11852</searchword></searchwords><attachments><attachment><name>17223.pdf</name><extention>pdf</extention><url>https://denhollander.info/download/17223/ci</url></attachment></attachments><inleiding/><content>&lt;p&gt;In deze bijdrage willen wij, net als vorig jaar[1], een bloemlezing geven van de belangrijkste nieuwe regelgeving en jurisprudentie op agro-fiscaal gebied in het afgelopen jaar. De bijdrage van Verduijn aan de Actualiteitendag van het Instituut voor Agrarisch Recht van 16 januari 2015 is hiervoor de basis. In deze kroniek zullen wij achtereenvolgens ingaan op de nieuwe belastingwetgeving voor 2015 en daarna op de bedrijfsopvolgingsregeling in de erf- en schenkbelasting, de landbouwvrijstelling in de inkomstenbelasting en, als combinatie, de cultuurgrondvrijstelling voor de overdrachtsbelasting en de cultuurgronduitzondering voor de onroerende zaakbelastingen.&lt;/p&gt;&lt;h3&gt;Nieuwe belastingwetgeving voor 2015 en daarna&lt;/h3&gt;&lt;p&gt;Op Prinsjesdag 2014 heeft het kabinet gewoontegetrouw behalve de miljoenennota 2015 ook het Belastingplan 2015 gepresenteerd.[2] Dit wetsvoorstel wordt echter vooral gedomineerd door inkomensbeleid en koopkrachtplaatjes en bevat weinig schokkend nieuws voor ondernemers, laat staan specifiek voor de ondernemers in de land- en tuinbouw.&lt;/p&gt;&lt;p&gt;Meer in het oog springt de eveneens op Prinsjesdag door Staatssecretaris Wiebes van Financiën aan de Tweede Kamer gezonden brief met de titel ‘Keuzes voor een beter belastingstelsel’.[3] Deze brief biedt een denkrichting op hoofdlijnen voor een herziening van het belastingstelsel. De brief is uitdrukkelijk bedoeld om de discussie met het parlement over de inhoud van een grootschaligere belastingherziening op gang te brengen, zoals verwacht mag worden van een kabinet dat niet in beide kamers de meerderheid heeft. Een belangrijk onderdeel van de brief is een stevige lastenverlichting van 15 miljard euro op arbeid, hetgeen 100.000 nieuwe banen zou moeten opleveren. Daar tegenover zou het algemene BTW-tarief verder verhoogd moeten worden. Verder richt de brief zich op de zelfstandigen zonder personeel (ZZP-ers) met een pleidooi om binnen die groep beter onderscheid te maken tussen echte zelfstandigen en ‘schijnzelfstandigen’. In het verlengde daarvan wordt een aanpassing van dé fiscale aftrekpost voor ondernemers, de zelfstandigenaftrek, geopperd. In het Belastingplan 2015 is ook een aanpassing van het systeem van de VAR-verklaringen voorgesteld. Op verzoek van de Tweede Kamer is de invoering van het voorgestelde alternatief, de ‘Beschikking Geen Loonheffing’, echter uitgesteld. Verder schrijft de staatssecretaris dat hij af wil van het Toeslagensysteem en rept hij in meer algemene zin over het afschaffen van ‘grondslagversmallers’ (aftrekposten en heffingskortingen) en daar tegenover het verlagen van tarieven.&lt;/p&gt;&lt;p&gt;Het is afwachten wat er van de aanzet zal komen en of dit zal leiden tot een werkelijke herziening van het belastingstelsel.&lt;/p&gt;&lt;h3&gt;De bedrijfsopvolgingsregeling in de schenk- en erfbelasting&lt;/h3&gt;&lt;p&gt;De bedrijfsopvolgingsregeling in de schenk- en erfbelasting is een combinatie van een voorwaardelijke vrijstelling en een betalingsfaciliteit.[4] Deze regeling is slechts van toepassing voor zover een verkrijging (door schenking of vererving) bestaat uit ondernemingsvermogen.[5] Voorwaardelijke vrijstelling wordt verleend voor de verkrijging van de eerste € 1.055.022 (bedrag 2015) aan ondernemingsvermogen. Van het ondernemingsvermogen dat € 1.055.022 te boven gaat is 83% vrijgesteld. Hiernaast is, indien de liquidatiewaarde van de onderneming hoger is dan de going-concernwaarde, het volledige verschil tussen deze liquidatiewaarde en de going-concernwaarde vrijgesteld.[6] Dit leidt ertoe dat de regeling in de grondgebonden landbouw een bijzondere betekenis heeft, omdat de liquidatiewaarde van agrarische bedrijven vaak beduidend hoger is dan de going-concernwaarde en bedrijfsopvolgers in die gevallen doorgaans bij een overname van het bedrijf een prijs betalen die ligt beneden de liquidatiewaarde. De bedrijfsopvolgingsregeling is dan van groot belang voor de continuïteit van de onderneming.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Gelijkheidsbeginsel&lt;/span&gt;&lt;/p&gt;&lt;p&gt;In onze Fiscale kroniek 2013 hebben wij aandacht besteed aan de vijf arresten die door de Hoge Raad zijn gewezen op 22 november 2013.[7] In deze arresten is aan de orde de vraag of de bedrijfsopvolgingsregeling in strijd is met het gelijkheidsbeginsel zoals is opgenomen in art. 14 van het Europees Verdrag voor de Rechten van de Mens (hierna: EVRM) en art. 26 Internationaal Verdrag inzake Burgerrechten en Politieke rechten (hierna: IVBPR). Immers, slechts de verkrijging van ondernemingsvermogen kwalificeert voor de ruime faciliteit, ander vermogen niet. De Hoge Raad heeft in deze arresten vastgesteld dat de wetgever bij de verschillende behandeling van ondernemingsvermogen en ander vermogen is gebleven binnen de ruimte beoordelingsvrijheid die de wetgever in formele zin toekomt.[8]&lt;/p&gt;&lt;p&gt;Het arrest van 28 maart 2014 kan gezien worden als een interessante ‘nabrander’.[9] In deze zaak heeft erflater, overleden in 2007, tot 2004 een landbouwonderneming gedreven. In zijn testament heeft hij belanghebbende benoemd tot enig erfgenaam. Na de staking van zijn onderneming heeft erflater zijn gronden aan belanghebbende verpacht. De verkrijging van belanghebbende bestaat uit het voormalige ondernemingsvermogen, te weten de aan belanghebbende verpachte landbouwgronden, de machines en de boerderij. De Hoge Raad overweegt in onderdeel 3.4.1:&lt;/p&gt;&lt;blockquote&gt;‘Voor zover de klachten betogen dat belanghebbende een beroep kan doen op de faciliteit wegens strijd met het discriminatieverbod van artikel 26 IVBPR en artikel 14 EVRM stuiten deze af op hetgeen is beslist in het arrest van de Hoge Raad van 22 november 2013, nr. 13/02453, ECLI:NL:HR:2013:1212, BNB 2014/31. Dat geldt ook voor zover de klachten inhouden dat in het bijzonder van discriminatie sprake is in het geval dat geërfd vermogen bij de verkrijger tot zijn (verplichte) ondernemingsvermogen gaat behoren. Met de beperking van de faciliteit tot vermogen dat bij de erflater tot diens ondernemingsvermogen behoorde is de wetgever gebleven binnen de grenzen van de aan hem toekomende ruime beoordelingsvrijheid. Van die beperking, die aansluit bij het doel van de faciliteit (vergemakkelijking van bedrijfsopvolgingen), kan niet worden gezegd dat zij van elke redelijke grond is ontbloot.’&lt;/blockquote&gt;&lt;p&gt;Deze uitspraak is zuur indien men zich bedenkt dat in deze zaak het verkregen vermogen eenvoudig tot kwalificerend ondernemingsvermogen had kunnen worden omgevormd, indien belanghebbende in 2004 met erflater een samenwerkingsverband zou zijn aangegaan in plaats van dat erflater de gronden had verpacht aan belanghebbende. Het verkregen vermogen was dan blijven kwalificeren voor de bedrijfsopvolgingsregeling. Daarmee geeft deze zaak wel in het bijzonder aan hoe pijnlijk het verschil in behandeling van ondernemingsvermogen en ander vermogen kan zijn.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Toekomst bedrijfsopvolgingsregeling&lt;/span&gt;&lt;/p&gt;&lt;p&gt;Ondanks het feit dat de Hoge Raad heeft geoordeeld dat de bedrijfsopvolgingsregeling niet onaanvaardbaar discriminatoir is, is het zeker niet ondenkbaar dat de regeling op enig moment wordt ingeperkt. Zo heeft de Staatssecretaris van Financiën op 25 april 2014 in een ‘toezeggingenbrief’ aan de Tweede Kamer aangegeven te willen bezien of het vrijstellingspercentage kan worden verlaagd of dat de regeling kan worden gewijzigd van een vrijstelling naar betalingsregeling.[10]&lt;/p&gt;&lt;p&gt;Een wetswijziging zou op zijn vroegst met ingang van 1 januari 2016 worden uitgevoerd.[11]&lt;/p&gt;&lt;p&gt;Mocht de bedrijfsopvolgingsregeling daadwerkelijk worden aangepast, dan is voor de land- en tuinbouw eerst en bovenal van belang dat een eventueel verschil tussen going-concernwaarde en hogere li-quidatiewaarde volledig (voorwaardelijk) vrijgesteld blijft.&lt;/p&gt;&lt;h3&gt;De landbouwvrijstelling in de inkomsten- belasting&lt;/h3&gt;&lt;p class="BroodtekstSchreefloos"&gt;&lt;span class="Cursief"&gt;Algemeen&lt;/span&gt;&lt;/p&gt;&lt;p&gt;De landbouwvrijstelling in de inkomstenbelasting is de belangrijkste specifieke fiscale regeling voor de ondernemers in de land- en tuinbouw. De regeling is opgenomen in art. 3.12 van de Wet inkomstenbelasting 2001 (hierna: Wet IB 2001) en behelst een objectieve winstvrijstelling voor ‘voordelen uit landbouwbedrijf ter zake van waardeveranderingen van gronden’.&lt;/p&gt;&lt;p&gt;In 2008 heeft het Landbouw Economisch Instituut (hierna: LEI) een evaluatierapport uitgebracht, waarin voorzichtig geconcludeerd wordt dat de bestaansgrond van de vrijstelling door verschillende ontwikkelingen nog maar zeer beperkt aanwezig is. In de begeleidende brief van het kabinet wordt direct aangegeven dat het rapport voor het kabinet geen aanleiding geeft om een aanzet te geven tot afschaffing van de vrijstelling.[12]&lt;/p&gt;&lt;p&gt;In de Miljoenennota 2010 wordt een nieuwe evaluatie van de vrijstelling in het vooruitzicht gesteld in 2015. Inmiddels is duidelijk dat deze evaluatie inderdaad gaande is als Interdepartementaal Beleidsonderzoek waarbij opnieuw het LEI de regie voert. Het evaluatierapport zal waarschijnlijk ergens in de komende maanden worden uitgebracht. Verwacht mag worden dat in het rapport de historie van de landbouwvrijstelling en de rechtsdogmatische basis voor de vrijstelling uiteen worden gezet. In dat verband kan gewezen op een recent arrest van de Hoge Raad van 17 oktober 2014, waarin ons hoogste rechtscollege spreekt van ‘&lt;span class="Cursief"&gt;De aan de landbouwvrijstelling ten grondslag liggende gedachte, te weten het voor de belastingheffing uitschakelen van inflatiewinsten met betrekking tot de in het kader van de uitoefening van het landbouwbedrijf in gebruik zijnde gronden&lt;/span&gt;’.[13]&lt;/p&gt;&lt;p&gt;De praktijk is bevreesd voor afschaffing van de vrijstelling en daar wordt al een aantal jaren volop op geanticipeerd door te streven naar herwaardering van de landbouwgronden op de balansen van de agrarisch ondernemers teneinde nu reeds opgetreden waardestijging te realiseren en daarop de nog bestaande landbouwvrijstelling toe te passen. Een van de manieren waarop deze herwaardering wordt geforceerd is de wijziging van het waarderingsstelsel voor landbouwgronden op de fiscale balans van de ondernemers. Hierna zal worden ingegaan op de lopende proefprocedure over een dergelijke stelselwijziging.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Stelselwijziging&lt;/span&gt;&lt;/p&gt;&lt;p&gt;Landbouwcultuurgrond pleegt van oudsher op de fiscale balans gewaardeerd te worden op de kostprijs (of lagere bedrijfswaarde, maar dat is zelden aan de orde). In de bedoelde proefprocedure wordt echter verdedigd dat het ook mogelijk is landbouwcultuurgrond jaarlijks te waarderen op de waarde in het economisch verkeer bij agrarische bestemming (hierna: de WEVAB), van welke waarde de veranderingen onder de landbouwvrijstelling vallen. Vervolgens speelt de vraag of zomaar tussentijds mag worden overgestapt van een stelsel van waardering op kostprijs naar een stelsel van waardering op WEVAB.&lt;/p&gt;&lt;p&gt;Nadat de rechtbank het verdedigde stelsel in strijd achtte met &lt;span class="Cursief"&gt;goed koopmansgebruik&lt;/span&gt;, oordeelt Gerechtshof Arnhem-Leeuwarden op 13 mei 2014 dat zowel het stelsel zelf als de stelselwijziging wél toelaatbaar zijn.[14] Het hof lijkt daarbij juist de omstandigheid dat de veranderingen van de WEVAB zijn vrijgesteld doorslaggevend te achten. In die lijn acht het hof stelselwijziging niet toelaatbaar als de meerwaarde (stille reserve) in de gronden niet (geheel) onder de landbouwvrijstelling valt. Dat is bijvoorbeeld het geval als sprake is van een zogenaamd ‘pachtersvoordeel’ of als op de aanschaffingskosten van de grond een herinvesteringsreserve is afgeboekt. Kortom, het hof acht het stelsel en de stelselwijziging toelaatbaar zolang het niet leidt tot een vervroegde realisatie van niet-vrijgestelde winsten. Ook meent het hof dat wijziging van het stelsel van waardering voor alleen landbouwcultuurgronden niet verhinderd wordt doordat sprake zou zijn van &lt;span class="Cursief"&gt;willekeur&lt;/span&gt; en evenmin ziet het hof dat de stelselwijziging zou leiden tot het behalen van een &lt;span class="Cursief"&gt;incidenteel fiscaal voordeel&lt;/span&gt;.&lt;/p&gt;&lt;p&gt;Het wachten is nu op het eindoordeel van de Hoge Raad, waarschijnlijk rond de zomer van dit jaar.&lt;/p&gt;&lt;p&gt;Indien de Hoge Raad het oordeel van het hof sanctioneert heeft dit belangrijke gevolgen voor de boekhouding van vele agrariërs. De meesten daarvan kunnen dan voortaan hun landbouwcultuurgrond te boek stellen voor de actuele waarde in het economisch verkeer bij voortdurende agrarische bestemming. Niet alleen om fiscale redenen kan dat aantrekkelijk zijn, maar ook uit het oogpunt van het meer in het algemeen presenteren van een balans die een veel beter beeld geeft van de werkelijke waarde van het in de onderneming gestoken vermogen.[15]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Landbouwbedrijf: siervisteelt&lt;/span&gt;&lt;/p&gt;&lt;p&gt;Het tweede lid van art. 3.12 Wet IB 2001 bevat een uitgebreide definitie van het begrip landbouwbedrijf. De laatste volzin van dit lid luidt: ‘&lt;span class="Cursief"&gt;Met landbouwbedrijf worden gelijkgesteld binnenvisserij en visteelt&lt;/span&gt;.’ De belanghebbende in de zaak die leidde tot de uitspraak van Rechtbank Gelderland van 30 december 2014, exploiteerde een sierviskwekerij op twee percelen land van ruim 10 hectare met daarin diverse visvijvers.[16] De rechtbank oordeelt dat sprake is van de exploitatie van een landbouwbedrijf in de zin van art. 3.12 en overweegt daarbij dat niet slechts van landbouw sprake is als dieren worden gefokt, gemest of gehouden ten behoeve van consumptief gebruik of verbruik. De parallel die de inspecteur trekt met het houden van paarden ten behoeve van de springsport wordt verworpen. De vergelijking moet juist worden gemaakt met het fokken en opfokken van paarden dat op zichzelf ook als landbouwbedrijf wordt aangemerkt.[17]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Koopsomsplitsing&lt;/span&gt;&lt;/p&gt;&lt;p&gt;Een kwestie de niet zelden samenhangt met de toepassing van de landbouwvrijstelling, is die van de koopsomsplitsing. Hoe moet de totaalprijs die betaald wordt voor een agrarisch complex van gronden, gebouwen en eventueel nog andere bedrijfsmiddelen worden onderverdeeld over de verschillende onderdelen van het complex, zowel bij de verkoper als bij de koper? De verkoper zal de neiging hebben de opbrengst vooral toe te rekenen aan de grond, omdat de boekwinst op de grond in beginsel immers geheel onder de landbouwvrijstelling valt. In hoeverre is de inspecteur gebonden aan de onderverdeling van de totaalprijs die partijen zelf in de koopovereenkomst of de akte van levering noemen?&lt;/p&gt;&lt;p&gt;Het richtinggevende arrest van de Hoge Raad is dat van 3 januari 1996.[18] In dat arrest overweegt de Hoge Raad onder meer: ‘&lt;span class="Cursief"&gt;Op de Inspecteur lag immers de taak te bewijzen dat de in werkelijkheid door partijen betaalde prijzen afweken van de bedragen die waren neergelegd in de voormelde koopovereenkomst&lt;/span&gt;’. Het gaat er derhalve niet om of de prijzen overeenkomen met de objectieve (taxatie)waarde van de individuele onderdelen, maar of partijen daadwerkelijk de in de akte genoemde prijzen zijn overeengekomen. De last om te bewijzen dat dit niet het geval is, ligt op de schouders van de inspecteur.&lt;/p&gt;&lt;p&gt;Met deze zware bewijslast vangt de inspecteur niet zelden bot bij de rechter, maar enkele keren is het ook wel gelukt af te wijken van de splitsing in de akte.[19]&lt;/p&gt;&lt;p&gt;Voor wat betreft de rechtspraak uit 2014 valt te wijzen op de uitspraak van Hof Arnhem-Leeuwarden van 10 september 2013.[20] Het hof merkt in die uitspraak op dat de koopsomsplitsing zoals die in de akte wordt vermeld niet aan de kant kan worden geschoven enkel op grond van de omstandigheid dat partijen geen tegengesteld belang hadden bij de splitsing. Voorts wordt bekritiseerd de wijze van waardering die de taxateur van de belastingdienst heeft gehanteerd. Deze had in de betreffende zaak feitelijk de cultuurgrond gewaardeerd en vervolgens gesteld dat het resterende deel van de totaalprijs dan wel voor de andere zaken, met name de gebouwen, moest zijn betaald. Verder kan uit de uitspraak nog een andere belangrijkere vingerwijzing worden gedestilleerd: het beoordelen van een koopsomsplitsing is niet, zoals al opgemerkt, het toetsen van de prijs voor de verschillende onderdelen aan de objectieve taxatiewaarde, maar is het beantwoorden van de vraag of partijen in redelijkheid tot die prijzen hebben kunnen komen. Anders gezegd: zijn de in de akte genoemde prijzen te verklaren uit de specifieke omstandigheden van het geval (in het bijzonder het belang van partijen bij de koop en verkoop en de kwaliteit van de grond) en liggen de prijzen binnen de bandbreedte van wat de markt aan prijzen voor vergelijkbare zaken laat zien?&lt;/p&gt;&lt;p&gt;Voorwaar een zeer lezenswaardige uitspraak voor de agrarisch taxateur.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Natuursubsidies&lt;/span&gt;&lt;/p&gt;&lt;p&gt;In de zaak die heeft geleid tot het arrest van de Hoge Raad van 17 oktober 2014 ging het om een landbouwer die een deel van zijn land heeft beplant met blijvend bos.[21] Vervolgens neemt hij het standpunt in dat sprake is van een aftrekbare waardedaling van het land.&lt;/p&gt;&lt;p&gt;Op zichzelf is dit standpunt in beginsel niet onbegrijpelijk, omdat de waardedaling van landbouwgrond naar bosgrond geen verandering van de WEVAB betreft. Feitelijk is sprake van negatieve bestemmingswijzigingswinst.&lt;/p&gt;&lt;p&gt;Hof en Hoge Raad wijzen de aftrek van dit verlies echter af op twee gronden. Ten eerste dient de bosgrond gewaardeerd te worden met inbegrip van de met het bos samenhangende subsidies: de waarde in het economisch verkeer van het bos is dan hoger dan de waarde als bosgrond ‘sec’. En ten tweede: aan aftrek wordt niet toegekomen als de boekwaarde van de grond -de oorspronkelijke aanschaffingsprijs van de landbouwgrond- nog steeds lager is dan de waarde van de bosgrond. Aan aftrek van een waardedaling wordt immers niet toegekomen als geen sprake is van een boekverlies.[22]&lt;/p&gt;&lt;p&gt;Tenslotte kan voor wat betreft deze zaak gewezen worden op het door de Hoge Raad gesanctioneerde oordeel van het hof dat de bestemmingswijziging van een deel van de landbouwgrond tot bosgrond betekent dat de ondernemer een deel van zijn landbouwbedrijf heeft gestaakt. De grond kan derhalve niet blijven behoren tot het vermogen van de landbouwonderneming.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Erfpachtfinanciering&lt;/span&gt;&lt;/p&gt;&lt;p&gt;In de kroniek van 2013 is al ingegaan op de lopende procedure over de toepassing van de landbouwvrijstelling bij erfpachtfinanciering. Het gaat hier om de vorm van erfpachtfinanciering waarbij de belegger 70% van de waarde in het economisch verkeer van de grond betaalt voor de verkrijging van de (blote) eigendom waar tegenover de agrarisch ondernemer het tijdelijk recht van erfpacht verkrijgt voor tenminste 26 jaar en tot de erfpachtvoorwaarden een terugkooprecht behoort tegen een prijs gelijk aan de door de belegger betaalde 70% vermeerderd met indexatie volgens de CPI-index.&lt;/p&gt;&lt;p&gt;De inspecteur heeft het standpunt ingenomen dat als de erfpachter gebruik maakt van zijn terugkooprecht en daardoor feitelijk aan hem de waardeontwikkeling van de grond in de voorafgaande periode van erfpachtfinanciering toekomt, bij latere realisatie van die waardeontwikkeling de landbouwvrijstelling daarop niet van toepassing is.&lt;/p&gt;&lt;p&gt;Dit standpunt tekent extra scherp af tegen het licht van het feit dat de Hoge Raad in het arrest van 10 april 1996, het ‘Fagoedarrest’, heeft geoordeeld dat deze vorm van financiering door de erfpachter voor zijn fiscale (jaar)winstbepaling aldus mag worden verwerkt dat hij de grond voor de boekwaarde laat staan op zijn balans en daar tegenover de ontvangen 70% van de verkeerswaarde van de grond als lening passiveert.[23]&lt;/p&gt;&lt;p&gt;Hof Arnhem-Leeuwarden overweegt aangaande de principevraag inzake de toepassing van de landbouwvrijstelling in de uitspraak van 20 mei 2014 het volgende:&lt;/p&gt;&lt;blockquote&gt;‘Belanghebbende heeft aldus een koopoptie op de gronden verkregen, uit te oefenen na ommekomst van de erfpachtperiode. De uitoefenprijs van de optie is gelijk aan het bedrag dat zij in 2000 heeft ontvangen, nadat daarop de overeengekomen indexering is toegepast dan wel de lagere vrije waarde van de gronden, zodat belanghebbende afhankelijk van de waardeontwikkeling van de gronden in de tijd per saldo slechts een kans op voordeel bij de optie heeft. Onder deze omstandigheden is naar het oordeel van het Hof de overnameprijs zodanig vastgesteld, dat het te zijner tijd door belanghebbende bij het uitoefenen van haar recht van wederinkoop mogelijk te realiseren voordeel wordt veroorzaakt door een waardeverandering van gronden, dat tot de hoogte van het te realiseren voordeel in haar vermogen tot uiting komt. Belanghebbende heeft – in lijn van het arrest van de Hoge Raad van 4 februari 1970 – in beginsel voor dit deel te zijner tijd recht op toepassing van de landbouwvrijstelling.’.&lt;/blockquote&gt;&lt;p&gt;Het hof is derhalve van oordeel dat bij de erfpachter de landbouwvrijstelling van toepassing is op de waardeveranderingen van de grond die aan hem toekomen op basis van het terugkooprecht.&lt;/p&gt;&lt;p&gt;Dit oordeel is echter in de betreffende zaak een oordeel ten overvloede. De belanghebbende in de zaak had namelijk geen gebruik gemaakt van het reguliere terugkooprecht, maar had tussentijds in overleg met de eigenaar een gedeelte van het erfpachtrecht voortijdig afgewikkeld met het doel om een deel van de grond in eigendom over te dagen aan een derde. Om die reden heeft de staatssecretaris zijn cassatieberoep tegen de uitspraak naderhand weer ingetrokken. Daardoor is nog niet in hoogste ressort over de principevraag aangaande de toepassing van de landbouwvrijstelling beslist en is het afwachten of de belastingdienst zich zal aansluiten bij de overweging ten overvloede van het hof.[24]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Voorwaardelijke verkoop of nabetaling&lt;/span&gt;&lt;/p&gt;&lt;p&gt;Aan het einde van de vorige eeuw en in de eerste jaren van de nieuwe eeuw hebben veel projectontwikkelaars grondposities ingenomen aan de rand van dorpen en steden, speculerend op totstandkoming van bestemmingsplannen voor woningbouw of bedrijventerrein. Met, veelal agrarische, ondernemers in die gebieden zijn allerhande optieovereenkomsten en voorwaardelijke koopovereenkomsten gesloten. Een veel voorkomende variant is die waarbij kort na het sluiten van de koopovereenkomsten de grond wel is geleverd en een eerste betaling is gedaan, maar waarbij de verkoper aanspraak houdt op een nabetaling onder de opschortende voorwaarde van de totstandkoming van een nieuw bestemmingsplan, meestal binnen een bepaalde periode. Een andere variant is die waarbij feitelijk de gehele overeenkomst onder dezelfde opschortende voorwaarde wordt gesloten: levering en betaling vinden dan pas plaats als de opschortende voorwaarde van de bestemmingsplanwijziging wordt vervuld.&lt;/p&gt;&lt;p&gt;Op dit moment lopen er diverse procedures over de afwikkeling van dergelijke koopovereenkomsten. Te noemen zijn de volgende recente uitspraken:&lt;/p&gt;&lt;ul&gt;&lt;li class="Opsomming_Dash"&gt;Rechtbank Gelderland, 15 april 2014, nr. 13/1829, ECLI:NL:RBGEL:2014:2503&lt;/li&gt;&lt;li class="Opsomming_Dash"&gt;Rechtbank Den Haag, 22 april 2014, nr. 13/7982, ECLI:NL:RBDHA:2014:5171&lt;/li&gt;&lt;li class="Opsomming_Dash"&gt;Hof Arnhem-Leeuwarden, 11 juni 2014, nr. 13/00600, ECLI:NL:GHARL:2014:4697&lt;/li&gt;&lt;li class="Opsomming_Dash"&gt;Rechtbank Noord-Nederland, 17 juli 2014, nr. 13/447, ECLI:NL:RBNNE:2014:3687&lt;/li&gt;&lt;/ul&gt;&lt;p&gt;In deze procedures draait het vooral om de volgende twee aspecten:&lt;/p&gt;&lt;ul&gt;&lt;li class="Opsomming_Num"&gt;Indien de bestemmingsplanwijziging uiteindelijk plaatsvindt en daarop volgend de grond wordt geleverd en een prijs wordt betaald die hoger is dan de WEVAB, dient dan uit te worden gegaan van de WEVAB ten tijde van het sluiten van de koopovereenkomst of van de (vaak veel hogere) WEVAB ten tijde van de vervulling van de opschortende voorwaarde?&lt;/li&gt;&lt;li class="Opsomming_Num"&gt;Indien, zij het voorwaardelijk, de tegenprestatie reeds is bedongen in een koopovereenkomst gesloten vóór 27 juni 2000, is dan geheel of gedeeltelijk nog de ‘oude’ landbouwvrijstelling van voor die datum van toepassing? Onder die oude landbouwvrijstelling kon bestemmingswijzigingswinst vrijgesteld blijven als de grond na de verkoop niet waarschijnlijk binnenkort (lees: binnen 73 maanden) buiten het kader van de uitoefening van een landbouwbedrijf werd aangewend.&lt;/li&gt;&lt;/ul&gt;&lt;p&gt;Alle genoemde zaken lopen nog in hoger beroep of er is cassatie ingesteld bij de Hoge Raad. Wij volstaan op dit moment dan ook met het noemen van de betreffende zaken en zullen meer inhoudelijke aandacht aan de procedures besteden als de Hoge Raad zich heeft uitgelaten over de aan de orde zijnde rechtsvragen. Voor het overige verwijzen wij naar de bijdrage van Verduijn in het Land en Tuinbouwbulletin van 2013/5 onder de titel&lt;span class="Cursief"&gt; ‘Voorwaardelijke (ver)koop, voorwaardelijke tegenprestaties en landbouwvrijstelling’&lt;/span&gt;.&lt;/p&gt;&lt;h3&gt;De cultuurgrondvrijstellingen voor de  overdrachtsbelasting en de cultuurgrond- uitzondering voor de onroerende zaak- belastingen&lt;/h3&gt;&lt;p class="BroodtekstSchreefloos"&gt;&lt;span class="Cursief"&gt;Cultuurgrondvrijstelling en cultuurgronduitzondering&lt;/span&gt;&lt;/p&gt;&lt;p&gt;In de Wet op belastingen van rechtsverkeer is onder meer geregeld de heffing van overdrachtsbelasting bij de verkrijging van onroerende zaken en rechten. Art. 15, eerste lid, aanhef en onderdeel q, bepaalt dat van de belasting is vrijgesteld de verkrijging van ten behoeve van de &lt;span class="Cursief"&gt;landbouw bedrijfsmatig &lt;/span&gt;geëxploiteerde &lt;span class="Cursief"&gt;cultuurgrond&lt;/span&gt;, daaronder begrepen de rechten van erfpacht of beklemming daarop. Onder cultuurgrond wordt mede begrepen de ondergrond van glasopstanden. Binnen de onroerende zaakbelastingen geldt de ‘cultuurgronduitzondering’. Deze is opgenomen in art. 2, eerste lid, aanhef en onderdeel a, Uitvoeringsregeling uitgezonderde objecten Wet waardering onroerende zaken: &lt;span class="Cursief"&gt;‘Bij de bepaling van de waarde wordt buiten aanmerking gelaten de waarde van ten behoeve van de land- of bosbouw bedrijfsmatig geëxploiteerde cultuurgrond, voor zover die niet de ondergrond vormt van gebouwde eigendommen’. &lt;/span&gt;&lt;/p&gt;&lt;p&gt;Een overeenkomstige bepaling is opgenomen art. 220d, eerste lid, aanhef en onderdeel a, Gemeentewet.&lt;/p&gt;&lt;p&gt;Voor de cultuurgrondvrijstelling voor de overdrachtsbelasting en de cultuurgronduitzondering voor de onroerende zaakbelastingen wordt op gelijke wijze invulling gegeven aan de begrippen ‘landbouw’ en ‘bedrijfsmatige exploitatie’.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Cultuurgrond&lt;/span&gt;&lt;/p&gt;&lt;p&gt;De cultuurgrondvrijstelling in de overdrachtsbelasting is alleen van toepassing op de ondergrond van glasopstanden en niet op de ondergrond van andere gebouwen. Van cultuurgrond in de zin van de vrijstellingsbepaling is alleen sprake, indien de grond (primair) de functie heeft gewassen te voeden en te doen groeien. Hof Den Haag oordeelde in 2013 echter anders. In een van de zaken ging het om de toepassing van de vrijstelling op de grond onder en bij een schuur en silo.[25] Deze uitspraak is behandeld in de Fiscale Kroniek 2013. Daar hebben wij betoogd dat de cultuurgrondvrijstelling niet van toepassing is op de ondergrond van gebouwen en gebouwde eigendommen, behoudens kassen ten behoeve van de glastuinbouw.&lt;/p&gt;&lt;p&gt;De Hoge Raad heeft in het arrest van 19 september 2014 met verwijzing naar de parlementaire geschiedenis beslist dat de cultuurgrondvrijstelling inderdaad niet ziet op de ondergrond van een bedrijfserf en de grond onder en bij een schuur en silo.[26]&lt;/p&gt;&lt;p&gt;In het arrest van 19 december 2014 was in geschil of de cultuurgrondvrijstelling van toepassing is op (a) de glasopstanden zelf, (b) de andere opstallen en (c) de grond onder die andere opstallen.[27] In rechtsoverweging 3.2. overweegt de Hoge Raad het volgende:&lt;/p&gt;&lt;blockquote&gt;‘Het middel slaagt niet. Uit de geschiedenis van de totstandkoming van artikel 15, lid 1, letter q, Wet BRV, zoals dat in 2010 luidde, volgt dat onder cultuurgrond wordt verstaan de grond die is bestemd voor veeteelt, akker-, weide-, tuin- en bosbouw, waaronder mede begrepen de ondergrond van glasopstanden (Kamerstukken II 2005/06, 30 572, nr. 9, blz. 17). Naar de uit deze beschrijving af te leiden bedoeling van de wetgever kunnen opstallen niet worden aangemerkt als cultuurgrond in de zin van voormelde bepaling (vgl. HR 25 juni 1997, nr. 29598, BNB 1997/284). Dat is ook in overeenstemming met de bewoordingen van de vrijstellingsbepaling, die spreekt over ‘cultuurgrond’. De omstandigheid dat de glasopstanden en de ondergrond daarvan tezamen één onroerende zaak vormen, staat niet in de weg aan de door de wetgever gewenste toepassing van de cultuurgrondvrijstelling op alleen de ondergrond.’&lt;/blockquote&gt;&lt;p&gt;In rechtsoverweging 4.2. overweegt de Hoge Raad:&lt;/p&gt;&lt;blockquote&gt;‘Het middel slaagt. Zoals reeds is beslist in het arrest van de Hoge Raad van 25 juni 1997, nr. 29598, BNB 1997/284, moeten voor de toepassing van de cultuurgrondvrijstelling opstallen en ondergrond in de regel als één geheel worden beschouwd. Alleen voor wat betreft de ondergrond van glasopstanden heeft de wetgever hierop een uitzondering gemaakt. Voor andere opstallen dan glasopstanden heeft derhalve als uitgangpunt te gelden dat de ondergrond niet kan delen in de vrijstelling (vgl. HR 19 september 2014, nr. 13/06088, ECLI:NL:HR:2014:2696, BNB 2014/243).’&lt;/blockquote&gt;&lt;p class="BroodtekstSchreefloos"&gt;&lt;span class="Cursief"&gt;Landbouw&lt;/span&gt;&lt;/p&gt;&lt;p&gt;In het arrest van 14 november 2014[28] (gewezen voor de onroerende zaakbelastingen) houdt belanghebbende zich bezig met het (op)fokken van pony’s. De veulens worden voornamelijk verkocht aan andere fokkerijen. Deze fokkerijen verkopen de pony’s vervolgens veelal aan personen die de pony’s als hobbydieren houden. De niet verkochte veulens en fokmerries en fokhengsten die niet meer in het bedrijf van belanghebbende kunnen worden ingezet, gaan naar de slacht. Het bedrijf van belanghebbende heeft meerdere percelen weiland in gebruik. De pony’s worden begraasd op deze weilanden. De pony’s rouleren zodanig over deze weilanden dat steeds een gedeelte braak ligt teneinde het gras te laten groeien. Alle weilanden worden minimaal eenmaal per jaar gemaaid waarbij de opbrengst van het maaien wordt gebruikt om de pony’s in de winter te voeren.&lt;/p&gt;&lt;p&gt;Aan de orde is de vraag of de waarde van de onroerende zaken buiten aanmerking moet worden gelaten voor de onroerende zaakbelastingen als ten behoeve van de landbouw geëxploiteerde cultuurgrond. Niet is in geschil dat belanghebbende de onroerende zaken bedrijfsmatig exploiteert.&lt;/p&gt;&lt;p&gt;In de beoordeling sluit de Hoge Raad aan bij het begrip ‘landbouw’ zoals dat geldt met betrekking tot datzelfde begrip in de pacht, zoals opgenomen in art. 7:312 Burgerlijk Wetboek:&lt;/p&gt;&lt;blockquote&gt;‘De klachten berusten op de veronderstelling dat het begrip veehouderij in artikel 7:312 BW slechts betrekking kan hebben op dieren die uitsluitend of in overwegende mate worden gefokt met het oog op consumptief gebruik of verbruik van delen of producten van die dieren. Die veronderstelling is onjuist. Veehouderij in de zin van artikel 7:312 BW kan ook betrekking hebben op dieren, zoals in dit geval pony’s, die worden gefokt met het overwegende oogmerk om ze te verhandelen; daarbij is niet van belang welk gebruik de koper van de dieren zal maken. In zoverre falen de klachten. Opmerking verdient dat van veehouderij in de hiervoor bedoelde zin geen sprake is bij activiteiten die bestaan uit het verlenen van diensten met betrekking tot dieren, zoals de tijdelijke terbeschikkingstelling van dieren (bijvoorbeeld rijpaarden) of het bieden van onderdak aan dieren (bijvoorbeeld een dierenpension). Beslissend is of de dieren of producten die de dieren voortbrengen voor de verkoop zijn bestemd.’&lt;/blockquote&gt;&lt;p&gt;Voorts overweegt de Hoge Raad:&lt;/p&gt;&lt;blockquote&gt;‘Voor de toepassing van de cultuurgrondvrijstelling is bepalend of de bedrijfsmatige exploitatie van de cultuurgrond geheel of nagenoeg geheel geschiedt ten dienste van een bedrijf waarin activiteiten worden ontplooid die zijn te rekenen tot de landbouw als bedoeld in artikel 7:312 BW. Het Hof heeft dit niet miskend met zijn oordeel dat sprake is van weidebouw in de zin van voormeld artikel bij gebruik van de weilanden om de pony’s van gras te voorzien, met dien verstande dat sporadisch wordt gemaaid om hooi als wintervoer te verzamelen en de weilanden verder door de pony’s worden begraasd. Het Hof is er daarbij terecht van uitgegaan dat niet van belang is of de opbrengst van grasland wordt behaald door begrazing of door oogst. Ook in zoverre falen de klachten.’&lt;/blockquote&gt;&lt;p&gt;Ook de lagere rechters hebben zich in 2014 diverse malen gebogen over het begrip ‘landbouw’. Hierbij valt te wijzen op de uitspraak van Rechtbank Gelderland van 29 juli 2014[29] (gewezen voor de onroerende zaakbelastingen), de uitspraak van Rechtbank Zeeland-West-Brabant van 2 oktober 2014[30] en de uitspraak van Hof ’s-Hertogenbosch van 9 oktober 2014[31] (gewezen voor de onroerende zaakbelastingen).&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Bedrijfsmatige exploitatie&lt;/span&gt;&lt;/p&gt;&lt;p&gt;Een andere voorwaarde voor de toepassing van de cultuurgrondvrijstelling en de cultuurgronduitzondering is dat de verkregen cultuurgrond bedrijfsmatig geëxploiteerd dient te worden. Aan het begrip ‘bedrijfsmatige exploitatie’ is in de jurisprudentie nader invulling gegeven. Op dit begrip is nader ingegaan in de Fiscale kroniek 2013.&lt;/p&gt;&lt;p&gt;In de zaak van 28 januari 2014 voor het Hof Arnhem-Leeuwarden (gewezen voor de onroerende zaakbelastingen) is geoordeeld dat sprake is van bedrijfsmatige exploitatie met betrekking tot een stuk weiland dat in gebruik is bij een boer en waarop zich regelmatig schapen bevinden.[32] Het Hof oordeelt tevens dat de omstandigheid dat de grond planologisch geen agrarische bestemming heeft, niet in de weg staat aan toepassing van de cultuurgronduitzondering.&lt;/p&gt;&lt;p&gt;In het arrest van 13 juni 2014 (gewezen onder de onroerende zaakbelastingen) is aan de orde de vraag of de ‘restgrond’ van een landbouwbedrijf annex zorgboerderij die dienstbaar is aan extensieve (pluim)veeteelt en het fokken van bijzondere dierenrassen, bedrijfsmatig wordt geëxploiteerd voor de landbouw.[33] De Hoge Raad oordeelt in het arrest &lt;span class="Cursief"&gt;‘dat met de onderneming winst wordt beoogd en ook daadwerkelijk winst wordt behaald, en voorts dat minimaal de helft van de totale netto winst afkomstig is uit de (pluim)veehouderij. Daaraan heeft het Hof terecht de gevolgtrekking verbonden dat de ‘restgrond’, die dienstbaar is aan het houden van de veestapel van belanghebbende, bedrijfsmatig wordt geëxploiteerd ten behoeve van het landbouwbedrijf.’&lt;/span&gt;&lt;/p&gt;&lt;p&gt;Voor het overige verwijzen wij naar de bijdrage van Visscher in het &lt;span class="Cursief"&gt;Land en Tuinbouwbulletin&lt;/span&gt; van 2014/11-12 onder de titel &lt;span class="Cursief"&gt;‘&lt;/span&gt;Bedrijfsmatige exploitatie’ in de overdrachtsbelasting: stand van zaken’.&lt;/p&gt;&lt;h3&gt;Slot&lt;/h3&gt;&lt;p&gt;Zoals u uit het voorgaande heeft kunnen opmaken heeft ook 2015 op het agro-fiscale vlak weer het nodige in petto. In het bijzonder zal de aandacht uitgaan naar de evaluatie van de landbouwvrijstelling en naar hetgeen ‘de politiek’ hier vervolgens mee zal doen. Het zal allemaal ongetwijfeld weer genoeg content opleveren voor de kroniek van 2015.&lt;/p&gt;</content><legacyfootnotes/><footnotes><footnote>* Mr. A. Visscher RB en mr. A. Verduijn RB zijn beiden als fiscalist werkzaam bij Countus accountants + adviseurs te Zwolle.</footnote><footnote>1 A. Visscher en A. Verduijn, ‘Fiscale kroniek 2013&lt;span class="Cursief"&gt;’, Agr.r.&lt;/span&gt; 2014, nr. 2.</footnote><footnote>2 Voorstel van wet tot wijziging van enkele belastingwetten en enige andere wetten (Belastingplan 2015), nr. 34002.</footnote><footnote>3 Kamerbrief ‘Keuzes voor een beter belastingstelsel’, kenmerk AFP/2014/780, www.rijksoverheid.nl.</footnote><footnote>4 Art. 35b e.v. Successiewet 1956.</footnote><footnote>5 Het begrip ondernemingsvermogen is gedefinieerd in 35c Successiewet 1956. Met name vermogensbestanddelen die behoren tot een onderneming als bedoeld in art. 3.4 of 3.5 Wet inkomstenbelasting 2001 vallen hieronder, alsmede aandelen die behoren tot een ‘aanmerkelijk belang’ in de zin van afdeling 4.3 Wet inkomstenbelasting 2001 voor zover het vermogen van de vennootschap bestaat uit ondernemingsvermogen.</footnote><footnote>6 Art. 35b, eerste lid, onderdeel b, onder 1, Successiewet 1956.</footnote><footnote>7 HR 22 november 2013, nummers 13/01154, 13/01160, 13/01161, 13/01622 en 13/02453, ECLI:NL:HR:2013:1206/1209/1210/1211/1212, &lt;span class="Cursief"&gt;V-N&lt;/span&gt; 2013/59.21.</footnote><footnote>8 Zie ook: A. Visscher, &lt;span class="Cursief"&gt;‘&lt;/span&gt;Bedrijfsopvolgingsregeling schenk- en erfbelasting niet discriminatoir&lt;span class="Cursief"&gt;’&lt;/span&gt;, &lt;span class="Cursief"&gt;Agr.r.&lt;/span&gt; 2013, nr. 12.</footnote><footnote>9 HR 28 maart 2014, nr. 13/02363, ECLI:NL:HR:2014:687, &lt;span class="Cursief"&gt;V-N&lt;/span&gt; 2014/16.25 met annotatie door Kluwer.</footnote><footnote>10 Brief van de Staatssecretaris van Financiën van 25 april 2014, nr. AFP2014/301, &lt;span class="Cursief"&gt;V-N&lt;/span&gt; 2014/25.4.</footnote><footnote>11 Brief inzake Wob-verzoek met betrekking tot het onderzoek effectiviteit BOR van 29 juli 2014, www.rijksoverheid.nl.</footnote><footnote>12 Vergaderjaar 2008/09, nr. 31 727, nr. 1.</footnote><footnote>13 HR 17 oktober 2014, nr. 13/01228, overweging 2.3.1, ECLI:NL:HR:2014:2978.</footnote><footnote>14 Gerechtshof Arnhem-Leeuwarden 13 mei 2014, nr. 13/01025, ECLI:NL:GHARL:2014:3886, &lt;span class="Cursief"&gt;V-N&lt;/span&gt; 2014/35.2.2.</footnote><footnote>15 Zie ook Visscher en Verduijn, &lt;span class="Cursief"&gt;‘&lt;/span&gt;Herwaardering van landbouwgronden door middel van stelselwijziging: een tussenstand&lt;span class="Cursief"&gt;’&lt;/span&gt;, &lt;span class="Cursief"&gt;LTB&lt;/span&gt; 2014/29.</footnote><footnote>16 Rechtbank Gelderland 30 december 2014, nr. 14/3335, ECLI:NL:RBGEL:2014:7935.</footnote><footnote>17 HR 29 april 2005, nr. 39 781, &lt;span class="Cursief"&gt;BNB&lt;/span&gt; 2005/209, ECLI:NL:GHSHE:2010:BP5989.</footnote><footnote>18 HR 3 januari 1996, nr. 30890, &lt;span class="Cursief"&gt;BNB&lt;/span&gt; 1996/110, ECLI:NL:HR:1996:AA1902, &lt;span class="Cursief"&gt;BNB&lt;/span&gt; 1996/110.</footnote><footnote>19 Bijv. Hof ’s-Hertogenbosch 5 november 2010, nr. 09/00564.</footnote><footnote>20 Hof Arnhem-Leeuwarden 10 september 2013, nr. 12/00255, ECLI:NL:GHARL:2013:6627, &lt;span class="Cursief"&gt;V-N&lt;/span&gt; 2014/6.16.</footnote><footnote>21 HR 17 oktober 2014, nr. 13/00765, &lt;span class="Cursief"&gt;BNB&lt;/span&gt; 2015/23, ECLI:NL:HR:2014:2977.</footnote><footnote>22 Deze notie is al terug te vinden in HR 17 maart 1965, nr. 15 349, &lt;span class="Cursief"&gt;BNB&lt;/span&gt; 1965/160.</footnote><footnote>23 HR 10 april 1996, nr. 30 637, ECLI:NL:HR:1996:BI5514, &lt;span class="Cursief"&gt;V-N&lt;/span&gt; 1996/1521, 15.</footnote><footnote>24 Zie ook Verduijn, ‘Erfpachtfinanciering en landbouwvrijstelling’&lt;span class="Cursief"&gt;, LTB&lt;/span&gt; 2014/41.</footnote><footnote>25 HR 28 juni 2002, nr. 36 895, ECLI:NL:HR:2002:AE4721, &lt;span class="Cursief"&gt;V-N&lt;/span&gt; 2002/36.34.</footnote><footnote>26 HR 19 september 2014, nr. 13/06088, ECLI:NL:HR:2014:2696, &lt;span class="Cursief"&gt;V-N&lt;/span&gt; 2014/50.22 met annotatie van de redactie.</footnote><footnote>27 HR 19 december 2014, nr. 14/02394, ECLI:NL:HR:2014:3608, www.rechtspraak.nl.</footnote><footnote>28 HR 14 november 2014, nr. 13/03180, ECLI:NL:HR:2014:3197, &lt;span class="Cursief"&gt;V-N&lt;/span&gt; 2014/61.23 met annotatie door Kluwer.</footnote><footnote>29 Rechtbank Gelderland 29 juli 2014, nr. 13/3032, ECLI:NL:RBGEL:2014:4795, &lt;span class="Cursief"&gt;V-N&lt;/span&gt; 2014/52.20.21.</footnote><footnote>30 Rechtbank Zeeland-West-Brabant, 2 oktober 2014, nr. 13/6963, ECLI:NL:RBZWB:2014:6782, www.rechtspraak.nl.</footnote><footnote>31 Hof ’s-Hertogenbosch 9 oktober 2014, nr. 13/00815, ECLI:NL:GHSHE:2014:4204, www.rechtspraak.nl.</footnote><footnote>32 Hof Arnhem-Leeuwarden 28 januari 2014, nr. 13/00165, ECLI:NL:GHARL:2014:666, &lt;span class="Cursief"&gt;V-N&lt;/span&gt; 2014/20.12.11.</footnote><footnote>33 HR 13 juni 2014, nr. 13/02928, ECLI:HR:2014:1379, &lt;span class="Cursief"&gt;V-N &lt;/span&gt;2014/27.30.</footnote></footnotes><auteurs>mr. A. Visscher RB en mr. A. Verduijn RB</auteurs><published>2015-02-23 14:11:44</published><modified>2015-02-23 14:11:44</modified><editiondate>2015-02-23</editiondate><htmlpath>https://denhollander.info/artikel/11852</htmlpath></article>
</articles></edition>