<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2003</searchword><id>4426</id><udhid>UDH:TvAR/4426</udhid><titel>Omvang van het kwekersrecht; afhankelijk kwekersrecht</titel><searchwords><searchword>TvAR 2/2003</searchword><searchword>UDH:TvAR/4426</searchword></searchwords><attachments><attachment><name>2003_nr 2_Artikel_Wolf.pdf</name><extention>pdf</extention><url>https://denhollander.info/download/4371/ci</url></attachment></attachments><inleiding>1.	Inleiding&#13;
&#13;
“Bloemen houden van mensen, en mensen houden van duidelijke wetsteksten” zo besloot Wichers Hoeth zijn noot onder het Hoblanche-arrest. &#13;
Op dit arrest ga ik niet in, behoudens te willen aangeven dat een identiek (ander) ras onder de werkingssfeer van een reeds eerder kwekersrechtelijk beschermd ras valt. Hopelijk verschaft deze studiemiddag enige duidelijkheid in wellicht onduidelijke wetsteksten.&#13;
&#13;
Nederland neemt op het gebied van de land- en tuinbouw een toonaangevende positie in de wereld in. Het is dan ook niet verwonderlijk dat ons land als één van de eerste een wetgeving in het leven heeft geroepen ter bescherming van de intellectuele eigendom van veredelaars.&#13;
In 1941, onder de Duitse bezetting, kwam het Kwekersrechtbesluit 1941 tot stand. Dit Besluit is ook na de Duitse bezetting lang van kracht gebleven, en wel tot 1 juni 1967 toen de Zaaizaad- en Plantgoedwet (ZPW) in werking trad.  Dit was het gevolg van het in 1961 tot stand gekomen UPOV-verdrag. &#13;
Het UPOV-verdrag is herzien in 1972, 1978 en 1991. Het UPOV-verdrag 1991 is inmiddels door 20 van de 50 bij de UPOV aangesloten lidstaten geratificeerd. &#13;
Naast de nationale regelgeving, gebaseerd op het UPOV-verdrag, is per 27 april 1995 effectief geworden de Verordening (EG) van 27 juli 1994 inzake het communautaire kwekersrecht. &#13;
Materieel gezien moet de ZPW en ook de Verordening (EG) geacht worden in overeenstemming te zijn met het UPOV-verdrag.&#13;
</inleiding><content>2.	Herziening UPOV-verdrag 1991&#13;
&#13;
De meest in het oog springende en voor de veredelaars de meest belangrijke herzieningen betroffen de beschermingsomvang van het kwekersrecht, in het bijzonder het farmers’ privilege, bescherming eindproduct en het afhankelijk kwekersrecht.&#13;
	In vergelijking met het octrooirecht voelden veredelaars, voor wat betreft de beschermingsomvang, zich er nogal bekaaid afkomen. Het octrooirecht kent namelijk het afhankelijkheidsprincipe, en een octrooi strekt zich, voor wat betreft de beschermingsomvang, ook uit tot voortbrengselen, rechtstreeks verkregen door toepassing van een geoctrooieerde werkwijze.&#13;
&#13;
3.	Farmers’ Privilege&#13;
&#13;
Het kwekersrecht (art. 40 lid 1 ZPW, oud) beperkte het recht echter tot het voor handelsdoeleinden voortbrengen van teeltmateriaal. Zo behoorde niet tot het monopolie van de houder van het kwekersrecht en was derden dus niet verboden het bedrijfsmatig voortbrengen van teeltmateriaal, teneinde daarvan op eigen bedrijf planten voort te brengen, waarvan eindproducten (bijvoorbeeld aardbeien) worden verkregen, welke men vervolgens verhandelt.&#13;
	Dit zogenaamde farmers’ privilege gold echter niet voor siergewassen. De Hoge Raad der Nederlanden besliste in 1985, na een jarenlang juridisch gevecht, dat het voortbrengen van teeltmateriaal voor gebruik in eigen bedrijf aan de voorafgaande toestemming van de houder van het kwekersrecht is onderworpen. &#13;
&#13;
Tijdens de diplomatieke conferentie in 1991 werd afgesproken, dat het in artikel 15, lid 2 UPOV 1991 facultatief neergelegde farmers’ privilege beperkt zou worden geïnterpreteerd, en uitsluitend tot die sectoren in land- en tuinbouw, waarin dit min of meer gebruikelijk zou zijn.&#13;
	Ingevolge artikel 41a ZPW kan bij AMvB worden bepaald dat ten aanzien van rassen van bij AMvB aan te wijzen gewassen het farmers’ privilege van toepassing is. Het farmers’ privilege geldt voor een (beperkt) aantal akkerbouwgewassen.&#13;
	Artikel 14 lid 2 van de Verordening (EG) verklaart het farmers’ privilege op de daar genoemde gewassen van toepassing, zodat ook hier ten lande gebruik daarvan kan worden gemaakt, indien het rassen betreft waarvoor communautair kwekersrecht is verleend. &#13;
&#13;
4.	Bescherming eindproduct&#13;
&#13;
Het eindproduct van siergewassen was al beschermd, hetzij verkapt. Dit volgt in wezen uit vermelde uitspraak van de Hoge Raad uit 1985. Vermeerdering van teeltmateriaal voor gebruik in eigen bedrijf, teneinde de daarvan verkregen bloemen (eindproducten) te verhandelen is verboden (behoudens toestemming van de houder van het kwekersrecht).&#13;
	Artikel 40 lid 4 ZPW bepaalt thans in navolging van artikel 14 lid 2 UPOV 1991, dat het uitsluitend recht tevens van toepassing is op de handelingen met betrekking tot geoogst materiaal van het ras, planten en plantendelen daaronder begrepen, dat is verkregen door gebruik van teeltmateriaal waarvoor geen toestemming is verleend, tenzij de houder van het kwekersrecht redelijkerwijs zijn recht met betrekking tot het teeltmateriaal had kunnen uitoefenen. De laatste zinsnede werpt wellicht vragen op. Feiten en omstandigheden zullen bepalen wat redelijk is in het concrete geval.  In principe is het eindproduct beschermd.&#13;
&#13;
5.	Beschermingsomvang&#13;
&#13;
Alvorens de meest belangrijke herziening van het UPOV-verdrag 1991 te behandelen, namelijk het afhankelijke kwekersrecht, lijkt het goed de beschermingsomvang van het kwekersrecht nader aan te geven.&#13;
&#13;
De houder van een kwekersrecht verkrijgt een absoluut recht om handelingen te verrichten met betrekking tot een nieuw ras van een cultuurgewas met uitsluiting van derden. De kwekersrechthouder kan zelf uitmaken hoe hij de exploitatie van zijn ras wil regelen en onder welke voorwaarden.&#13;
	Uit de wetsgeschiedenis blijkt dat van het uitsluitend beschikkingsrecht van de kweker wordt uitgegaan.  Ook de Raad voor het Kwekersrecht huldigt deze opvatting gezien een tweetal beschikkingen uit 1989, waarbij verzoeken tot verlening van een dwanglicentie werden afgewezen.   &#13;
	De houder van een kwekersrecht heeft het uitsluitend recht teeltmateriaal van het ras voort te brengen of verder te vermeerderen, ten behoeve van de vermeerdering te behandelen, in het verkeer te brengen, verder te verhandelen, uit te voeren, in te voeren, voor één van deze doeleinden in voorraad te hebben, alsmede deze handelingen te doen verrichten.&#13;
&#13;
Het uitsluitend recht is tevens van toepassing op handelingen met betrekking tot geoogst materiaal (bloemen) van het ras, planten en plantedelen daaronder begrepen, dat is verkregen door gebruik van teeltmateriaal waarvoor geen toestemming is verleend, tenzij de houder van het kwekersrecht redelijkerwijs zijn recht met betrekking tot het teeltmateriaal had kunnen uitoefenen.&#13;
	Wettelijke beperkingen op dit recht betreffen onder andere wetenschappelijk onderzoek en het ontwikkelen van nieuwe kweekproducten.&#13;
	Voorts mag het met toestemming van de houder van het kwekersrecht als zodanig voortgebrachte teeltmateriaal verder worden verhandeld. Verboden blijft echter wel – behoudens toestemming – uit als zodanig rechtmatig in het verkeer gebracht teeltmateriaal, nieuw teeltmateriaal voort te brengen met het doel dit nieuwe teeltmateriaal te verhandelen.&#13;
	Contractuele beperkingen mogen en kunnen worden opgelegd terzake de vermeerdering en verhandeling van teeltmateriaal van een kwekersrechtelijk beschermd ras, indien de houder van het kwekersrecht licenties verleent. Door een licentie wordt de bevoegdheid verkregen de in de licentieovereenkomst omschreven handelingen te verrichten, welke aan anderen dan de houder van het kwekersrecht niet vrijstaan.&#13;
	De kweker mag beperkende voorwaarden aan telers, vermeerderaars en handelaren opleggen, zowel op basis van nationale als internationale wetgeving.    In contracten wordt in het algemeen onder beperkende voorwaarden door de kweker toestemming verleend voor vermeerdering en verhandeling van materiaal van kwekersrechtelijk beschermde rassen waartegenover de telers, vermeerderaars en handelaren zich jegens de kweker binden aan een aantal verplichtingen te voldoen. Het is niet meer dan vanzelfsprekend dat de kweker stringente voorwaarden stelt, als hij toestemming geeft handelingen te verrichten, welke tot zijn uitsluitend recht behoren. De opgelegde beperkingen mogen echter niet leiden tot strijdigheid met de EG- (en nationale-) regelgeving inzake de vrije mededinging. Een verbod op nevenimport is uit den boze, evenals tussen bedrijven onderling afgestemde gedragingen (prijsafspraken, royalty-hoogte) en restricties terzake de onder licentie te vervaardigen of te verkopen producten. &#13;
&#13;
Een goed contractsysteem kan behulpzaam zijn bij de bestrijding van illegale teelt, vermeerdering en verhandeling. In een aantal procedures is uitgemaakt dat het telen of doen telen (contractteelt, loonwerk) in het buitenland van in Nederland beschermde rassen onrechtmatig is, – ook indien deze rassen in het buitenland niet beschermd zijn – waarbij onder andere de volgende overwegingen door de rechter zijn gehanteerd:&#13;
–	er is sprake van een door de veredelaar gehanteerd gesloten systeem van licentieverlening;&#13;
–	het inbreuk maken op dit gesloten contractsysteem is onrechtmatig als er bewust misbruik wordt gemaakt van de wanprestatie van enige licentiehouder jegens de houder van het kwekersrecht.&#13;
In deze zaken was er sprake van directe danwel indirecte betrokkenheid van Nederlandse ondernemingen bij de illegale teelt in het buitenland. &#13;
&#13;
6.	Afhankelijk kwekersrecht&#13;
&#13;
Veredelaars vonden het onbevredigend dat de (toevallige) vinder van een mutant beschouwd werd als de kweker van de mutant, waarvoor kwekersrecht werd verleend als de mutant zich maar onderscheidde van het ‘oorspronkelijke’ ras. Onbevredigend omdat:&#13;
–	de toevallige vinder in de meeste gevallen niet als veredelings- of kweekbedrijf kan worden aangemerkt;&#13;
–	de kweker van het ‘oorspronkelijke’ ras de bouwstenen voor het nieuwe ras aandraagt. &#13;
De belangrijkste herziening van UPOV 1991 betrof dan ook de introductie van het afhankelijk kwekersrecht. Het afhankelijkheidsprincipe houdt in dat degene die een nieuw ras kweekt, welk nieuwe ras als een afhankelijk ras wordt beschouwd, toestemming voor de exploitatie van dit nieuwe ras behoeft van de houder van het kwekersrecht op het oorspronkelijke ras.&#13;
	Het kwekersrecht komt overigens wel toe aan degene, die het ‘afhankelijke’ ras heeft gekweekt. Eén en ander is neergelegd in artikel 14 lid 5 van het UPOV-verdrag. Artikel 14 lid 5 sub b van het UPOV-verdrag geeft als definitie van een ‘essentially derived variety’ (een in wezen afgeleid ras):&#13;
&#13;
“… a variety shall be deemed to be essentially derived from another variety (the initial variety) when &#13;
(i)	it is predominantly derived from the initial variety that is itself predominantly derived from the initial variety, while retaining the expression of the essential characteristics that result from the genotype or combination of genotypes of the initial variety;&#13;
(ii)	it is clearly distinguishable from the initial variety and;&#13;
(iii)	except for the differences which result from the act of derivation, it conforms to the initial variety in the expression of the essential characteristics that result from the genotype or combination of genotypes of the initial variety.”&#13;
&#13;
Artikel 14 lid 5 sub c geeft voorbeelden van ‘essentially derived varieties’, en noemt uitdrukkelijk een mutant.&#13;
&#13;
Artikel 13 lid 6 van de communautaire Verordening ligt in lijn met vermelde bepalingen in het UPOV-verdrag. De bijzin in artikel 14 lid 5 sub b (i) “while retaining the expression of the essential characteristics” is naar alle waarschijnlijkheid bewust niet opgenomen in artikel 13 lid 6 sub a van de Verordening.&#13;
	Tussen het oorspronkelijke ras en het afgeleide ras dient genetische conformiteit te bestaan met uitzondering van uit de afleidingshandeling voortvloeiende kenmerken. Bij afgeleide rassen, zoals mutanten, gaat het niet om de verschillen in het fenotype, maar de conformiteit in het genotype in relatie tot het oorspronkelijke ras. Die conformiteit en dus de verwantschap tussen beide rassen kan worden aangetoond middels DNA-analyse. Een andere zienswijze zou ertoe leiden dat bijvoorbeeld kleurmutanten niet als in wezen afgeleide rassen zouden worden beschouwd, waar deze de expressie van een wezenlijke eigenschap (de kleur) niet zouden hebben behouden.&#13;
	Een mutant is een in wezen afgeleid ras en dient als zodanig te worden beschouwd, ondanks morfologische verschillen met het oorspronkelijke ras. Veredelaars in de sierteeltsector zouden anders met een dode mus blij gemaakt zijn.&#13;
&#13;
Krachtens artikel 99 van de Verordening kan de houder van een oorspronkelijk ras en de kweker van een ras dat in hoofdzaak van een oorspronkelijk ras is afgeleid de erkenning eisen van de identificatie van de betrokken rassen als zijnde oorspronkelijk en in hoofdzaak afgeleid. De nationale rechter dient hierover te oordelen. Krachtens het bepaalde in artikel 91 van de Verordening kan de rechter het Communautaire Bureau voor plantenrassen verzoeken bijstand te verlenen door het verstrekken van inlichtingen of het geven van inzage van dossiers met betrekking tot het ras, monsters en kweekproducten daarvan. De rechterlijke of andere bevoegde instanties van de lidstaten verrichten op verzoek en ten behoeve van het Bureau, en voor zover zij daar toe bevoegd zijn, de maatregelen van instructie of andere soortgelijke gerechtelijke handelingen.&#13;
&#13;
Ook de ZPW kent het afhankelijkheidsprincipe. De parlementaire behandeling geeft aan dat de vaststelling of een ras, waarvoor kwekersrecht is verleend, afgeleid is van een ander ras, en daarmee ook beantwoording van de vraag of een kwekersrecht als een afhankelijk kwekersrecht dient te worden aangemerkt, op zich een zaak is die aan de kwekersrechthouders is overgelaten.  Dit is ook het uitgangspunt geweest bij de desbetreffende bepalingen in het UPOV-verdrag van 1991. De vaststelling zal derhalve niet door de Raad voor het Kwekersrecht geschieden bij de verlening van het kwekersrecht.&#13;
	Voor de verlening van het kwekersrecht is alleen van belang of een ras voldoet aan de daaraan te stellen eisen van onderscheidbaarheid, homogeniteit, stabiliteit en nieuwheid. Een andere benadering zou in strijd zijn met artikel 5, lid 2, van UPOV 1991, waarin uitdrukkelijk is vastgelegd dat de verlening van kwekersrechten niet afhankelijk mag worden gesteld van aanvullende of afwijkende voorwaarden. De onderlinge verhouding van twee rassen als oorspronkelijk ras en afgeleid ras zal in veel gevallen tussen de kwekers van deze rassen geen voorwerp van discussie zijn (sic).&#13;
&#13;
De Raad voor het Kwekersrecht heeft een beleidslijn opgesteld inzake het advies omtrent afgeleide rassen, gebaseerd op het bepaalde ingevolge artikel 41, lid 4, ZPW.  De Raad voor het Kwekersrecht kan op verzoek adviseren omtrent de vraag of een ras, waarvoor door de Raad kwekersrecht is verleend, afgeleid is van een ander ras waarvoor door de Raad kwekersrecht is verleend, hetzij de vraag, of een ander, bij het verzoek aan te wijzen ras, is afgeleid van het ras waarvoor kwekersrecht is verleend. Van belang is, dat de verzoeker aan de Raad dient te overleggen een rapport van een adequaat onderzoek naar de mate van verwantschap van de twee betrokken rassen.&#13;
&#13;
7.	Conclusie&#13;
&#13;
De herzieningen in UPOV 1991 zijn verbeteringen, maar kunnen leiden tot interpretatieverschillen. Uiteindelijk zal de rechter er dan toch aan te pas moeten komen en is het dus geen zaak meer die aan kwekersrechthouders is overgelaten. &#13;
&#13;
</content><legacyfootnotes>*	Bewerkte tekst van een lezing, gehouden tijdens de studiemiddag over kwekersrecht van de Vereniging voor Agrarisch Recht op 11 september 2002.&#13;
**	Mr. A.H.J. Wolf is advocaat te ’s-Gravenhage, partner Barents &amp; Krans, advocaten en notarissen; erelid Plantum NL.&#13;
&#13;
 .	HR 17 september 1982 (m.nt. Mr L. Wichers Hoeth), NJ 1983, 44.&#13;
 .	Wet van 6 oktober 1966, Stb. 455 (Zaaizaad- en Plantgoedwet), laatstelijk gewijzigd bij de wet van 28 januari 1999, Stb. 1990, 30.&#13;
 .	Internationaal Verdrag tot bescherming van kweekproducten van 2 december 1961, zoals herzien te Genève op 10 november 1972, 23 oktober 1978 en 19 maart 1991.&#13;
 .	Bron: Publicatieblad van de Raad voor het Kwekersrecht, Jaarverslag 2001.&#13;
 .	Verordening (EG) nr. 2100/94 van de Raad van 27 juli 1994 inzake het communautaire kwekersrecht (PbEG L 227), zoals gewijzigd bij Verordening (EG) nr. 2506/95 van de Raad van 25 oktober 1995, PbEG L 258.&#13;
 .	Memorie van Toelichting op het ontwerp Rijkswet tot goedkeuring van het UPOV-Verdag (bijl. Hand II 1962/63-7160-R 340), blz. 3; HR 12-04-1985, NJ 1985, 577. De Hoge Raad der Nederlanden overweegt dat de bepaling als neergelegd in artikel 5 lid 1, derde zin van het UPOV-verdrag (oud), alsmede artikel 40 lid 1 tweede zin ZPW (oud), een uitzondering vormt op het in de eerste zin van beide artikelen vervatte zgn. “farmers’ privilege”.&#13;
 .	P.A.C.E. van der Kooij, IER 1999, nr. 1, p. 13, 14. &#13;
 .	P.A.C.E. van der Kooij, IER 1999, nr. 1, p. 11.&#13;
 .	Memorie van Toelichting (p. 25 r.) Ontwerp van Wet (zitting 1958-1959-5332) “… gaat het ontwerp ten aanzien van de inhoud van het kwekersrecht van een ander beginsel uit, nl. van het uitsluitend beschikkingsrecht van de kweker.”; Eindverslag, Eerste Kamer zitting 1965-1966 5332 en 7160 R 340 (Tweede Kamer); Memorie van Antwoord (p. 14.1) (zitting 1961-1962-5332).&#13;
 .	Afdeling van Beroep Raad voor het Kwekersrecht Beschikkingen d.d. 19 december 1988 inzake: Dwanglicentieverzoek voor het alstroemeriaras ‘Rosario’; Dwanglicentieverzoek voor het alstroemeriaras ‘Mont Blanc’; Publicatieblad Raad voor het Kwekersrecht nr. 260, 16 januari 1989, p. 46, 47 en 48.&#13;
 .	De wetstekst is gewijzigd en spreekt thans over “algemeen belang”, vide art. 42 ZPW. Art. 42 ZPW (oud): “het belang van de voorziening van de markt met teeltmateriaal tegen redelijke voorwaarden”.&#13;
 .	Hof van Justitie (EG) 19 april 1988, zaak 27/87 Erauw-Jacqueri/Hesbignonne, PbC 129, 18-5-1988, p. 11.&#13;
 .	Pres. Rb. Leeuwarden 30 september 1997, KG 1997, 377; (Een gesloten licentiesysteem – met exportverbod – wordt voorshands niet in strijd geacht met EG-regelgeving inzake de vrije mededinging).&#13;
 .	Zie o.a. Hof van Justitie (EG) 8 juni 1982, zaak 258/78, NJ1984, 606, Zaaimaïs-arrest; Pres. Rb. ’s-Gravenhage 24 december 1991, BIE 1994, 94.&#13;
 .	Pres. Rb. Leeuwarden 30 september 1997, KG 1997; Hof Amsterdam 5 juni 1997, rolnr. 1053/96 KG (bij mijn weten niet gepubliceerd); Hof Leeuwarden 12 maart 1997, rolnr. 9600286 (n.g.).&#13;
 .	Zie commentaar C.I.O.P.O.R.A. op het ontwerp UPOV-verdrag 1961, UPOV-publicatie nr. 316 van de “Actes des conferences internationales pour la protection des obtentions végétales, 1957-1961”.&#13;
 .	Kamerstukken II, vergaderjaar 1994-1995, 24 129, nr. 3, Memorie van Toelichting, p. 14-17.&#13;
 .	Beleidslijn d.d. 05-02-2001.&#13;
 .	Inmiddels zijn civielrechtelijke procedures aangespannen.&#13;
</legacyfootnotes><footnotes><footnote/></footnotes><auteurs>mr. A.H.J. Wolf</auteurs><published>2003-02-01 00:00:00</published><modified>2003-02-01 00:00:00</modified><editiondate>2003-02-01</editiondate><htmlpath>https://denhollander.info/artikel/4426</htmlpath></article>
</articles></edition>