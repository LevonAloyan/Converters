<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1995</searchword><id>6023</id><udhid>UDH:TvAR/6023</udhid><titel>De Landinrichtingswet bevat flexibele instrumenten voor de inrichting van het landelijk gebied</titel><searchwords><searchword>TvAR 11/1995</searchword><searchword>UDH:TvAR/6023</searchword></searchwords><attachments><attachment><name>1995_nr 11_Artikel_Buis.pdf</name><extention>pdf</extention><url>https://denhollander.info/download/5832/ci</url></attachment></attachments><inleiding>1. INLEIDING&#13;
Landinrichting wordt (ook weer in recente beleidsstukken) aangeduid als een belangrijk&#13;
instrument om het gebruik van het landelijk gebied aan te laten sluiten op de door de&#13;
maatschappij gewenste functies. Desondanks is er ook regelmatig kritiek te horen op het&#13;
instrument. Kernpunt daarbij is de lange doorlooptijd. Deze staat op gespannen voet met&#13;
de dynamiek in de groene ruimte, hetgeen bijvoorbeeld tot gevolg heeft dat tijdens de afronding&#13;
van een project de nieuwe situatie al weer is ingehaald door de veranderde inzichten&#13;
in de maatschappij en het in de tussentijd herziene beleid.&#13;
Hier zal eerst een korte schets van de verschillende fasen rond het gebruik van het landelijk&#13;
gebied worden gegeven. Het instrumentarium dat voor de realisering daarvan beschikbaar&#13;
is wordt geschetst, met de nadruk op de instrumenten uit de Landinrichtingswet&#13;
en recente ontwikkeling die op de bruikbaarheid daarvan invloed hebben. Ingegaan wordt&#13;
op de mogelijkheden die het instrument biedt voor de realisering van het huidige beleid,&#13;
met als voorbeeld de plattelandsvernieuwing. Tenslotte wordt aangegeven hoe het instrument&#13;
(nog) verbeterd kan worden. Daarbij wordt vooral op de lange doorlooptijd ingegaan. </inleiding><content>2. FASEN&#13;
Zeker in ons dichtbevolkte land wordt het gehele grondgebied op een van te voren overdachte&#13;
manier gebruikt. Dat gebruik verandert ook zonder (samenhangend) ingrijpen vanwege&#13;
de overheid voortdurend (autonome ontwikkeling), maar dat gaat meestal vrij&#13;
langzaam, leidt vrijwel nooit tot optimaal gebruik en doet in veel gevallen geen recht aan&#13;
de zgn. zwakke functies (natuur, soms ook recreatie en, indien het gaat om het oprukken&#13;
van de verstedelijking, de landbouw) en kwaliteiten (milieu en landschap) van het landelijk&#13;
gebied. Daarom wordt vanwege het openbaar bestuur 'gestuurd' in het gebruik van&#13;
het landelijk gebied. Bij dat sturen kunnen theoretisch de volgende fases worden onderscheiden,&#13;
die in de praktijk natuurlijk in elkaar overlopen:&#13;
1. globaal vaststellen van de functies/gebruiksdoelen van gebieden;&#13;
2. vaststellen van de gewenste gebruiksdoelen binnen een gebied;&#13;
3. analyseren van de benodigde functiewijzigingen; 4. realiseren van de benodigde functiewijzigingen:&#13;
a. veranderen van de eigendoms- en gebruikssituatie;&#13;
b. feitelijk herinrichten van het gebied;&#13;
5. beheren van het gebied binnen de gewenste gebruiksdoelen.&#13;
Ad l.&#13;
Het globaal vaststellen van de functies/gebruiksdoelen van het gebied gebeurt op de hogere&#13;
overheidsniveaus (Rijk en provincie). Voor een deel gebeurt dit binnen de procedures die&#13;
daarvoor in de Wet op de ruimtelijke ordening (W.R.O.) gegeven zijn (VINEX, SGR,&#13;
streekplan), maar daarnaast ook in beleidsnota's (bijv. provinciale nota's). Het betreft hier&#13;
voornemens op een hoog abstractieniveau, die meestal snel worden aangepast (lage halfwaardetijd)&#13;
en door het politieke karakter nogal ambitieus zijn, in verhouding tot de beschikbare&#13;
financiële middelen.&#13;
Ad 2.&#13;
Het gedetailleerd vaststellen van de gebruiksdoel(en) binnen het gebied gebeurt op de lagere&#13;
overheidsniveaus (gemeente en provincie). Ook hier weer gedeeltelijk conform de&#13;
W.R.O., zoals bestemmingsplan en streekplan, en gedeeltelijk via meer sectorale instrumenten&#13;
(aanwijzing van beheersgebieden, plan van aanpak voor ROM-gebieden). Het&#13;
gaat hier in de meeste gevallen om een vrij gedetailleerde vorm van planning. De haalbaarheid&#13;
van de globale wensen op dit niveau is sterk afhankelijk van de plaatselijke situatie&#13;
(wie zijn eigenaar en gebruiker van welke grond in het gebied, welke veranderingen&#13;
hebben in het recente verleden plaatsgevonden, welke verwachting is er omtrent de autonome&#13;
ontwikkeling). Verder is op dit niveau, vanwege het streven naar draagvlak, vaak&#13;
sprake van een compromis, dat eerst na een lange voorbereiding tot stand is gekomen.&#13;
Zo'n compromis is een 'contract met de streek', en botst met de snel wisselende inzichten&#13;
omtrent de globale wensen. Het snel opeenvolgen van beleidswijzigingen veroorzaakt&#13;
veel onrust en geeft in de streek het gevoel dat de overheid een onbetrouwbare partner is.&#13;
Ad 3.&#13;
De benodigde functiewijzigingen volgen uit een vergelijking van de feitelijke en de gewenste&#13;
situatie. De haalbaarheid daarvan hangt van vele omgevingsfactoren af. Belangrijk&#13;
daarbij zijn duidelijkheid (zodat men zijn opties reëel kan inschatten) en de beschikbare&#13;
hoeveelheid geld. Een relatief forse functieverandering behoeft dus niet perse minder&#13;
haalbaar te zijn dan een relatief beperkte. In zekere zin kan fase 3 niet geheel na fase 2&#13;
worden uitgevoerd. Wanneer de plannen in fase 2 tot veel functieverandering zullen leiden,&#13;
moet men eerst nagaan of en hoe dat gerealiseerd kan worden. Aan de hand van ervaringen&#13;
kan men dat in het algemeen goed inschatten. Dat blijkt bijvoorbeeld uit het feit&#13;
dat in landinrichtingsprojecten het grootste deel van de functieveranderingen wordt gerealiseerd uit de taakstelling van B.B.L. (nu L.B.L.), die eigenlijk altijd gehaald wordt. Van&#13;
korting wordt over het algemeen weinig gebruik gemaakt.'&#13;
Ad 4a.&#13;
Voor het veranderen van de eigendoms- en gebruikssituatie zijn een aantal mogelijkheden&#13;
beschikbaar. De meest eenvoudige lijkt het contractueel verwerven hiervan (aankoop&#13;
en/of uitkoop gebruiksgerechtigde). Dit is echter moeilijk planbaar, riskant (geheel van de&#13;
medewerking van de ander afhankelijk) en vrij kostbaar (hoe dringender het nodig wordt,&#13;
hoe meer men wil/moet betalen).&#13;
Een aanzienlijk gecompliceerder mogelijkheid is de onteigening, die vaak als stok achter&#13;
de deur van de voorgaande gebruikt wordt. Hierbij is men niet langer van de medewerking&#13;
van de eigenaar/gebruiksgerechtigde afhankelijk, hoewel wel aan bepaalde wettelijke&#13;
eisen voldaan moet worden.&#13;
Beide methoden gaan er vanuit dat de eigenaar/gebruiksgerechtigde van grond die een&#13;
verandering zal ondergaan deze grond in ieder geval zal kwijtraken.&#13;
Dat is op zichzelf niet strikt noodzakelijk wanneer er tussen hem en de eigenaar/gebruiksgerechtigde&#13;
van elders gelegen grond geruild kan worden. Ook gebruiksdoelen met&#13;
een meer openbaar karakter, als reservaats- of recreatiegebieden, kunnen op deze manier&#13;
eenvoudiger naar de juiste lokatie geschoven worden. Deze ruil kan geheel vrijwillig zijn&#13;
(o.a. kavelruil), of een zeker dwangmatig karakter hebben (herverkaveling). Dat laatste is&#13;
de kern van de landinrichting.&#13;
Omdat het hier om eigendoms- en gebruiksrechten gaat dient er uiterst zorgvuldig te&#13;
worden gehandeld2 (denk o.a. art. 1 Eerste Protocol bij EVRM). Zorgvuldig betekent niet&#13;
noodzakelijkerwijs langzaam. Overigens kan die zorgvuldige procedure in principe beperkt&#13;
blijven tot die grond waarvan de eigendoms- of gebruikssituatie daadwerkelijk verandert.&#13;
Hierover later meer.&#13;
Ad 4b.&#13;
De feitelijke inrichting kan uiteraard altijd plaatsvinden als degenen die de eigendoms- en&#13;
gebruiksrechten bezitten daarmee instemmen. Anders kan het niet, tenzij een wettelijke&#13;
bepaling dit, vooruitlopend op een vaststaande verandering, toelaat. Dit is bijvoorbeeld&#13;
geregeld in art. 124 Landinrichtingswet, waarmee echter gewacht dient te worden totdat&#13;
het doorgaan van het project vaststaat (denk aan de mogelijkheid van het verwerpen van&#13;
een ruilverkaveling op basis van het landinrichtingsplan bij de stemming). Wij zijn weinig&#13;
enthousiast over met het uitvoeren beginnen voordat het plan vaststaat. Naast de rechtsonzekerheid, zal dit er toe leiden dat de stap ervoor extra zorgvuldig wordt gezet, en&#13;
het geheel dus langer zal gaan duren.&#13;
Ad 5.&#13;
Vaak wordt te weinig nagedacht over het beheren van het gebied binnen de gewenste gebruiksdoelen&#13;
nadat de nieuwe inrichting is gerealiseerd. Vooral de financiering hiervan is&#13;
vaak slecht verzekerd. Positieve uitzonderingen zijn te vinden in de regelingen rond beheersovereenkomsten&#13;
en het in opkomst zijnde perceelsrandenbeheer.&#13;
3. HET INSTRUMENT LANDINRICHTING&#13;
3.1 het instrumentarium&#13;
Voor het realiseren van het beleid zijn instrumenten noodzakelijk. Een deel van deze instrumenten&#13;
bouwt voort op het op vrijwillige basis meewerken door de eigenaar/gebruiksgerechtigde&#13;
(denk aan kavelruil, beheersovereenkomsten en minder gereguleerde&#13;
subsidieregelingen). Daarnaast zijn er de regelingen met een meer dwangmatig karakter&#13;
(onteigening incl. aankoop onder dreiging daarvan, ruilverkaveling, herinrichting, aanpassingsinrichting).&#13;
Naar de werking van de verschillende instrumenten die gebruikt zijn bij&#13;
het realiseren van een viertal grote groenprojecten (De Balij, Midden-Delfland, Hitland en&#13;
Spaarnwoude) wordt momenteel vanuit onze faculteit onderzoek gedaan.3&#13;
Hoewel in de recente beleidsstukken juist landinrichting vaak wordt aangehaald als het&#13;
instrument bij uitstek om uiteenlopende problemen aan te pakken, zijn rond landinrichting&#13;
een drietal probleemvelden te onderkennen die die rol bedreigen. Het betreft de mate&#13;
waarin een project multi-functioneel is, de met een project gemoeide kosten en de looptijd&#13;
van een project. De ontwikkelingen op ieder van deze drie probleemvelden hebben soms&#13;
onderling tegenstrijdige effecten. Zoals aan het eind van deze paragraaf zal blijken kan&#13;
daaraan het best tegemoet gekomen worden door landinrichting flexibel in te zetten.&#13;
3.2 mate van multifunctionaliteit&#13;
De uitvoeringspraktijk van landinrichting heeft al geruime tijd geleden haar puur agrarische&#13;
wortels verlaten. Een belangrijke stap naar multifunctionele landinrichting is gezet&#13;
met de invoering van de Landinrichtingswet, maar ook daarna is de ontwikkeling verder&#13;
gegaan. Denk aan het rapport uit 1990 over de multifunctionaliteit van landinrichting4 en&#13;
het rapport uit 1993 over de inzet van landinrichting voor milieubeleid.5 Op dit moment&#13;
worden in het kader van landinrichting al maatregelen uitgevoerd voor het versneld veilig&#13;
stellen van reservaats- en beheersgebieden en het realiseren van hydrologische bufferzones. Verder kan gedacht worden aan een uitgebreid scala aan&#13;
waterbeheersingsmaatregelen en het verplaatsen van landbouwbedrijven.&#13;
Tot slot wordt in de recent verschenen nota 'Dynamiek en Vernieuwing' gepleit&#13;
voor een verdere verbreding van het landinrichtingsinstrument in de richting van&#13;
'plattelandsvernieuwing'.&#13;
Op deze wijze wordt landinrichting verondersteld een instrument te zijn waarmee tege&#13;
moet kan worden gekomen aan een groot scala aan problemen. Maar met de inzet van&#13;
een integraal en zwaar opgetuigd landinrichtingsproject zijn hoge kosten en een lange&#13;
looptijd gemoeid. Twee zaken die - zoals hieronder aan de orde komt -juist tegen de&#13;
wensen ingaan. Daarom is voor bepaalde gevallen juist een relatief goedkope en snelle&#13;
variant van landinrichting in opkomst, die zich sterk op één of enkele&#13;
inrichtingsfactoren concentreert. Gaat het vooral om het verbeteren van de agrarische&#13;
verkaveling, dan staat al geruime tijd de ruilverkaveling met een administratief&#13;
karakter (RAK) ter beschikking, en evt. kan voor (vrijwillige) kavelruil gekozen&#13;
worden. De Landinrichtingswet kent ook de aanpassingsinrichting voor projecten die&#13;
meestal samenhangen met lijninfrastructuur. Daarnaast wordt in de nota&#13;
'Landinrichting in de jaren negentig' de herinrichting met bijzondere doelstelling&#13;
(HBD) geïntroduceerd, om bijv. in het kader van de EHS (Ecologische&#13;
Hoofdstructuur) een natuurbos aan te leggen. Daarnaast is er de bijdrageregeling voor&#13;
het zelfstandig uitvoeren van A2-werken.&#13;
Om hierin een balans te vinden wordt in de nota 'Landinrichting in de jaren negentig'&#13;
het zogenaamde raamplan geïntroduceerd. Geïnventariseerd wordt in dit plan wat de&#13;
problemen zijn in de streek en op welke manier deze het beste kunnen worden&#13;
aangepakt. De bestemmingsplannen vormen hiervoor de bestuurlijke kaders. Voor de&#13;
Gelderse Vallei (een ROM-gebied) is inmiddels zo'n raamplan gemaakt. Hierin wordt&#13;
zowel de aanpak via integrale landinrichting als vrijwillige kavelruil onderzocht. Op&#13;
deze wijze fungeert het landinrichtingsinstrument als een duidelijk gebiedsgericht&#13;
instrument.6 Hierin past ook de verdere vergroting van de provinciale rol in de&#13;
landinrichting, zoals afgesproken in het convenant tussen LNV en IPO.&#13;
3.3 financiële druk&#13;
Ondanks de aandacht die het landinrichtingsinstrument in de beleidsstukken krijgt,&#13;
staat de uitvoering van landinrichtingsprojecten financieel voortdurend onder druk.&#13;
Bezuinigen op korte termijn zijn moeilijk te realiseren, omdat de financiële&#13;
verplichtingen uit eenmaal vastgestelde landinrichtingsplannen als vaststaand worden&#13;
beschouwd. Landinrichting leidt daardoor tot lange termijn verplichtingen voor de&#13;
overheid, terwijl - door de lange looptijd - de uitvoeringspraktijk vrijwel steeds bij de&#13;
beleidsontwikkelingen achter loopt.&#13;
De afgelopen jaren zijn de subsidies voor een groot aantal inrichtingsfactoren verlaagd&#13;
of afgeschaft (o.a. boerderijverplaatsing, realiseren van openluchtrecreatie, aanleg en&#13;
verbetering van wegen7, ontwatering in veenweidegebieden beneden de 60 cm en kavelaanvaardingswerken).&#13;
Ook is serieus overwogen de landinrichtingsrente (eigenlijk de rente&#13;
en aflossing op een lening met een zeer lage effectieve rente) af te schaffen. Verder zullen&#13;
er minder projecten opgestart kunnen worden, waardoor een kritischer afweging tussen&#13;
projecten nodig is. De projecten die wel opgestart worden, moeten goedkoper, maar ook&#13;
sneller worden.8 Dit leidt dus tot de hiervoor geschetste opkomst van niet integrale projecten.&#13;
Extra geld blijft overigens beschikbaar voor het uitvoeren van zogenaamde strategische&#13;
groenprojecten, projecten met als doel het tegengaan van de verstedelijking, aangezien de&#13;
regering hiervoor een eigen prioriteit heeft gesteld. Maar voor het opnemen van milieuen&#13;
waterbeleid zijn binnen het huidige landinrichtingsbudget vaak onvoldoende middelen&#13;
beschikbaar, hoewel door verschuiving binnen het landinrichtingsbudget hier nog enige&#13;
verbetering te verwachten is. Toch blijft financiering van elders vaak noodzakelijk, bijvoorbeeld&#13;
door bijdragen van het ministerie van VROM.&#13;
3.4 looptijd&#13;
Landinrichting moet, zoals gezegd, niet alleen goedkoper, maar ook sneller. Gezien de&#13;
huidige gemiddelde looptijd die de 20 jaar overschrijdt, is daarvoor wel aanleiding. Voorbereiding&#13;
en uitvoering nemen hiervan ieder ongeveer de helft van die tijd voor hun rekening.&#13;
De wens tot versnelling staat op gespannen voet met de wens om tot verbreding van de&#13;
doelstelling van landinrichting te komen.&#13;
Het zijn juist de op één inrichtingsfactor gerichte projecten die met een aanzienlijk kortere&#13;
looptijd toe kunnen. Dit is intussen ook de ervaring met de eerste afgeronde RAK's&#13;
in de provincie Zeeland, die beduidend sneller verlopen dan gewone ruilverkavelingen.&#13;
Versnelling zal bereikt moeten worden door de looptijd van zowel de voorbereiding als de&#13;
uitvoering te verkorten. Daarnaast zouden deze ook direct op elkaar aan dienen te sluiten.&#13;
Op dit moment wordt om budgettaire redenen vaak enige jaren gewacht met het opstarten&#13;
van de uitvoering nadat de voorbereiding is afgerond. Naast die directe vertraging en als&#13;
gevolg daarvan, blijkt dan vaak ook op onderdelen aanpassing van het plan nodig vanwege&#13;
gewijzigde (beleids)inzichten. Deze wijziging van het 'contract met de streek', wordt&#13;
door de streek vaak als contractbreuk gezien, hetgeen het draagvlak van het project negatief&#13;
beïnvloedt.&#13;
3.5 Landinrichtingswet als basis&#13;
Het instrumentarium van de Landinrichtingswet biedt veel toepassingsmogelijkheden. De&#13;
praktijk zoals die op dit moment in Nederland gehanteerd wordt maakt maar van een deel daarvan gebruik. Veel van de recente voorstellen tot verandering van de landinrichtingspraktijk,&#13;
passen binnen het wettelijke kader. Zo is voorgesteld om te komen tot herinrichting&#13;
met bijzondere doelstelling (HBD), een landinrichtingsproject waarbij de nadruk&#13;
komt te liggen op slechts één inrichtingsfactor.9 Hierbij moet men denken aan de al eerder&#13;
genoemde ruilverkaveling met een administratief karakter (RAK). Eigenlijk betreft het&#13;
hier een HBD met de nadruk op de landbouw en de inrichtingsfactor herverkaveling. Ook&#13;
de (nauwelijks gebruikte) aanpassingsinrichting is eigenlijk een HBD.10&#13;
Het idee rond de HBD lijkt alweer over zijn hoogtepunt heen te zijn. Dit instrument tast&#13;
namelijk het integrale (multi-sectorale) karakter van landinrichting aan. Verder is er ook&#13;
minder geld per hectare beschikbaar dan bij een 'normale' herinrichting. Voor voldoende&#13;
draagvlak is het juist van belang dat ook de andere belangen in een zekere mate meegenomen&#13;
worden (uiteraard kan wel geconcentreerd worden op één belang)." Ook nu al zijn&#13;
er landinrichtingsprojecten aan te wijzen waar de nadruk duidelijk op één belang is gelegd.&#13;
Zo richtte het project Baambrugge-Oostzijde zich in belangrijke mate op het van&#13;
kruisend landbouwverkeer vrij maken van een spoorlijn, het project Hitland op de aanleg&#13;
van een planologisch al vastliggend recreatieterrein (waarbij de voorbereiding toch nog&#13;
zes jaar duurde), het project Midden-Delfland primair op het realiseren van een bufferzone&#13;
tegen voortschrijdende verstedelijking en de projecten Amstelland en IJsselmonde op&#13;
het aanleggen van recreatieve voorzieningen voor de stedeling. In al deze gevallen was&#13;
één sector dominant, maar werd ook voor de andere sectoren wat gedaan. Deze multi-sector&#13;
aanpak is juist een sterk punt van de landinrichting en van groot belang voor draagvlak&#13;
en begrip.&#13;
Het instrumentarium is in hoge mate flexibel, doordat de wet allerlei mogelijkheden biedt&#13;
om stappen bij de herverkaveling te combineren (art. 205 en 219). Verder kan bij herinrichting&#13;
de herverkaveling tot een deel van het gebied worden beperkt (of zelfs geheel&#13;
achterwege blijven). Buiten het herverkavelingsblok kan dan wel worden onteigend en&#13;
kunnen werken worden uitgevoerd. Zowel bij herinrichting als bij ruilverkaveling kan de&#13;
herverkaveling in meerdere blokken plaatsvinden (art. 14, lid 3 en art. 15, lid 3).&#13;
4. PLATTELANDSVERNIEUWING&#13;
Als voorbeeld van een nieuw beleid, dat enerzijds aansluit op de traditie van landinrichting&#13;
in het algemeen, en anderzijds past binnen de Landinrichtingswet, gaan we hier nader&#13;
in op de plattelandsvernieuwing.&#13;
De aandacht voor plattelandsvernieuwing is overigens niet nieuw. Reeds voor 1972 werd&#13;
in Nederland de vernieuwing van het 'platteland' nagestreefd in de uitvoering van ruilverkavelingen.&#13;
Na 1972 werd door de regering de Nota Noorden des hands opgesteld, waarin&#13;
aandacht werd besteed aan de stagnerende ontwikkeling van het noorden van Nederland. Ook hierin werd landinrichting (toen nog ruilverkaveling) gezien als een instrument&#13;
dat uitstekende vooruitzichten bood voor het oplossen van de knelpunten in dit gebied.&#13;
Het bestaande ruilverkavelingsinstrumentarium was daarvoor nog wel te beperkt. Het&#13;
vaststellen van een speciale wet12 maakte het opstarten van een herinrichting in dat gebied&#13;
mogelijk. Volgens art. 3 van deze wet had de herinrichting tot doel 'bevordering van een&#13;
goed woon-, leef- en werkklimaat en de economische en maatschappelijke ontwikkeling&#13;
van Oost-Groningen en de Gronings-Drentse Veenkoloniën'. Een brede doelstelling dus,&#13;
die goed overeenkomt met hetgeen in recente beleidsstukken plattelandsvernieuwing&#13;
wordt genoemd.&#13;
In een alles omvattend herinrichtingsprogramma wordt een groot gebied op geïntegreerde&#13;
wijze aangepakt. Daarbij worden bestaande subsidieregelingen van verschillende overheidsinstanties&#13;
gebundeld. Een vergelijking met het raamplan uit de Nota landinrichting&#13;
in de jaren negentig dringt zich dan ook op. Daarnaast dragen andere instanties als Natuurmonumenten,&#13;
busmaatschappijen en individuele belanghebbenden, zowel boeren als&#13;
burgers bij aan de verbetering. Met vereende krachten wordt op deze manier een gebied&#13;
van ca. 130.000 ha. aangepakt (opgedeeld in kleinere gebieden), binnen het raamwerk dat&#13;
landinrichting biedt.&#13;
Intussen is herinrichting opgenomen in de 'normale' Landinrichtingswet als één van de&#13;
verschijningsvormen van landinrichting. Vanwege de open-einde formuleringen in die&#13;
wet t.a.v. het doel (art. 4 en 5) en t.a.v. de te treffen maatregelen en voorzieningen, zoals&#13;
in het landinrichtingsplan opgenomen (art. 124 jo art. 74, lid 1, onder d en lid 2), kan al&#13;
binnen de bestaande wet begonnen worden met brede plattelandsontwikkeling, vergelijkbaar&#13;
met de Gronings-Drentse activiteiten. Op termijn kan eventueel worden overgegaan&#13;
tot verbreding van de in de wet opgenomen doelstelling.&#13;
In Duitsland wordt, in tegenstelling tot de situatie in Nederland, al langer de dorpskern&#13;
ook meegenomen in het ruilverkavelingsproject. Dit betekent dat binnen de ruilverkaveling&#13;
een verbetering van boerderijen die zich in dorpen bevinden mogelijk werd, hetgeen&#13;
later veranderde in een algehele dorpsvernieuwing.13&#13;
5. VERBETERINGEN LANDINRICHTINGSWET&#13;
Ondanks dat de instrumenten uit de Landinrichtingswet op dit moment (bij een ander gebruik&#13;
dan tot nu toe) al in staat zijn om ook de recente beleidsvoornemens te realiseren,&#13;
zijn verbeteringen (vooral versnellingen) mogelijk. Hier wordt in hoofdlijnen een door&#13;
ons mogelijke geachte, versnelde procedure geschetst, waarbij de nadruk op de herverkaveling&#13;
zal liggen. Daarna volgen nog enkele andere mogelijke verbeteringen.&#13;
De mogelijkheden voor versnelling van de procedures kennen echter ook beperkingen. Zo&#13;
is nog maar net de Algemene wet bestuursrecht ingevoerd, met duidelijke procedures voor advisering, inspraak, bezwaar en beroep. De geest daarvan zal ook in de&#13;
Landinrichtingswet herkenbaar moeten zijn.14 Verder is door het recent invoeren van de&#13;
milieu-effectrapportage een extra stap ingebouwd.1'' In de praktijk gaat meestal meer tijd&#13;
zitten in het (bestuurlijke) (voor-) overleg dan in het doorlopen van een inspraak- en&#13;
bezwarenronde.&#13;
5.1 initiatief &amp; voorbereiding&#13;
Aan dit voortraject in de landinrichting wordt door een groot aantal deelnemers&#13;
meegedaan. Denk o.a. de Minister van LNV, CLC, PS, GS, gemeenten, waterschappen,&#13;
regionale organisaties van natuur- en milieubeschermers, agrariërs en andere&#13;
ondernemers (o.a. in de recreatieve sfeer). Op dit moment bestaat zowel de initiatief- als&#13;
de voorbereidingsfase uit een aantal wettelijk geformuleerde stappen. Het opstellen en&#13;
vaststellen van het landinrichtingsprogramma gebeurt in de praktijk nooit, omdat altijd&#13;
voor de vereenvoudigde vorm van voorbereiding wordt gekozen. Wel wordt intussen een&#13;
(buitenwettelijke) project-nota opgesteld, voorafgaande aan de definitieve plaatsing op&#13;
het Voorbereidingsschema.&#13;
Vanwege de huidige decentralisatie van de meeste verantwoordelijkheden van het&#13;
Rijk naar de provincie gaat hier veel veranderen. Zo wordt gesproken over het opheffen&#13;
van de CLC, die nu in iedere stap een belangrijke rol vervult. Hoe de nieuwe&#13;
procedures er ook uit gaan zien, veel overleg blijft noodzakelijk. Wanneer het Rijk echt&#13;
bereid is om haar regiefunctie los te laten, valt hiervoor te denken aan netwerksturing.16&#13;
Een apart punt van aandacht verdient nog de afstemming tussen het (multi-)&#13;
sectorale spoor en het ruimtelijke ordeningsspoor. Kende de Landinrichtingswet de&#13;
mogelijkheid om de gemeente uit te nodigen vooruitlopend op een&#13;
bestemmingsplanwijziging vergunningen te verlenen (art. 130 (oud)), op dit moment zien&#13;
we elders in het ruimtelijk bestuursrecht de projectcoördinatie in belang toenemen&#13;
(Tracéwet, ontwerp-Ontgrondingen-wet). Ook bij landinrichtingsprojecten ontstaat&#13;
soms vertraging doordat het bestemmingsplan en het landinrichtingsplan niet op&#13;
elkaar zijn afgestemd. Het ligt dan ook voor de hand om ook voor de landinrichting&#13;
aansluiting te zoeken bij deze ontwikkelingen. Ook in het kader van de vierde tranche&#13;
Awb wordt nagedacht over het beter coördineren en integreren van&#13;
besluitvormingsprocedures.17&#13;
Onder het huidige stelsel wordt de voorbereidingsfase afgerond met de vaststelling&#13;
van het landinrichtingsplan. Wij zijn van mening dat daarin ook de richtlijnen voor het&#13;
plan van toedeling moeten worden opgenomen. Deze richtlijnen zouden toegespitst&#13;
moeten zijn op de problematiek van het betreffende gebied, waardoor ze ook een&#13;
belangrijker rol kunnen gaan spelen in het geheel.18 Gezien het ingrijpende karakter ervan vinden wij dat tegen het landinrichtingsplan de&#13;
mogelijkheid van bezwaar en beperkt beroep open dient te staan. Dat beroep kan net als&#13;
onder de huidige wet voor rechthebbenden tot beroep tegen het onttrekken van grond aan&#13;
de landbouw t.b.v. natuur en landschap beperkt blijven (het gaat daarbij eigenlijk om een&#13;
soort onteigening). Daarnaast stellen wij beroep door belangenbehartigende organisaties&#13;
(natuur, milieu, landbouw, ...) voor tegen de richtlijnen, die immers een groot effect op&#13;
het plan van toedeling, en dus op de uiteindelijke inrichting van het gebied, kunnen hebben.&#13;
Gezien zijn beperkte zelfstandige rol kan het begrenzingenplan geïntegreerd worden in&#13;
het plan van toedeling. De toe te wijzen gronden volgen immers al uit het landinrichtingsplan&#13;
en de concretisering ervan (eigendomsoverdracht) wordt via de (concept-) akte van&#13;
toedeling bereikt.&#13;
5.2 uitvoering&#13;
Onmiddellijk nadat het landinrichtingsplan en het doorgaan van het project zijn komen&#13;
vast te staan, dient met de uitvoering van de benodigde werkzaamheden te worden begonnen&#13;
(art. 124).19 Het mogelijk maken om met uitvoering te beginnen voordat het plan&#13;
vaststaat, raden wij af. Naast de rechtsonzekerheid, zal dit er toe leiden dat de stap voorafgaand&#13;
aan het besluit tot uitvoering extra zorgvuldig wordt gezet, en het geheel dus langer&#13;
zal gaan duren. Dit staat er uiteraard niet in de weg om werkzaamheden uit te voeren die&#13;
ook zonder het landinrichtingsproject uitgevoerd zouden zijn, en die daarmee niet in strijd&#13;
lijken te komen. Maar de beste waarborg voor een snelle uitvoering blijft het onmiddellijk&#13;
in uitvoering nemen van het landinrichtingsplan na afronding van de voorbereiding.&#13;
5.3 herverkaveling&#13;
Ook met de herverkaveling dient direct na vaststelling van het landinrichtingsplan worden&#13;
begonnen. Wij stellen voor om alleen de informatie te verzamelen die strikt noodzakelijk&#13;
is om het plan van toedeling op te stellen.&#13;
rechthebbenden en eerste schatting&#13;
Wie eigenaar is of een ander zakelijk genotsrecht bezit, blijkt vrijwel steeds uit de kadastrale&#13;
registratie.20 Die gegevens zijn voldoende betrouwbaar om als basis voor de toedeling&#13;
te dienen21, zodat geen lijst van rechthebbenden met bezwaar, bemiddeling, beroep&#13;
en cassatie meer opgesteld hoeft te worden.&#13;
Gegevens omtrent de pacht kunnen binnenkort geput worden uit de gemeentelijke registratie&#13;
in het kader van de Wet Waardering Onroerende Zaken, zodat de pachtregistratie&#13;
ook kan verdwijnen.&#13;
De (agrarische) ruilwaarde van de grond in het gebied kan (op dit moment) niet van&#13;
een bestaande registratie betrokken worden, zodat de eerste schatting noodzakelijk blijft. Bij de eerste schatting kan flinke tijdwinst worden geboekt door gebruik te maken van de&#13;
(digitale) bodemkaart van DLO-Staringcentrum, zoals nu al gebeurt.22 Naast bezwaar bij&#13;
de landinrichtingscommissie, staat tegen de schattingsuitkomsten beroep op een (onafhankelijke)&#13;
rechter open. Daarbij kan de bemiddeling bij de rechter-commissaris en de behandeling&#13;
door de drievoudige kamer van de rechtbank, vervangen worden door één&#13;
behandeling van het beroep door een enkelvoudige kamer van de rechtbank.&#13;
Verdere versnelling is mogelijk door deze activiteiten al voor het einde van de voorbereiding&#13;
op te starten. Wel zijn dan kosten gemaakt, die bij het uiteindelijk niet doorgaan&#13;
van het project (afgestemd door de rechthebbenden of PS) als verspild moeten worden beschouwd.&#13;
toedeling&#13;
Met informatie betreffende de inbreng en schatting en de uitgebrachte wensen als basis&#13;
wordt, ondersteund door de nieuwste geautomatiseerde systemen, het plan van toedeling&#13;
opgesteld. Al geruime tijd is de gegevensverwerking (deels) geautomatiseerd. Zo zijn er&#13;
systemen ontwikkeld voor het herverkavelingsproces (Systeem LIN, ATOR, AVL), de&#13;
kadastrale registratie (AKR, Hyp II) en de kadastrale kaart (LKI). Door de verdere ontwikkelingen&#13;
in de informatie-technologie wordt meer mogelijk. Op dit moment werkt het&#13;
Kadaster aan een herdefiniëring van haar systemen, hetgeen tot een verdere versnelling&#13;
zal kunnen leiden. Ook geografische informatie systemen (GIS) spelen een belangrijke&#13;
rol, nu daar de administratieve en geografische aspecten samengenomen kunnen worden.&#13;
Binnen onze faculteit wordt momenteel gewerkt aan het opzetten van op herverkaveling&#13;
gerichte GIS-systemen.23&#13;
Als onderdeel van het plan van toedeling worden de besluiten omtrent toewijzing van eigendom&#13;
en beheer van de openbare gronden genomen. Hiertegen hoeft niet langer afzonderlijk&#13;
beroep open te staan.24&#13;
Voorzover de rechtstoestand van bepaalde stukken grond in het plan van toedeling verandert,&#13;
worden ook de overige rechten geïnventariseerd (o.a. hypotheken, erfdienstbaarheden).&#13;
Dit alles wordt als concept-akte van toedeling ter inzage gelegd, waartegen bezwaar bij de&#13;
landinrichtingscommissie en beroep bij de rechtbank mogelijk is. Bij de vaststelling van&#13;
de rechten dient de mogelijkheid van cassatie te blijven bestaan. Er zal een voorziening in&#13;
de wet moeten komen om het project, hangende zo'n cassatie, voor te zetten. Mocht een&#13;
ander dan de kadastrale rechthebbende uiteindelijk rechthebbende blijken te zijn, dan&#13;
treedt hij in de plaats van de kadastrale rechthebbende.25 De toedeling wordt daar niet op&#13;
aangepast. In bijzondere gevallen kan nog een aanvullende schadevergoeding (bijv. verlaging&#13;
van de landinrichtingsrente) worden verstrekt. De akte van toedeling bevat alleen nog de delen van het gebied die daadwerkelijk van eigenaar/&#13;
gebruiksgerechtigde veranderd zijn, en alleen daar zal sprake zijn van originaire&#13;
verkrijging (voor opschoning van de privaatrechtelijke toestand in het algemeen zie de&#13;
nauwelijks toegepaste 'kadastrale vernieuwing', art. 74 Kadasterwet).&#13;
tweede schatting&#13;
Rond de lijst der geldelijke regelingen behoeft weinig veranderd te worden. Alleen kunnen&#13;
de bemiddeling door de rechter-commissaris en de behandeling door de rechtbank samengevoegd&#13;
worden tot behandeling door een enkelvoudige kamer.&#13;
5.4 andere verbeteringen&#13;
Het plan van tijdelijk gebruik dient vervangen (of tenminste aangevuld) te worden met de&#13;
mogelijkheid om op vrijwillige basis tijdelijk grond in gebruik te geven zonder dat daardoor&#13;
pacht zou ontstaan. Hierdoor wordt veel administratieve rompslomp voorkomen en&#13;
wordt het wekken van (valse) verwachtingen bij een langdurige tijdelijke gebruiker voorkomen.&#13;
26&#13;
Uiteraard bevat de Landinrichtingswet ook nog wat onduidelijkheden en enkele foutjes&#13;
(o.a. art. 182, lid 3). Deze zullen ook verbeterd moeten worden, zoals ook in het kader van&#13;
de eerder voorgenomen evaluatie was aangegeven. Daarnaast is het in het kader van de&#13;
decentralisatie-impuls noodzakelijk om in de Landinrichtingswet veranderingen aan te&#13;
brengen t.a.v. de bevoegdheden van de centrale commissie en de provincie binnen het landinrichtingsproces.&#13;
6. SLOTOPMERKING&#13;
Het is weliswaar mogelijk om de tijdsduur van landinrichtingsprojecten enigszins te verkorten,&#13;
maar het is de vraag of dit voldoende is om bij afronding van het project nog&#13;
steeds een inrichting te hebben gemaakt die voldoet aan de dan geldende inzichten en beleidsvoornemens.&#13;
De (Rijks) overheid verandert immers haar eigen beleid ook voortdurend.&#13;
Het is de vraag of de (Rijks) overheid, in het licht van deze snel veranderende beleidsinzichten,&#13;
zoveel aan sturing moet inzetten (met inzet van forse financiële middelen) in het&#13;
landelijk gebied.&#13;
De interdepartementale werkgroep plattelandsvernieuwing27 raadt aan om een onderscheid&#13;
te maken tussen onderdruk- en overdrukgebieden. In de overdrukgebieden zou de&#13;
regering een veel meer sturende rol moeten spelen dan in onderdrukgebieden, waar zij alleen&#13;
de beleidsruimte schetst waarbinnen initiatieven uit de streek vorm kunnen krijgen.28 In die gevallen waar sturing wel nodig is, moet dit zo efficiënt mogelijk gebeuren.&#13;
Voor kleine ingrepen (weinig hectaren, één doelstelling) betekent dat het inzetten van&#13;
aankoop (met evt. onteigening als stok achter de deur) als instrument.&#13;
Met name in wat omvangrijkere en meer complexe gebieden heeft landinrichting zijn&#13;
nut bewezen, en is er geen reden om aan te nemen dat dat onder het nieuwe beleid niet&#13;
weer zo zal zijn. Verbetering (met name door versnelling) van de procedure is hier en&#13;
daar mogelijk, maar het is minstens zo belangrijk om de huidige mogelijkheden van het&#13;
instrument (die in de Landinrichtingswet zijn opgenomen) ook werkelijk te benutten en&#13;
deze creatief in te zetten voor een optimale inrichting van het landelijk gebied.</content><legacyfootnotes>1. Uit onderzoek van 21 recente voorontwerpplannen blijkt dat in landinrichtingsprojecten gemiddeld 12%&#13;
van de gebiedsoppervlakte verworven moet worden. Hiervan wordt ca. 74% vrijwillig verworven (taak&#13;
stelling), 19% voor onteigening voorgedragen (dit getal wordt m.n. bepaald door de projecten waarin grote&#13;
recreatie- en bosgebieden worden aangelegd, in de praktijk blijkt vaak dat een deel van deze gronden als&#13;
nog minnelijk verworven kan worden) en 7% via de korting verkregen. Dit betekent dat er sprake is van&#13;
een gemiddeld kortingspercentage van nog geen 1% van de totale gebiedsoppervlakte (zie H.J. Moen en&#13;
J. van Rheenen, Planvorming in de jaren negentig, in: tijdschrift Landinrichting, 1994, nr. 4/5, blz. 5-10).&#13;
2. Vergl. W.H. de Vos en J.A. Zevenbergen, Rechtszekerheid beperkt flexibiliteit, in: tijdschrift Landinrichting&#13;
1994, nr. 7, blz. 26-29.&#13;
3. Hiertoe wordt door Wieteke ten Horn afstudeeronderzoek verricht bij de provincie Zuid-Holland.&#13;
4. Commissie Multifunctionaliteit Landinrichting, Perspectieven voor de Landinrichting, deel 3, 's-Graveland&#13;
1990.&#13;
5. Landinrichting en milieu, een schone taak, Landinrichtingsdienst, Arnhem 1993. &#13;
6. Eén van de prioriteiten voor het instrument landinrichting volgens de nota Dynamiek en Vernieuwing.&#13;
7. Verwacht wordt dat het relatieve aandeel in de totale investeringskosten zal dalen van 30 a 35 % naar zo'n&#13;
20%; zie W.M. Hauptmeijer en Th.H. van Putten, Ontsluiting in het actuele landinrichtingsplan, in: tijd&#13;
schrift Landinrichting, 1995, nr. 4, blz. 26-28.&#13;
8. Regeringsstandpunt Heroverweging Voorbereidings- en Uitvoeringsduur van Landinrichtingsprojecten.&#13;
9. Dit is één van de methoden voor flexibilisering als aangegeven in de nota Dynamiek en Vernieuwing.&#13;
10. Overigens is hierbij de primaire aanleiding buiten de landinrichting gehouden, een ei zonder ei-geel dus;&#13;
met alle problemen van dien.&#13;
11. Het 'ook' meenemen van de andere belangen is nu juist wat bij aanpassingsinrichting gebeurt, waar de ei&#13;
genlijke activiteit er buiten is gelaten.&#13;
12. Herinrichtingswet Oost-Groningen en Gronings-Drentse Veenkoloniën, Stb. 1977, 694.&#13;
13. Aufgabe der Flurbereinigung: (1).... MaBnahmen der Dorferneuerung können durchgeführt werden; durch&#13;
Bebauungsplane und ahnliche Planungen werd die Zuziehung der Ortslage zur Flurbereinigung nicht ausgeschlossen.&#13;
§ 37 Flurbereinigungsgesetz, teksteditie van september 1994.&#13;
14. Wat volledige toepassing daarvan zou betekenen, leze men in Zevenbergen, a.w., blz. 165-189.&#13;
15. C.M. la Chapelle, Landinrichtingsprojecten m.e.r.-plichtig, in: tijdschrift Landinrichting 1994, nr. 2, blz.&#13;
14-17.&#13;
16. A. van den Brink, Denken naar de toekomst, inaugurele rede uitgesproken op 19 mei 1994, Landbouwuni&#13;
versiteit Wageningen.&#13;
17. Zoals voor een bijzondere situatie is gedaan in de Deltawet grote rivieren.&#13;
18. Zie ook: Commissie Multifunctionaliteit Landinrichting, Perspectieven voor de Landinrichting, deel 3,&#13;
's-Graveland 1990.&#13;
19. Het tussentijds nog starten van wijzigings- of uitwerkingsprocedures t.a.v. het landinrichtingsplan leidt tot&#13;
vertraging, en zal veel minder nodig zijn als direct met de uitvoering begonnen wordt.&#13;
20. In de praktijk werden hierover vrijwel nooit bezwaren bij de lijst van rechthebbenden naar voren gebracht.&#13;
21. De kadastrale gegevens vormen ook de basis voor de procedure uit de onteigeningswet.&#13;
22. A.K. Bregt e.a., Landsdekkende ruimtelijke informatie bij DLO-Staring Centrum, in: Proceedings of Joint&#13;
European Conference on Geo-information, Stream 7, Den Haag 1995, blz. 7.82.&#13;
23. O.a. het promotie-onderzoek van ir. A.M. Buis en de ontwikkeling van TRANSFER door ir. F.B. Rosman.&#13;
24. Vergl. J. A. Zevenbergen, Rechtsbescherming in de landinrichting en de Algemene wet bestuursrecht, Agr.&#13;
recht 1993, blz. 180-181.&#13;
25. Vergl. ook het voortzetten van een onteigeningsprocedure als een ander dan de kadastrale rechthebbende&#13;
beweert rechthebbende te zijn; de schadeloosstelling wordt bij de rechtbank gedeponeerd totdat de eigen&#13;
lijke rechthebbende bekend is.&#13;
26. Zie over die verwachting Rb. Zwolle 31-3-1993, LiJur 1, 19 (LiJur = Landinrichtingsjurisprudentie, de&#13;
ook weer door het Kadaster uitgegeven voortzetting van de Ruilverkavelingsbode (Rvkb)).&#13;
27. Buiten leven in Nederland, advies van de werkgroep plattelandsvernieuwing, Den Haag 1995.&#13;
28. Zie hierover ook: Vinex-oogsttijd voor het landelijk gebied breekt langzaam aan, in: Op weg naar 2015,&#13;
berichten over de uitvoering van de Vierde Nota Ruimtelijke Ordening, RPD, 1995, nr. 2, blz. 2-4.&#13;
</legacyfootnotes><footnotes><footnote/></footnotes><auteurs>Ir. A.M. Buis&#13;
prof.ir. W.H. de Vos&#13;
mr.ir. J.A. Zevenbergen</auteurs><published>1995-11-01 00:00:00</published><modified>1994-06-10 00:00:00</modified><editiondate>1995-11-01</editiondate><htmlpath>https://denhollander.info/artikel/6023</htmlpath></article>
</articles></edition>