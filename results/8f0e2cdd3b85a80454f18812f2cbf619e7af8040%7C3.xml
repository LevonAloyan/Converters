<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1987</searchword><id>6322</id><udhid>UDH:TvAR/6322</udhid><titel>Bestemmingsplannen Buitengebied. Nieuwe kansen voor het beleidsinstrumentarium op basis van het Bro 1985</titel><searchwords><searchword>TvAR 4/1987</searchword><searchword>UDH:TvAR/6322</searchword></searchwords><attachments><attachment><name>1987_nr 4_Artikel_Meerdink.pdf</name><extention>pdf</extention><url>https://denhollander.info/download/6106/ci</url></attachment></attachments><inleiding>INLEIDING&#13;
Bestemmingsplannen voor het buitengebied genieten de twijfelachtige eer in de belangstelling&#13;
te staan van enerzijds juristen die er een uitdaging in zien voor hun creatieve&#13;
vermogens en anderzijds belangengroepen die er een kans in zien om hun stokpaarden&#13;
te berijden. Of het nu de landbouwkundige instituties zijn of de natuurbeschermende&#13;
instanties, beide groepen nemen de gelegenheid te baat om - met de&#13;
procedure van het bestemmingsplan buitengebied als strijdperk - hun beperkte&#13;
(fragmentarische) kijk op de werkelijkheid te etaleren.&#13;
Dit alles dan met op de achtergrond een overgrote meerderheid van gemeentebesturen&#13;
die niet staat te trappelen om de 'geest van de tegenstrijdige belangen' uit&#13;
de fles te laten. Niettegenstaande de in de loop der jaren geleverde bewijzen van nut&#13;
en noodzaak van bestemmingsplannen buitengebied kan nog altijd de vraag gesteld&#13;
worden of de wetgever zich in 1965 wel volledig bewust is geweest welk monstrum&#13;
hij introduceerde in het Nederlandse publiek recht, toen hij voor het gebied dat niet&#13;
tot een bebouwde kom behoort het vaststellen van een bestemmingsplan door de gemeenteraad&#13;
verplicht stelde (art. 10 lid 1 WRO).&#13;
Chargerend gesteld, ik ben me ervan bewust, desalniettemin hoop ik met deze korte&#13;
introductie iets van de problematiek rondom bestemmingsplannen buitengebied duidelijk&#13;
te hebben gemaakt. Hoe vaak hoor je niet verzuchtingen in de trant van: 'wat&#13;
is zo'n bestemmingsplan duur in verhouding tot wat het oplevert?'. Andere veelgehoorde&#13;
klachten zijn dat bestemmingsplannen buitengebied te ingewikkeld zijn, of&#13;
te veel ontwikkelingen volgend (derhalve met te weinig beleid uitgerust).&#13;
Veelal lijkt men met een bestemmingsplan buitengebied niet verder te kunnen reiken&#13;
dan het aanbieden van een grondgebruiksregeling in algemene zin. Grip op de&#13;
feitelijke inrichting en het beheer van het landelijke gebied lijkt het bestemmingsplan&#13;
niet te bieden.&#13;
In het hieronderstaande wil ik trachten om, na een korte schets van de ontwikkelingen&#13;
te dien aanzien in de periode van 1965 tot en met 1985 en een kort overzicht&#13;
van de belangrijkste wijzigingen in Wet en Besluit op de Ruimtelijke Ordening 1985&#13;
ten aanzien van die van 1965, aan te geven welke mogelijkheden met name het Bro&#13;
1985 aan de gemeente biedt om handen en voeten te geven aan de bepalingen ten&#13;
aanzien van de inrichting van het landelijke gebied als noodzakelijke (beleidsmatige)&#13;
koppeling tussen bestemming en beheer.</inleiding><content> I. KORT OVERZICHT VAN DE ONTWIKKELINGEN TEN AANZIEN VAN DE&#13;
INRICHTINGSBEPALINGEN IN BESTEMMINGSPLANNEN BUITENGEBIED IN&#13;
DE PERIODE VAN 1965 TOT EN MET 1985&#13;
Het van kracht worden van de WRO in 1965 luidde, althans formeel, niet opeens&#13;
een nieuw tijdperk in. Ook onder de vigeur van de oude Woningwet waren al gemeentelijke&#13;
plannen tot stand gekomen die vergelijkbaar zijn met bestemmingsplannen&#13;
buitengebied namelijk de plannen in hoofdzaken. Echter, deze plannen kenden&#13;
vrijwel uitsluitend een regeling met betrekking tot de toelaatbaarheid van gebouwen.&#13;
Andere inrichtingsactiviteiten konden niet worden geregeld, net zo min als alle vormen&#13;
van beheer (door middel van gebruiksverboden). Die praktijk, gevoegd bij de&#13;
omstandigheid dat de verplichting tot het vaststellen van bestemmingsplannen feitelijk&#13;
bedoeld was voor dorps- en stadsuitbreidingen, is er mede debet aan geweest dat de&#13;
bestemmingsplannen voor het echte landelijke gebied vrij moeizaam en traag tot stand&#13;
kwamen (sommige gemeenten beschikken zelfs anno 1986 nog niet over een&#13;
'modern' plan buitengebied). Derhalve was er materieel wel sprake van een nieuw&#13;
tijdperk. (Vgl. de studie van Bouwman-Geraedst (1982) naar de totstandkoming van&#13;
bestemmingsplannen buitengebied.)&#13;
Van veel meer invloed op de traagheid van de totstandkoming van bestemmingsplannen&#13;
was de democratiseringsgolf van de jaren zestig en zeventig. De vrij&#13;
technocratische wijze van het voorbereiden van plannen evolueerde met vallen en&#13;
opstaan tot een min of meer democratische. Terwijl de WRO zelf al voorzag in de&#13;
mogelijkheid van bezwaar en beroep tot in drie instanties voor de breedst mogelijke&#13;
kring van gerechtigden daartoe (in eerste instantie een ieder), ontstond in de praktijk&#13;
de gewoonte - zeker ten aanzien van zware plannen - van inspraak voor de burger&#13;
als een vorm van beïnvloeding van de besluitvorming vooraf. Tegelijk echter kregen&#13;
de gemeentebesturen te maken met het fenomeen van belangengroepen rond vrijwel&#13;
elk belang van enige importantie. Het mag dan ook geen verbazing wekken dat tal&#13;
van gemeentebesturen uiterst terughoudend waren in het in gang zetten van een&#13;
besluitvormingsproces dat alle kenmerken had van een politiek mijnenveld.&#13;
Was (en is) het al moeilijk in de besluitvormingsprocedure tot een zodanige afweging&#13;
te komen van alle in het geding zijnde belangen dat daarvoor een breed politiek&#13;
en maatschappelijk draagvlak te vinden was, de Kroon deed daar nog een schepje&#13;
bovenop door zich zeer gedetailleerd in de juridische kanten van het bestemmingsplan&#13;
buitengebied te bijten. En bepaald niet altijd ten onrechte.&#13;
Tal van specifieke juridische items hebben in de loop der jaren de revue gepasseerd:&#13;
het overgangsrecht, de 'tijdsduur' van bestemmingsplannen, de leer van de objectieve&#13;
begrenzingen, de regeling van de agrarische bouwpercelen, het opnemen van milieunormen&#13;
in bestemmingsplannen, de toepassingsmoeilijkneden van de aanlegvergunning&#13;
(vgl. KB Ermelo, 9 april 1983, Br. 1973, blz. 525), het opleggen van beperkingen&#13;
aan de landbouw (wanneer is er sprake van structuurpolitiek?), de mogelijkheid&#13;
tot het vestigen van BlO-industrie, de doelmatigheid van tal van regelingen etc.&#13;
Voor een aantal voortreffelijke jurisprudentieoverzichten wil ik u graag verwijzen&#13;
naar De Pacht, november 1976 (mr. J.G. Bongers), De Pacht december 1979, De&#13;
Pacht januari 1981, Agrarisch Recht februari 1982, Agrarisch Recht juli/augustus&#13;
1983 en Agrarisch Recht augustus/september 1986 (alle door mr. A.Ch. Fortgens). Met name vanuit een vrij strakke interpretatie van het BRO van 1965 heeft de&#13;
Kroonjurisprudentie er enerzijds toe bijgedragen dat vrijstellingen, wijzigingsbevoegdheden&#13;
en aanlegvergunningen niet alleen ontdaan zijn van vrijwel elk spoor&#13;
van willekeurigheid, maar tegelijk daarmee opgehangen zijn aan een geobjectiveerd&#13;
referentiekader, doch heeft er anderzijds toe bijgedragen dat tal van koppelingsmechanismen&#13;
tussen bestemming, inrichting en beheer als ondoelmatig of onrechtmatig&#13;
van de hand zijn gewezen. Daarmee is het bestemmingsplan buitengebied toch op&#13;
de eerste plaats een normstellende grondgebruiksverordening gebleven, terwijl in de&#13;
praktijk de behoefte groeide aan een bestemmingsplan als politiek document met&#13;
programmatisch karakter en daarmee aan een beleidsmatige koppeling tussen&#13;
bestemming, inrichting en beheer. Onder dit laatste begrijp ik een indicatief plan ten&#13;
aanzien van verandering, onder het eerste een verordening van wat hier en nu gedaan&#13;
mag worden (hoewel er een zekere overlapping bestaat). (Zie voor de begrippen&#13;
bestemming, inrichting en beheer, De Haan c.s. Bestuursrecht in de sociale&#13;
rechtsstaat, Kluwer Deventer 1978, en Meerdink, Samsom 1982.)&#13;
II. MOGELIJKHEDEN VAN HET BRO 1985 VOOR BESTEMMINGSPLANNEN BUITENGEBIED&#13;
Bestemmingsplannen voor het buitengebied hebben meestentijds een conserverende&#13;
bedoeling. Afgezien van zogenaamde partiële plannetjes gericht op de realisering&#13;
van een concreet project (bijvoorbeeld een recreatiebestemming), zijn met name integrale&#13;
plannen buitengebied erop gericht niet alleen 'orde' te scheppen in de functionele&#13;
verdeling van de in het plan begrepen gronden, maar ook om randvoorwaarden&#13;
te stellen met betrekking tot de inrichting en - zij het veel zachter — het beheer&#13;
van die gronden ten behoeve van de daarop gevestigde functies. Hoewel conserverend&#13;
van karakter ligt aan dergelijke bestemmingsplannen buitengebied wel degelijk&#13;
een beleidsprogramma ten grondslag. Conserverend is bepaald iets anders dan 'volgend'&#13;
of 'vrijblijvend'. Conserverende plannen beogen de bestaande inrichting van&#13;
een gebied op hetzelfde niveau te handhaven; daarvoor zijn beleidsinstrumenten onontbeerlijk.&#13;
Beleidsinstrumenten zowel op het vlak van de inrichting als op het vlak&#13;
van het beheer. Met betrekking tot de inrichting kunnen in het bestemmingsplan zelf&#13;
voorwaarden worden gesteld in de vorm van bouw- en aanlegvoorschriften, met betrekking&#13;
tot het beheer ligt dat veel moeilijker (gelet op zowel de Kroonjurisprudentie&#13;
als op artikel 10 WRO dat duidelijk stelt dat de bestemmingsplanvoorschriften&#13;
geen beperking van het meest doelmatige gebruik mogen inhouden als er geen dringende&#13;
zaken zijn die zulks rechtvaardigen).&#13;
De inrichtingseisen in bestemmingsplannen kunnen veel concreter en directer worden&#13;
geformuleerd dan eisen ten aanzien van het beheer, omdat zij 'gedekt' worden&#13;
door een vergunningenstelsel. Eisen ten aanzien van het beheer missen een dergelijke&#13;
preventieve 'afdekking'.&#13;
Zowel integrale (veelal conserverende) plannen voor het buitengebied als partiële&#13;
plannetjes kunnen gericht zijn op het (voor een gedeelte) realiseren van concrete projecten.&#13;
Hierbij kan gedacht worden aan landinrichtingsprojecten, recreatieprojecten,&#13;
zandwinningen etc. Ik ga hier met opzet voorbij aan het heikele punt van de afstemming tussen landinrichtingsplannen en bestemmingsplannen, gelet op de&#13;
aard en het doel van de plannen die ik hier bedoel. Bij deze - op de realisering van&#13;
concrete projecten gerichte - bestemmingsplannen volgt de sector per definitie de&#13;
ruimtelijke ordening. (Bij conserverende of 'volgende'/plichtmatige? bestemmingsplannen&#13;
ligt dat anders).&#13;
Niettegenstaande de voortrekkersrol van de ruimtelijke ordening met bovenbedoele&#13;
soort plannen, is de gemeente ook ten aanzien van de daarbij aanhangige projecten&#13;
via de ruimtelijke-ordeninglijn niet in staat meer te doen dan het scheppen&#13;
van ruimtelijk-bestuurlijke voorwaarden voor realisering. Voor de uitvoering zelf&#13;
van de projecten (van woningbouw tot wegaanleg) is ze afhankelijk van derden of&#13;
uitvoerende overheidsdiensten. Zij heeft ten aanzien van de uitvoering óf eigen sectorale&#13;
middelen nodig, óf middelen van hogere overheden, óf middelen van derden.&#13;
Welnu, waar tot nog toe de gemeente met betrekking tot de uitvoerbaarheid van&#13;
haar beleid, of dat nu om beheersinstrumenten in conserverende plannen gaat, of&#13;
om inrichtingsinstrumenten in projectgerichte plannen, veelal in het luchtledige hing&#13;
(soms zelfs ongeloofwaardig was) kan zij thans gebruik maken van de mogelijkheid&#13;
die artikel 12 lid 1 onder a van het Bro 1985 haar biedt.&#13;
Dat artikelgedeelte zegt dat een bestemmingsplan - facultief - een beschrijving&#13;
in hoofdlijnen kan bevatten van de wijze waarop de gemeente de gestelde doeleinden&#13;
wil realiseren. Dat betekent, anders dan voor 1 maart 1986 kon, dat in het bestemmingsplan&#13;
expliciet ingegaan kan worden op zaken als de financieringsklassen van&#13;
woningen (in stedelijke situaties), maar ook op de inzet van sectorale middelen ter&#13;
realisering van natuurdoelstellingen (bijvoorbeeld relatienota-instrumenten, particuliere&#13;
fondsen etc), alsmede op de inzet van juridische instrumenten zoals de&#13;
vrijstelling, de aanlegvergunning en de wijzigingsbevoegdheid. Zelfs is het denkbaar&#13;
om aan te geven hoe men de samenleving wil mobiliseren ten behoeve van bepaalde&#13;
doeleinden.&#13;
Met de 'beschrijving in hoofdlijnen' wordt de mogelijkheid geboden om het gat&#13;
te dichten tussen ruimtelijk plan en de uitvoering daarvan. Vooral de Kroonjurisprudentie&#13;
is er debet aan geweest dat formeel geen koppeling gelegd mocht worden&#13;
tussen enerzijds de bestemming en anderzijds de aanwezigheid van financiële&#13;
middelen voor de realisering daarvan. Hierdoor werden veel gemeentebesturen afgeschrikt&#13;
om bestemmingsplannen buitengebied voor te bereiden, zeker als in het desbetreffende&#13;
gebied sprake was van een op gespannen voet met elkaar staan van natuurwaarden&#13;
en landbouwbelangen. Art. 49 WRO (het schadeartikel) hing als een&#13;
zwaard van Damocles boven het gemeentelijke hoofd, de sussende woorden van de&#13;
Kroon ten spijt.&#13;
Thans echter, met de bovengenoemde mogelijkheid van een 'beschrijving in&#13;
hoofdlijnen' en de mogelijkheden tot afwenteling van kosten op de hogere overheden&#13;
die deels in de 'beschrijving' kunnen worden opgenomen (vgl. art. 31a t/m 31c&#13;
WRO), lijkt er minder reden voor een dergelijke schroomvalligheid te bestaan.&#13;
Voor de niet helemaal ingewijde lezer wordt opgemerkt dat in het nieuwe Bro 1985&#13;
de vormvereisten ten aanzien van de inrichting van bestemmingsplannen zodanig&#13;
zijn afgezwakt dat de bandbreedte tussen gedetailleerd en globaal aanmerkelijk is&#13;
toegenomen. Het is thans mogelijk om vrij globale bestemmingsplannen te maken op grond van artikel 10 WRO: dus zonder uitwerkingsverplichting! De plannen moeten&#13;
echter wel toetsbaar zijn ten behoeve van de verlening van bouwvergunningen.&#13;
Naarmate een plan minder gedetailleerd is zal meer interpretatieruimte ontstaan met&#13;
betrekking tot het verlenen van bouwvergunningen etc. Een interpretatieruimte die&#13;
minder wenselijk voorkomt in situaties waar een stringent beleid noodzakelijk wordt&#13;
geacht. Dat wil zeggen dat verwacht mag worden dat er een nauw verband gelegd&#13;
zal worden tussen de methodiek van bestemmingsplannen en het daarmee te voeren&#13;
beleid. Of, nog anders gezegd, het instrumentele karakter (tegenover het normerende)&#13;
van bestemmingsplannen krijgt meer kansen om uit de verf te komen.&#13;
III. PRAKTISCHE TOEPASSING VAN DE 'BESCHRIJVING IN HOOFDLIJNEN'&#13;
In mei 1986 heeft het Ministerie van VROM een voorlopig standpunt gepubliceerd&#13;
waarin bedoeling en mogelijkheden van de gewijzigde WRO en het Bro 1985 ten&#13;
aanzien van bestemmingsplannen uiteengezet worden. Naast een zeer heldere uiteenzetting&#13;
bevat deze publikatie — bekend onder de naam Bestemmen met beleid -&#13;
een aantal uitgewerkte modellen van planvoorschriften voor een aantal uiteenlopende&#13;
situaties. Voor het landelijk gebied zijn drie modellen uitgewerkt:&#13;
A. Een eenvoudig plan zonder uitwerkingsverplichting, als bedoeld in artikel 10&#13;
WRO.&#13;
B. Multifunctioneel bestemmingsplan met globaal karakter (art. 10 WRO).&#13;
C. Progammatisch multifunctioneel bestemmingsplan met globaal karakter (art. 10&#13;
WRO).&#13;
Degenen die geïnteresseerd zijn in de modellen zelf worden verwezen naar&#13;
'Bestemmen met Beleid' (Ministerie VROM).&#13;
In 'Bestemmen met Beleid' is ten aanzien van elk der modellen gekozen voor een&#13;
systematiek die er in bestaat dat eerst de bestemmingen worden omschreven, vervolgens&#13;
een beschrijving in hoofdlijnen wordt gegeven van de wijze waarop de toegekende&#13;
doeleinden worden nagestreefd, en dat pas daarna de bebouwingsvoorschriften,&#13;
aanlegvoorschriften etc. voor het hele plangebied volgen.&#13;
De detailbestemmingen zoals woondoeleinden en verkeersdoeleinden zijn opgenomen&#13;
in een verzamelomschrijving.&#13;
Zeker wat de bestemmingsomschrijvingen betreft wordt in de modellen voor een&#13;
grote mate van globaliteit gekozen.&#13;
Wat betreft de 'beschrijving in hoofdlijnen' valt op dat deze het midden houdt&#13;
tussen een verdere uitwerking van de doelstellingen (in feite van de bestemmingsomschrijving)&#13;
en het aangeven van de wijze waarop de doeleinden zullen worden gerealiseerd.&#13;
Hoewel artikel 12 lid 1 onder a Bro 1985 duidelijk tendeert in de richting&#13;
van middelen (in de doelstelling middelen-hiërarchie), waar het de beschrijving in&#13;
hoofdlijnen betreft, hoeft er formeel geen bezwaar tegen ambivalentie te bestaan.&#13;
Alleen rijst de vraag wat er tegen is, in materieel opzicht, om deze subdoelstellingen&#13;
hetzij in de bestemmingsomschrijving zelf, hetzij in de toelichting op de kaart onder&#13;
te brengen. Ik ben bang dat door het kiezen voor een mix van doelstellingen en middelen&#13;
de instrumentele kracht uit de beschrijving in hoofdlijnen wordt gehaald. Een ander punt van kritiek betreft de wijze waarop inhoud is gegeven aan het middelenaspect&#13;
van de beschrijving in hoofdlijnen. Ik heb de indruk, zonder daar hier al&#13;
te concreet op in te gaan, dat met name de inzet van sectorale middelen scherper&#13;
geformuleerd zou kunnen worden. Om een voorbeeld te noemen: de inzet van het&#13;
relatienota-instrumentarium. Ik kan me voorstellen dat gemeentebesturen doelstellingen&#13;
ten aanzien van het handhaven van natuurlijke kwaliteiten in agrarisch gebied&#13;
veel meer willen laten afhangen van de beschikbaarheid van middelen dan in de modellen&#13;
B en C wordt gesuggereerd. Ik kan me zelfs voorstellen dat gemeentebesturen&#13;
willen terugkoppelen naar de doelstellingen als blijkt dat er onvoldoende middelen&#13;
zijn. Hiertoe zou de beschrijving in hoofdlijnen een kader kunnen bieden. Dat kader&#13;
mis ik in de modellen.&#13;
Ook ten aanzien van de toepassing van artikel 11 WRO (wijzigingsbevoegdheid) en&#13;
artikel 15 WRO (vrijstelling en nadere eisen) zou een aanscherping van de criteria&#13;
daarvoor op zijn plaats zijn door de inzet van die instrumenten als aparte rubriek in&#13;
de beschrijving in hoofdlijnen op te nemen. Te denken valt daarbij ook aan het&#13;
benoemen van bepaalde omstandigheden (fysieke, economische, wellicht zelfs politieke,&#13;
sociale) als criterium voor het al dan niet toepassing geven aan die instrumenten.&#13;
Over gelede normstelling en (schijn)rechtzekerheid is al genoeg gepubliceerd (zie&#13;
o.a. mr. ing. J.P. Bos in 'Gelede normstelling in de ruimtelijke ordening', Studieselectie&#13;
september 1986 en mr. W. Meerdink in 'Bestemmingsplannen nieuwe stijl' in&#13;
S en V juni 1986). In het bestek van dit artikel wil ik er slechts over kwijt dat de&#13;
moeite die de georganiseerde landbouw en de natuurbeschermingsinstanties hebben&#13;
met gelede normstelling aan één kant begrijpelijk is - zij hebben belang bij materiële&#13;
zekerheid - doch aan de andere kant berust op een overschatting van de formele&#13;
rechtskracht van bestemmingsplannen. Bestemmingsplannen hebben binnen het&#13;
bestel van de Nederlandse bestuurspraktijk een veel minder normerende werking dan&#13;
pure belangenbehartigers lief is. Steeds weer kunnen de normen (van alle overheidsniveaus)&#13;
ten principale ter discussie worden gesteld. Vergelijk de praktijk van&#13;
artikel 19 WRO e.a.&#13;
Een strak geformuleerd bestemmingsplan biedt slechts schijnzekerheid (absolute&#13;
zekerheid kan in een democratie als de onze niet gegeven worden). Het komt dan&#13;
ook beter voor om in het bestemmingsplan zelf mechanismen op te nemen om tot&#13;
een zorgvuldige afweging van (voor een deel) uitgestelde beslissingen te komen.&#13;
Ik voorzie ook nieuwe kansen van het zwaar ter discussie staande instrument van de&#13;
aanlegvergunning. Net als de bouwvergunning is ook deze vergunning bedoeld om in&#13;
principe verleend te worden. Het is geen verbodsbepaling (!) in de strikte zin; ze is&#13;
bedoeld als norm om niet zonder vergunning bepaalde met name genoemde activiteiten&#13;
uit te voeren. Hierbij is het de bedoeling om tot een afweging van belangen te komen&#13;
op het moment dat een concrete aanvraag wordt ingediend (net als bij de&#13;
bouwvergunning).&#13;
En vanzelfsprekend hoeft een boer niet voor elk wissewasje een vergunning aan te&#13;
vragen. Hij kan ook een plan voorleggen (een soort plan van bedrijfsvoering) waarop&#13;
hij voor alle activiteiten binnen dat kader vergunning kan krijgen. Dergelijke 'pakket'-vergunningen komen ook voor bij de uitvoering van landinrichtingsprojecten;&#13;
waarom dus niet voor individuele boeren?&#13;
IV. SLOTBESCHOUWING&#13;
Ik heb er van afgezien om in het koffiedik van de komende Kroonjurisprudentie te&#13;
kijken. Ongetwijfeld zal die tot afzwakking van te hooggestemde verwachtingen leiden&#13;
bij diegenen die in het Bro 1985 een panacee voor alle kwalen zien. Eerlijk gezegd&#13;
denk ik dat we met vallen en opstaan moeten leren om de nieuwe generatie&#13;
bestemmingsplannen handen en voeten te geven. Veel zal daarbij ook afhangen van&#13;
de houding van de ruimtelijke-ordeningsambtenaren ten opzichte van de programmatische&#13;
mogelijkheden van het bestemmingsplan. Durft men het bestemmingsplan&#13;
te zien als een instrument van beleid (dat wellicht om de vier jaar geactualiseerd&#13;
moet worden) of blijft men het zien als een alles omvattende regeling (normering)&#13;
tot in lengte van dagen?&#13;
Vanzelfsprekend is het niet prettig om als grondgebruiker om de vier jaar geconfronteerd&#13;
te kunnen worden met nieuw beleid, maar zo'n vaart zal het wel niet lopen.&#13;
Daar tegenover staat dat allerlei initiatieven bij voorbaat de kop ingedrukt worden&#13;
als men vasthoudt aan starre, 'rechten en plichten' scheppende bestemmingsplannen.&#13;
Een ding lijkt mij zeker toe namelijk dat er een eind kan komen aan de gekunsteld&#13;
aandoende juridische constructies in bestemmingsplannen voor het buitengebied.&#13;
Wat dat betreft biedt het Bro 1985 een unieke mogelijkheid om weer in onze moedertaal&#13;
het gemeentelijke ruimtelijke ordeningsbeleid in bestemmingsplannen handen&#13;
en voeten te geven. De noodzaak van gekunstelde constructies is voorlopig weggenomen:&#13;
'Er is op een aantal punten een jurisprudentievacuüm'. Hopelijk wordt&#13;
dat vacuüm door de Kroon in de geest van het nieuwe Bro ingevuld (en dus niet in&#13;
de geest van de oude jurisprudentie). De toelichting bij het Bro 1985 verschaft te&#13;
dien aanzien voldoende duidelijkheid. En als ook de Afdeling rechtspraak van de&#13;
Raad van State (Arob) zich bij haar toetsing houdt aan haar (belangrijke!) taak&#13;
daaromtrent, kunnen we een periode tegemoet zien waarin - met nieuw elan - eindelijk&#13;
eens de psychologische barrière om bestemmingsplannen buitengebied te maken&#13;
wordt geslecht.&#13;
Veenwouden, november 1986.</content><legacyfootnotes/><footnotes><footnote/></footnotes><auteurs>Mr. W. Meerdink</auteurs><published>1987-04-01 00:00:00</published><modified>1987-04-01 00:00:00</modified><editiondate>1987-04-01</editiondate><htmlpath>https://denhollander.info/artikel/6322</htmlpath></article>
</articles></edition>