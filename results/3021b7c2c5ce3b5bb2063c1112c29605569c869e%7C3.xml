<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1994</searchword><id>6052</id><udhid>UDH:TvAR/6052</udhid><titel>Tuchtrechtspraak in de agrarische sector. Preadvies voor de Vereniging voor Agrarisch recht</titel><searchwords><searchword>TvAR 9/1994</searchword><searchword>UDH:TvAR/6052</searchword></searchwords><attachments><attachment><name>1994_nr 9_Artikel_Fikkert.pdf</name><extention>pdf</extention><url>https://denhollander.info/download/5861/ci</url></attachment></attachments><inleiding>I. INLEIDING&#13;
De oorsprong van het tuchtrecht in de agrarische bedrijfstak bevindt zich bij de regelingen&#13;
betreffende de kwaliteit van de voortbrengselen van de Nederlandse landbouw en visserij.&#13;
De wetten tot regeling van de kwaliteit van landbouwprodukten behoren tot de oudste&#13;
wetten op het gebied van de landbouw.1&#13;
Het oogmerk van deze kwaliteitsregelingen is steeds geweest de afzet - en in de aanvang&#13;
vooral de export - te verzekeren. De kwaliteitsregelingen zijn van oudsher per produkt&#13;
of produktgroep tot stand gebracht. Ze vertonen onderling dan ook nogal wat&#13;
verschillen. Zij hebben echter gemeen dat zij een sanctionering vormen van datgene wat&#13;
uit particulier initiatief in het bedrijfsleven tot stand is gebracht. Het bedrijfsleven speelt&#13;
van oudsher een belangrijke rol bij de totstandkoming en uitvoering van wettelijke regelingen&#13;
op het gebied van de kwaliteit van de landbouw- en visserijprodukten. Voortbouwend&#13;
op een historisch gegroeid patroon is in diverse wetten aan die betrokkenheid mede&#13;
uitdrukking gegeven door organisaties uit het bedrijfsleven zelf, de zogenaamde privaatrechtelijke&#13;
controle-instellingen, te belasten met onder meer het toezicht op de naleving&#13;
van het bij of krachtens die wetten bepaalde en daaraan de mogelijkheid van rechtspraak&#13;
in eigen kring te verbinden.&#13;
Deze al in het begin van deze eeuw ingevoerde systematiek van inschakeling van het&#13;
bedrijfsleven bij de uitvoering alsmede het toezicht en de handhaving van landbouwregelgeving&#13;
is anno 1994 nog even actueel. De Landbouwkwaliteitswet en de Zaaizaad- en&#13;
Plantgoedwet gaan nog steeds uit van deze systematiek. Ingevolge het regeringsstandpunt&#13;
over het rapport Hendriks/de Zeeuw2 zal de nieuw op te zetten Levensmiddelen- en Warenwet&#13;
eveneens uitgaan van tuchtrechtelijke handhaving. Gesteld mag worden dat het&#13;
tuchtrecht in de landbouw in de loop der jaren heeft luiten zien een volwaardig onderdeel van de rechtspraak in Nederland te zijn. Onderstaand zullen wij trachten deze stelling nader&#13;
te ondersteunen.</inleiding><content>II. ALGEMENE KENMERKEN VAN TUCHTRECHT3&#13;
Omschrijving van tuchtrecht&#13;
Een duidelijke definitie geven van wat tuchtrecht is, is eigenlijk niet mogelijk. Daarvoor&#13;
komt het tuchtrecht in te veel hoedanigheden voor. Soms heeft het een civielrechtelijk karakter,&#13;
soms juist sterk strafrechtelijk. Het zogenaamde economische tuchtrecht, waarvan&#13;
in de landbouw sprake is, is voornamelijk strafrechtelijk van karakter, hoewel soms ook&#13;
civielrechtelijke aspecten te onderscheiden zijn.&#13;
Ook uit de wetsgeschiedenis van de Grondwet blijkt niet eenduidig wat onder tuchtrechtspraak&#13;
moet worden verstaan. De memorie van toelichting4 spreekt over een grote verscheidenheid&#13;
van regels, die zich in het algemeen tot bepaalde groeperingen in de&#13;
maatschappij richten, welke zich onder de naam tuchtrecht aandienen.&#13;
Wel zijn enige gemeenschappelijke kenmerken aan te geven. Het tuchtrecht heeft geen&#13;
algemene werking, het is gericht op een afgebakende groep justitiabelen. Voorts is tuchtrecht&#13;
sanctierecht. Door middel van sancties worden de normen die binnen de eigen kring&#13;
gelden gehandhaafd teneinde de groepsdoelstelling te kunnen verwezenlijken.&#13;
Economisch tuchtrecht&#13;
Bij economisch tuchtrecht gaat het om de toepassing van tuchtrecht op gedragingen die&#13;
een inbreuk vormen op de via wettelijke voorschriften bereikte ordening in een bepaalde&#13;
bedrijfstak. Veelal betreft het overtredingen die met een economisch motief worden begaan.&#13;
Onder het economisch tuchtrecht worden begrepen de wetten die een uitzondering&#13;
vormen op art. 5 van de Wet op de economische delicten (WED). Dat artikel bepaalt:&#13;
'tenzij bij de wet anders is bepaald, kunnen ter zake van economische delicten geen andere&#13;
voorzieningen met de strekking van straf of tuchtmaatregel worden getroffen dan de&#13;
straffen en maatregelen, overeenkomstig deze wet op te leggen'. De uitzonderingen doen&#13;
zich met name voor in de agrarische sector. Te noemen zijn: Landbouwkwaliteitswet&#13;
(LKW), Zaaizaad- en Plantgoedwet (ZPW) en de Noodwet Voedselvoorziening.&#13;
Op zich is het zeer opmerkelijk dat er zoveel uitzonderingen zijn op artikel 5 WED,&#13;
aangezien de WED juist eenheid probeerde te bewerkstelligen in de zeer verbrokkelde&#13;
rechtspraak bij economische delicten. De effectiviteit van het economisch tuchtrecht is&#13;
daarvan wellicht de oorzaak. In elk geval voor de agrarische sector geldt dit zonder meer.&#13;
Effectiviteit van tuchtrecht&#13;
Beziet men de tuchtmaatregelen die mogelijk zijn in het kader van het economisch tuchtrecht&#13;
dan lijkt op het eerste gezicht de effectiviteit daarvan in relatie gezien tot het&#13;
economisch strafrecht niet erg groot. De tuchtmaatregelen, die in het kader van de Landbouwkwaliteitswet getroffen kunnen worden zijn: berisping, geldboete tot f 10 000,-, plaatsing&#13;
onder verscherpte controle en openbaarmaking van de tuchtbeschikking.&#13;
Toch blijkt in de praktijk het tuchtrecht van de LKW zeer effectief. Oorzaak daarvan is&#13;
waarschijnlijk gelegen in de volgende factoren: een zeer actief controlebeleid van de betrokken&#13;
keuringsinstellingen, hetgeen resulteert in behoorlijk grote pakkans, gevolgd door&#13;
een zeer snelle tuchtrechtelijke procedure en daarmee oplegging van de straf. Voor de&#13;
aanpak van daadwerkelijk criminele activiteiten zijn eerdergenoemde maatregelen&#13;
uiteraard te beperkt en is het tuchtrecht geen geschikt middel. In die situatie verdient het&#13;
strafrecht de voorkeur.&#13;
Tuchtrecht naast strafrecht; ne bis in idem-beginsel&#13;
De overtredingen in het kader van de LKW zijn in principe strafbare feiten die tuchtrechtelijk&#13;
kunnen worden afgedaan. De beslissing, tuchtrechtelijke of strafrechtelijke afdoening,&#13;
is aan de Officier van Justitie. Alhoewel met recht gesteld kan worden dat het&#13;
tuchtrecht en het strafrecht twee los van elkaar staande systemen van rechtspraak zijn,&#13;
hetgeen impliceert dat een overtreding tegelijkertijd tuchtrechtelijk als strafrechtelijk vervolgd&#13;
kan worden, lijkt deze stelling in het kader van het economisch tuchtrecht niet verdedigbaar.&#13;
De functie van het economische tuchtrecht is juist een plaatsvervangende&#13;
werking ten opzichte van het strafrecht. Daarbij komt nog het feit dat de Officier van Justitie&#13;
feitelijk bepaalt hoe een overtreding moet worden afgedaan. Als hij bepaalt dat een&#13;
zaak tuchtrechtelijk moet worden afgedaan, kan daarmee gevoegelijk gesteld worden dat&#13;
hij heeft afgezien van strafrechtelijke vervolging terzake. Het ne bis in idem-beginsel zou&#13;
derhalve in deze situatie onverkort moeten gelden.&#13;
EVRM&#13;
Het Europese Hof heeft bepaald dat er sprake is van een strafvervolging indien de opgelegde&#13;
sanctie een punitief en afschrikwekkend karakter heeft, ook als er sprake is van&#13;
slechts een gering delict.5 In het economisch tuchtrecht is hiervan bij de meeste sancties&#13;
sprake. Het economisch tuchtrecht moet derhalve voldoen aan de vereisten van art. 6, eerste&#13;
lid, van het Europees Verdrag voor de rechten van de mens, inzake de onafhankelijkheid&#13;
en onpartijdigheid van de rechter en de openbaarheid van de berechting. De toegang&#13;
tot de rechter dient te leiden tot een volledige beoordeling van de relevante feitelijke en&#13;
juridische vragen. Indien beoordeling in meer dan één instantie gebeurt, behoeft echter&#13;
niet in elke fase aan de vereisten van art. 6 te worden voldaan. In de hierna volgende bespreking&#13;
van de tuchtrechtelijke systemen van de LKW, de ZPW en de Wet op de bedrijfsorganisatie&#13;
komt onder meer hun waarde in het licht van het EVRM aan de orde.&#13;
III. TUCHTRECHT IN DE LANDBOUW&#13;
A. De Landbouwkwaliteitswet&#13;
Korte uiteenzetting van het stelsel van de LKW&#13;
De Landbouwkwaliteitswet is een kaderwet voor regelen die ter bevordering van de afzet&#13;
worden gesteld aan de kwaliteit van voortbrengselen van de landbouw en de visserij. Aan de wet is uitvoering gegeven voor een scala van produkten variërend van bacon,&#13;
boter- en kaasprodukten, scharreleieren, groenten en fruit tot bloembollen, hout en biologisch-&#13;
dynamisch geproduceerde landbouwprodukten.&#13;
De wet gaat uit van privaatrechtelijke controle-instellingen die zijn belast met het toezicht&#13;
op de naleving van de voorschriften, met de keuring van produkten en het uitreiken&#13;
van merken, tekenen en bewijstukken. De Landbouwkwaliteitsbesluiten gaan veelal uit&#13;
van een verplichte aansluiting van producenten bij de controle-instelling, in een aantal gevallen&#13;
is de aansluiting evenwel facultatief. Ingevolge art. 13 LKW hebben de controleinstellingen&#13;
de bevoegdheid om tuchtrechtspraak in te stellen voor overtredingen, begaan&#13;
door hun aangeslotenen. Alle op basis van de LKW aangewezen controle-instellingen6&#13;
hebben van die mogelijkheid gebruik gemaakt. In wezen heeft het LKW-tuchtrecht, dat&#13;
een instrument is in de relatie tussen het privaatrechtelijke lichaam en zijn aangeslotenen,&#13;
een privaatrechtelijk karakter.&#13;
In het Tuchtrechtbesluit Landbouwkwaliteitswet zijn voorschriften opgenomen omtrent&#13;
de samenstelling en de bevoegdheden van de tuchtgerechten alsmede de rechtsgang van&#13;
het tuchtrechtelijk geding. Verdere uitwerking van deze voorschriften vindt plaats in de&#13;
tuchtreglementen van de controle-instellingen. De voorzitter, de vice-voorzitter, de secretaris&#13;
en de adjunct-secretarissen van een tuchtgerecht dienen te voldoen aan de vereisten&#13;
voor benoeming tot rechter in een arrondissementsrechtbank. Hoewel het tuchtrecht van&#13;
de LKW op privaatrechtelijke leest is geschoeid, heeft het - gelet op de uitgebreide wettelijke&#13;
procedurevoorschriften en het instituut van verplichte aansluiting - ook publiekrechtelijke&#13;
kenmerken.&#13;
Samenloop van strafrecht en tuchtrecht&#13;
Zoals hiervoor al is aangegeven geldt het tuchtrecht van de LKW als economisch tuchtrecht.&#13;
Dit betekent dat de overtredingen van de LKW in de eerste plaats strafbaar zijn gesteld&#13;
in het kader van de WED maar in een aantal gevallen ook tuchtrechtelijk kunnen&#13;
worden afgedaan. Daarbij is geen sprake van samenloop van vervolging. Met het Openbaar&#13;
Ministerie zijn afspraken gemaakt over de wijze van vervolging. In grote lijnen komen&#13;
die erop neer dat overtredingen, die zowel strafrechtelijk als tuchtrechtelijk zijn af te&#13;
doen, door de tuchtrechter worden afgedaan, tenzij het gaat om recidive, inbreuken met&#13;
een crimineel karakter, inbreuken met een aanzienlijk wederrechtelijk verkregen voordeel&#13;
of samenloop met een commuun delict. Globaal genomen wordt ongeveer 95% van de geconstateerde&#13;
overtredingen door de tuchtrechter afgedaan.&#13;
De rechtsgang van het tuchtrechtelijk geding&#13;
De feitelijke gang van zaken is als volgt.&#13;
De tenlastelegging van een overtreding geschiedt door of namens de directeur van de controle-&#13;
instelling binnen een termijn van twee maanden na constatering van de overtreding door medewerkers van de controle-instelling. Binnen vier maanden na de constatering&#13;
van de tenlastegelegde overtreding wordt de zaak door middel van een schriftelijke verklaring&#13;
door of namens de directeur aanhangig gemaakt bij het tuchtgerecht. In de schriftelijke&#13;
verklaring wordt een voorstel gedaan voor de op te leggen tuchtmaatregel.&#13;
Na ontvangst van de schriftelijke verklaring beslist de secretaris van het tuchtgerecht in&#13;
overleg met de voorzitter of de zaak door de voorzitter kan worden afgedaan danwei of&#13;
tot een mondelinge behandeling door het tuchtgerecht moet worden overgegaan. In het&#13;
tuchtreglement zijn de richtsnoeren daartoe aangegeven.7 I&#13;
De voorzittersprocedure verloopt altijd schriftelijk. De aangeslotene heeft 14 dagen de&#13;
tijd om verweer te voeren. Hij kan verzoeken om een mondelinge behandeling door het&#13;
gehele tuchtgerecht.&#13;
De behandeling door het tuchtgerecht geschiedt altijd mondeling. De tuchtzitting is&#13;
openbaar. Het tuchtgerecht grondt zijn uitspraak uitsluitend op hetgeen ter zitting is gebleken.&#13;
De tuchtbeschikking bevat de gronden en wijst de voorschriften aan, waarop zij&#13;
rust, en bevat voorts de maatregel waartoe is besloten. In de tuchtbeschikking wordt aan&#13;
de aangeslotene tevens medegedeeld dat tegen de maatregel beroep openstaat bij het College&#13;
van Beroep voor het bedrijfsleven (CBB). In geval een controle-instelling meer&#13;
tuchtgerechten heeft ingesteld, dient daarboven een centraal tuchtgerecht te worden ingesteld.&#13;
Bij dat centrale tuchtgerecht dient dan eerst beroep te worden ingesteld, waarna de&#13;
gang naar het CBB openstaat.&#13;
Beroepsgronden voor het CBB&#13;
Het beroep op het CBB is geregeld in de Wet tuchtrechtspraak bedrijfsorganisatie. De&#13;
desbetreffende bepalingen zijn van overeenkomstige toepassing verklaard in art. 13, tweede&#13;
lid, LKW. Ingevolge art. 17 van de Wet tuchtrechtspraak bedrijfsorganisatie kan op&#13;
vier gronden beroep worden ingesteld, te weten terzake dat:&#13;
a. de tuchtbeschikking niet inhoudt de gronden of niet aanwijst de voorschriften, waar&#13;
op de veroordeling rust;&#13;
b. de regelen omtrent de samenstelling van het tuchtgerecht en zijn bevoegdheid zijn&#13;
geschonden;&#13;
c. het tuchtgeding is gevoerd in strijd met enig algemeen beginsel van behoorlijke&#13;
rechtspraak;&#13;
d. het tuchtgerecht niet in redelijkheid tot de opgelegde maatregel of maatregelen heeft&#13;
kunnen komen.&#13;
Deze gronden van beroep zijn van gelijke aard als die, welke in de jurisprudentie zijn&#13;
ontwikkeld voor de toetsing door de rechter van bindende adviezen. De belangrijkste&#13;
grond is de onder c genoemde, aangezien deze geldt als waarborg voor de rechtszekerheid&#13;
van betrokkenen. Toetsing aan het EVRM&#13;
Blijkens de nota van toelichting bij het eerdergenoemde Tuchtrechtbesluit Landbouwkwaliteitswet&#13;
is rekening gehouden met de vereisten van art. 6 EVRM. Zo voorziet het&#13;
besluit in het horen van de aangeslotene, de inzage van stukken, de mogelijkheid van bijstand&#13;
door een raadsman, de bevoegdheid om getuigen en deskundigen ter zitting mee te&#13;
nemen en voorts, zoals hierboven al werd aangegeven, de openbaarheid van de zitting, de&#13;
regel dat de uitspraak ter zitting gebeurt en het vereiste van de motivering van de tuchtbeschikking.&#13;
Op het vlak van de onafhankelijkheid en de onpartijdigheid van het tuchtgerecht biedt&#13;
het besluit wel enige waarborgen, maar men kan zich afvragen of die voldoende zijn in&#13;
het licht van het EVRM. In het bijzonder lijkt de aan de controle-instelling gedelegeerde&#13;
bevoegdheid om de wijze van benoeming en ontslag te regelen, nogal kwetsbaar. De vereisten&#13;
van onafhankelijkheid en onpartijdigheid worden in ieder geval wel recht gedaan in&#13;
de beroepsfase bij het CBB.8 Daarbij behoort echter de kanttekening dat het CBB een&#13;
tuchtrechtzaak niet in volle omvang kan toetsen.&#13;
De praktijk van het LKW-tuchtrecht&#13;
Van de economische delicten die via het Openbaar Ministerie worden aangekaart, wordt&#13;
ongeveer 25% geseponeerd, leidt ongeveer 50% tot een transactie en resulteert ongeveer&#13;
25% in een strafrechtelijke vervolging. Bij de tuchtrechtelijke procedures blijkt sepot nauwelijks&#13;
voor te komen. Gemiddeld wordt 85 a 90% van de tuchtrechtzaken via de (eenvoudige)&#13;
voorzittersprocedure afgehandeld. Liggen de gemiddelde transactiebedragen en&#13;
boetes bij economische delicten tussen f 500,- en f 1000,-, bij het COKZ bedragen de&#13;
tuchtrechtelijk opgelegde boetes gemiddeld circa f 4000,-. Niet alleen door de toegepaste&#13;
strafmaat maar ook door het 'lik-op-stuk'-beleid (in het algemeen volgt binnen zes maanden&#13;
na de constatering van de overtreding een tuchtbeschikking) onderscheidt het tuchtrecht&#13;
zich van de afhandeling via het Openbaar Ministerie.&#13;
B. De Zaaizaad- en plantgoedwet&#13;
Korte uiteenzetting van het stelsel van de ZPW&#13;
Op het gebied van de kwaliteitskeuring van teeltmateriaal zijn drie privaatrechtelijke&#13;
stichtingen werkzaam (NAK, NAKB en NAKG9). Het systeem van de wet is zodanig dat&#13;
die keuringsinstellingen de goedkeuringsnormen en de keuringsprocedure bij reglementen&#13;
voorschrijven. De statuten van die keuringsinstellingen moeten ingevolge art. 88 voorzien&#13;
in bepaalde tuchtrechtelijke sancties voor het geval de statuten of de reglementen niet&#13;
worden nagekomen en in een Raad van Beroep, onder meer belast met de behandeling&#13;
van beroepen tegen tuchtrechtelijke beslissingen. De leden en de secretaris van de Raad&#13;
van Beroep worden door de Minister van LNV benoemd. De uitspraken van de Raad van Beroep hebben de kracht van bindend advies (art. 90), zodat tuchtrechtgevallen ten slotte&#13;
aan het oordeel van de burgerlijke rechter kunnen worden onderworpen. Volgens de wet&#13;
(art. 88) zijn de volgende tuchtmaatregelen mogelijk: berisping, geldboete (max. f 10&#13;
000), verscherpte controle op kosten van de aangeslotene (max. 2 jaar) en/of&#13;
openbaarmaking van de tuchtbeschikking. Bij recidive binnen vijfjaar kan onder bepaalde&#13;
omstandigheden worden overgegaan tot schorsing van de aangeslotene (max. drie jaar).&#13;
Per jaar doen zich bij de drie aan de orde zijnde keuringsdiensten gezamenlijk ongeveer&#13;
15 tuchtrechtzaken voor. Als bijzonderheid valt te vermelden dat één van de drie Nak's een&#13;
speciale opsporingsfunctionaris erop na houdt, hetgeen wellicht het relatief hoge aantal&#13;
tuchtrechtzaken bij die keuringsdienst verklaart. Overigens geldt ook in dit kader dat, als&#13;
een tuchtrechtelijk vervolgbaar vergrijp tevens een economisch delict is, afstemming met&#13;
het Openbaar ministerie plaatsvindt over de wijze van vervolging.&#13;
Complicaties i.v.m. de aansluitingsplicht&#13;
Aangezien tot in de jaren '80 de voortbrenging en verhandeling van teeltmateriaal volgens&#13;
de wet was voorbehouden aan hen die bij de betrokken keuringsorganisatie waren&#13;
aangesloten, was aldus de keuring en de handhaving van de kwaliteitsnormen afdoende en&#13;
uniform geregeld. Daar kwam echter verandering in toen naar aanleiding van een uitspraak&#13;
van het Europese Hof van Justitie10 de aansluitingsplicht, althans ten aanzien van&#13;
de handel, moest worden losgelaten. Als reactie op die ontwikkeling zijn algemeen verbindende&#13;
voorschriften getroffen, op grond waarvan de door de privaatrechtelijke organisaties&#13;
getroffen keuringsnormen ook voor niet-aangeslotenen van kracht zijn en op grond&#13;
waarvan diezelfde keuringsinstellingen zijn aangewezen om de keuring ook bij niet-aangeslotenen&#13;
te verrichten. Overtreding van die nonnen door een niet-aangeslotene is een&#13;
delict als bedoeld in de Wet op de economische delicten, zodat de normhandhaving bij&#13;
niet-aangeslotenen via het commune strafrecht moet geschieden.&#13;
Voor de uitvoering van de keuring maakt het dus niet uit of men al dan niet is aangesloten,&#13;
maar voor de handhaving van de normen wel. Om de laatst bedoelde divergentie&#13;
ongedaan te maken zou het tuchtrechtregime op alle bedrijfsgenoten, ongeacht of zij bij&#13;
de betrokken keuringsdienst zijn aangesloten, van toepassing moeten zijn. Alleen daarom&#13;
al is de instelling van een onafhankelijk orgaan, belast met de behandeling in eerste aanleg,&#13;
wenselijk. Daartoe is wel een wetswijziging noodzakelijk. Overigens is het probleem&#13;
in de praktijk niet zo pregnant. Het overgrote deel van de bedrijfsgenoten blijkt zich altijd&#13;
(nog) aan te sluiten.&#13;
Toetsing aan het EVRM&#13;
Over de behandeling van het tuchtgeding is bij of krachtens de wet niet meer geregeld dan&#13;
de maxima der tuchtmaatregelen, de mogelijkheid van beroep op een Raad van Beroep,&#13;
de voorziening dat de voorzitter en de overige leden van die Raad van Beroep door de minister&#13;
worden benoemd en de bepaling dat de uitspraken van de Raad van Beroep kracht&#13;
van bindend advies hebben. De overige aspecten van de tuchtrechtspraak worden verankerd&#13;
in reglementen, die goedkeuring van de minister behoeven. In het licht van het&#13;
EVRM schieten wettelijke bepalingen aangaande de fasen voorafgaande aan de behandeling&#13;
door de burgerlijke rechter naar onze mening tekort. C. De Wet op de bedrijfsorganisatie&#13;
Korte uiteenzetting van het stelsel&#13;
Tot voor kort kende de Wet op de bedrijfsorganisatie alleen voor (hoofd-)bedrijfschappen&#13;
de mogelijkheid om tuchtrechtelijke maatregelen wegens overtreding van een verordening&#13;
van zo'n schap op te leggen. Bij de wijziging van die wet in 1992 is die mogelijkheid ook&#13;
voor (hoofd-)produktschappen opgenomen. Weliswaar kunnen de verticale bedrijfslichamen&#13;
alleen tuchtrechtelijke maatregelen vaststellen per horizontale geleding (zie art. 105,&#13;
derde lid), maar die beperking hoeft er niet aan in de weg te staan het tuchtrecht ook binnen&#13;
de produktschappen operationeel te doen worden. De mogelijke invoering van het&#13;
tuchtrecht binnen de produktschappen hangt samen met de omzetting van hun instellingswetten&#13;
in instellingsverordeningen van de SER, een operatie die thans nog volop in gang&#13;
is.&#13;
De Wet tuchtrechtspraak bedrijfsorganisatie regelt de de behandeling in eerste aanleg,&#13;
de tuchtrechtelijke maatregelen (berisping, geldboete en openbaarmaking van de tuchtbeschikking),&#13;
het beroep en de tenuitvoerlegging van de tuchtmaatregel. Omtrent de behandeling&#13;
in eerste aanleg valt te vermelden dat de verordening tot vaststelling van de&#13;
rechtsgang onder meer de goedkeuring van de minister van Justitie behoeft en dat bepaalde&#13;
qualificaties aan de voorzitter, de leden en de secretaris worden gesteld.&#13;
Op het gebied van de landbouw bestaat vooralsnog bij twee bedrijfschappen (het Bedrijfschap&#13;
voor de Groothandel in Eieren en Eiprodukten en de Eiproduktenindustrie en&#13;
het Bedrijfschap voor de Pluimveehandel en -industrie) de tuchtrechtmogelijkheid. De&#13;
tuchtgerechten van die twee schappen behandelen jaarlijks meer dan 150 zaken. Slechts in&#13;
een zeer gering aantal gevallen wordt tegen een tuchtbeschikking beroep aangetekend.&#13;
De rechtsgang van het tuchtrechtelijke geding&#13;
De verordening, houdende de rechtsgang van het tuchtrechtelijke geding, kan bepalen dat&#13;
beroep bij een ander tuchtgerecht open staat. Van die voorziening is in de tuchtrechtstelsels&#13;
van de twee eerder bedoelde bedrijfschappen geen gebruik gemaakt. Van een tuchtbeschikking,&#13;
in voorkomend geval door een tweede tuchtgerecht gewezen, kan weer&#13;
beroep bij het CBB worden ingesteld. De gronden voor het beroep bij het CBB zijn reeds&#13;
genoemd bij het tuchtrecht in het kader van de Landbouwkwaliteitswet.&#13;
Toetsing aan het EVRM&#13;
Een aantal waarborgen die het EVRM vraagt zijn in de wet verankerd. Evenwel is de inrichting&#13;
van de rechtsgang, de samenstelling en de bevoegdheden van het tuchtgerecht&#13;
aan de bedrij fslichamen gedelegeerd. Ook hier kan men twijfelen of in de fase vóór de behandeling&#13;
door het CBB het vereiste van een onafhankelijke rechter voldoende is gewaarborgd.&#13;
IV. TOEKOMST VAN HET TUCHTRECHT IN DE LANDBOUW&#13;
Het groeiende belang van het tuchtrecht&#13;
De hiervoor gesignaleerde tendens om het tuchtrecht op meer terreinen van de landbouw&#13;
in te zetten - in het bijzonder zij gewezen op de recent gecreëerde tuchtrechtmogelijkheid voor de produktschappen - staat niet op zich, maar houdt verband met een aantal actuele&#13;
ontwikkelingen. Die ontwikkelingen, te zamen met enkele specifieke voordelen van het&#13;
tuchtrecht, rechtvaardigen de veronderstelling dat de rol van het tuchtrecht zal toenemen.&#13;
a. Terugtredende overheid/kernministeries&#13;
Het Regeringsbeleid is erop gericht om de uitvoering van het overheidsbeleid zo veel mogelijk&#13;
door min of meer zelfstandige organisaties te laten uitvoeren. Daarmee loopt in de&#13;
pas de aanpak om normoverschrijdingen aan de uitvoerende organen over te laten, in ieder&#13;
geval in eerste aanleg (op het verloop in volgende instanties wordt hierna teruggekomen),&#13;
waartoe het tuchtrecht van die organen het aangewezen middel lijkt te zijn.&#13;
b. Ontlasting van het strafrechtelijke apparaat&#13;
Ook is in het regeringsbeleid een duidelijke tendens waarneembaar om de overtreding van&#13;
normen tot op zekere hoogte buiten het circuit van het commune strafrecht af te doen. Te&#13;
wijzen valt op de Lex Mulder (voor alledaagse verkeersovertredingen) en het voornemen&#13;
om overtreding van een aantal visserijvoorschriften via administratieve sancties af te&#13;
doen. Zonder te willen stellen dat een stelsel van administratieve sancties geheel te vergelijken&#13;
valt met een tuchtrechtstelsel van een zelfstandige organisatie, hebben zij beide gemeen&#13;
dat de normhandhaving, althans in eerste aanleg, buiten de commune (straf-)rechter&#13;
om gaat. Men mag dan ook aannemen dat, mede gelet op de verschuiving van de beleidsuitvoering&#13;
naar zelfstandige bestuursorganen, de afdoening van overtredingen door&#13;
middel van het tuchtrecht in belang zal toenemen.&#13;
c. Acceptatie van het sanctieregime&#13;
Het instrument van tuchtrechtspraak leent zich er bij uitstek toe om in eerste aanleg al de&#13;
behandeling van overtredingen te concentreren bij één instantie. Die faciliteit bevordert de&#13;
eenheid in rechtspraak. Aldus wordt de kans op een concurrentie-vervalsend effect als gevolg&#13;
van diversiteit in straftoedeling zo veel mogelijk teruggebracht, hetgeen de acceptatie&#13;
van het sanctieregime ten goede komt.&#13;
d. Door de Europese Unie voorgeschreven sancties&#13;
Met name in de sfeer van de marktordenende maatregelen ontwikkelt zich in de Europese&#13;
Gemeenschap de visie dat misbruik van subsidieregelingen moet worden bestraft met&#13;
sancties, die in de EG-regelgeving zijn vastgelegd.11&#13;
Ter illustratie:&#13;
- In het kader van de subsidies voor primaire producenten is op Europees niveau bepaald&#13;
dat, indien de subsidie-aanvrager opzettelijk onjuiste gegevens heeft verstrekt, hij het&#13;
daaropvolgende jaar is uitgesloten van de betreffende subsidieregeling. - Ter bestrijding van fraudes met exportrestituties overweegt de Europese Commissie&#13;
een bepaling volgens welke de 'fraudeur', naast de onverschuldigd betaalde restitutie,&#13;
een daaraan gerelateerde boete moet betalen.&#13;
Aan de uitvoering van dergelijke bepalingen van de Europese regelgeving zitten onmiskenbaar&#13;
strafrechtelijke elementen verbonden. Het is dan ook niet verwonderlijk dat de&#13;
produktschappen die belast zijn met het stelsel van importheffingen en exportrestituties,&#13;
deze ontwikkeling met de nodige scepsis volgen. De pur sang uitvoerder kruipt niet graag&#13;
op de stoel van de strafrechter!&#13;
Maar wellicht dat het tuchtrecht binnen de PBO uitkomst kan bieden. Een tuchtrechtelijke&#13;
procedure, omgeven door de nodige waarborgen (m.n. de onafhankelijkheid van de&#13;
tuchtrechter), lijkt mij een groot deel van de bezwaren, die thans bij de produktschappen&#13;
bestaan, te kunnen wegnemen.&#13;
e. Specialisme&#13;
In onze ingewikkelde maatschappij is steeds meer behoefte aan specialisme. Doet zich dat&#13;
al voor op het gebied van het commune recht, nog meer speelt dat op terreinen met heel&#13;
eigen rechtsregels voor een tamelijk beperkte groep belanghebbenden. Tegen die achtergrond&#13;
kan tuchtrechtspraak zeer zeker aan een behoefte voldoen.&#13;
f. Effectiviteit&#13;
Gewoonlijk maakt een reprimande meer indruk wanneer die wordt uitgedeeld door een&#13;
bekende dan wanneer die afkomstig is van een onbekende. Aangenomen mag worden dat&#13;
van tuchtrechtelijke sanctionering een relatief sterke preventieve werking uitgaat. Voorts&#13;
zij erop gewezen dat tuchtrechtelijke afdoening in eerste aanleg betrekkelijk snel kan gebeuren&#13;
en in het algemeen ook betrekkelijk snel gebeurt. Een dergelijk 'lik-op-stuk-beleid'&#13;
versterkt het normbesef, hetgeen op zijn beurt ook weer een preventieve werking&#13;
heeft.&#13;
g.Verschuiving van verantwoordelijkheden&#13;
Vooral op het gebied van de kwaliteitsvoorschriften zal de verantwoordelijkheid voor de&#13;
juiste kwaliteit meer en meer bij de bedrijfsgenoten komen te liggen. Daarmee zal de rol&#13;
van de keurings- en controle-instellingen veranderen. Was hun aandacht vroeger hoofdzakelijk&#13;
op het produkt gericht, in de toekomst zal die aandacht meer op betrokken bedrijven&#13;
worden gericht. Door middel van stelsels van erkenningen, gebaseerd op voorwaarden&#13;
ten aanzien van de interne organisatie van bedrijven, zal de produktgerichte keuring/&#13;
controle in toenemende mate aan de bedrijfsgenoten worden overgelaten. De andere&#13;
kant van de medaille is dat er meer behoefte zal bestaan aan sancties (bijv. intrekking van&#13;
de erkenning) wanneer het in de bedrijven gestelde vertrouwen blijkt te zijn beschaamd.&#13;
Het klimaat voor een groeiende rol voor het tuchtrecht is gunstig. Wel is daarbij van belang&#13;
dat alle bedrijfsgenoten aan het tuchtrecht zijn onderworpen; de rol van het tuchtrecht&#13;
zou aan kracht inboeten als het niet van toepassing is op een deel van de&#13;
bedrijfsgenoten, bijvoorbeeld omdat het tuchtrecht alleen toepasbaar is op hen, die bij de&#13;
betrokken controle- of keuringsinstelling zijn aangesloten. Daartoe zullen met betrekking&#13;
tot organisaties, die werken met behulp van het instituut 'aansluiting' (zoals de keuringsdiensten in het kader van de LKW en de ZPW), wettelijke voorzieningen moeten worden&#13;
getroffen.&#13;
Een mogelijke toekomstige structuur van het tuchtrecht&#13;
Om het tuchtrecht een volwaardige rol als normhandhaver te geven zullen een aantal fundamentele&#13;
beginselen betreffende de strafvervolging en strafoplegging moeten worden&#13;
gewaarborgd. Voor de structuur van het tuchtrecht is in het bijzonder van belang het recht&#13;
van de verdachte op rechtspraak in twee instanties door onafhankelijke rechters.&#13;
Afgaande op de huidige inrichting van het tuchtrecht in de hiervoor behandelde organisaties&#13;
zou men voor de toekomst de volgende structuur kunnen voorstellen.&#13;
Afdoening in eerste aanleg&#13;
Het is denkbaar dat de diverse organisaties er prijs op stellen dat de afdoening in eerste&#13;
aanleg gebeurt door een speciaal voor de betrokken organisatie ingericht orgaan. Met&#13;
name zal daarbij de specialistische deskundigheid een argument kunnen zijn. Bij voorkeur&#13;
gebeurt de tuchtrechtelijke afdoening in eerste aanleg door een onafhankelijk orgaan,&#13;
wiens leden geen functionele of hiërarchische band met de uitvoeringsorganisatie hebben.&#13;
Afdoening in tweede aanleg&#13;
Om te bereiken dat een tuchtrechtzaak in hoger beroep in volle omvang kan worden behandeld,&#13;
is het noodzakelijk om over een beroepsinstantie te beschikken, die zich als een&#13;
onafhankelijke rechter qualificeert. Daarmee onstaat ook de mogelijkheid om in ieder geval&#13;
bij de behandeling in tweede instantie de Europese rechter te adiëren. Uit overwegingen&#13;
van efficiency en eenheid van rechtspraak zou te denken zijn aan een centraal&#13;
tuchtcollege, belast met elk hoger beroep in tuchtrechtzaken, die zich op grond van de&#13;
Landbouwkwaliteitswet, de Zaaizaad- en plantgoedwet en (wellicht) de Wet op de bedrijfsorganisatie&#13;
voordoen. Misschien zijn er nog meer landbouwgebieden, waarop dat&#13;
centrale tuchtrechtcollege zijn rol als beroepsinstantie zou kunnen vervullen.&#13;
Afdoening in laatste aanleg&#13;
Als laatste veiligheidsklep zou kunnen dienen het beroep bij het CBB, zoals dat thans in&#13;
de Wet tuchtrechtspraak bedrijfsorganisatie is voorzien. Zoals reeds is opgemerkt houdt&#13;
die toetsing niet een behandeling in volle omvang in.&#13;
Verder is het wenselijk uniformiteit te scheppen aangaande de schorsende werking van&#13;
beroep, de mogelijkheden om de tuchtmaatregel te effectueren en de mogelijkheid om&#13;
zware vergrijpen via het Openbaar Ministerie en de strafrechter te laten vervolgen.&#13;
V. CONCLUSIE&#13;
De praktijk heeft uitgewezen dat tuchtrecht op bepaalde gebieden van de landbouw effectief&#13;
is. Daarnaast mag om een aantal andere redenen verwacht worden dat de rol van het&#13;
tuchtrecht zal groeien. Er is dus alle aanleiding om het tuchtrecht een volwaardige rol als&#13;
normhandhaver toe te kennen. Daarbij is het van essentieel belang het tuchtrecht zodanig in te richten dat voldaan wordt aan de fundamentele beginselen van strafvervolging&#13;
en -oplegging. Ook is het belangrijk dat het tuchtrecht in beginsel (uitzondering bij zware&#13;
vergrijpen) op alle bedrijfsgenoten van toepassing is.&#13;
Het is wenselijk de behandeling van het tuchtgeding in tweede aanleg te leggen bij een&#13;
college, dat bevoegd is de zaak in volle omvang te behandelen. In verband met de eenheid&#13;
in rechtspraak en uit efficiency-overwegingen vervult dat college die functie voor tuchtrechtzaken&#13;
in het kader van een aantal landbouwwetten, zoals de LKW, de ZPW en, idealiter,&#13;
de Wet op de bedrijfsorganisatie.&#13;
Als laatste aanleg - die onontbeerlijk is als een tweede aanleg bij een 'volwaardig'&#13;
tuchtgerecht ontbreekt - zou kunnen dienen het beroep bij het CBB, zoals dat thans is&#13;
voorzien voor tuchtgedingen in het kader van de LKW en de Wet op de bedrijfsorganisatie.&#13;
Ter realisering van de volwaardige rol van het tuchtrecht in de landbouw zullen enige&#13;
wetten moeten worden aangepast. De meest doorzichtige oplossing is om de gehele&#13;
rechtsgang in één wet neer te leggen. Daartoe zou een aanpassing van de Wet tuchtrechtspraak&#13;
bedrijfsorganisatie - die wet bevat in zijn huidige opzet immers al voor een deel de&#13;
bedoelde rechtsgang - de oplossing kunnen bieden.</content><legacyfootnotes>1. Al in 1889 werd een wet vastgesteld ter voorkoming van bedrog in de boterhandel. Rond 1900 richtte het&#13;
bedrijfsleven de eerste botercontrolestations op om een grotere waarborg te bieden voor de echtheid van&#13;
de boter. In 1905 werd vervolgens een wet vastgesteld, die aan de minister opdroeg merken vast te stellen,&#13;
die uitsluitend door of vanwege aangeslotenen bij een onder rijkstoezicht staand botercontrolestation&#13;
mochten worden aangebracht op door hen bereide boter. Met die wetgeving, in 1911 ook voor kaas inge&#13;
voerd, werd een begin gemaakt met het systeem van inschakeling van belanghebbenden bij het geven of&#13;
uitvoeren van kwaliteitsvoorschriften. Een voorlopige afronding kreeg dit systeem met de Landbouwuitvoerwet&#13;
van 1929, waarbij de controle-instellingen ook de bevoegdheid kregen om tuchtrechtspraak te re&#13;
gelen.&#13;
2. 'Op weg naar een gezonde kwaliteit', advies van de Commissie Hendriks en de Zeeuw met betrekking tot&#13;
een evenwichtige taakverdeling tussen de departementen van LNV en WVC op het terrein van de le&#13;
vensmiddelenwetgeving en -controle (september 1992).&#13;
3. Bij deze paragraaf is gebruik gemaakt van de volgende literatuur: M. Wladimiroff en D.S. Schreuders,&#13;
Tuchtmaatregel of straf bij economische delicten, Facetten van economisch strafrecht, Arnhem 1990; R.E.&#13;
van Galen-Herrmann, Berechting van strafbare feiten in eigen kring, Kracht van wet, Zwolle 1984, blz.&#13;
115-132; H. de Doelder, Terrein en beginselen van tuchtrecht, Alphen aan den Rijn 1981; M. Leyten, De&#13;
verhouding tussen tuchtrecht en strafrecht, Justitiële Verkenningen, 1990-4, blz. 29-42.&#13;
4. Kamerstukken II, 16 162, nr. 3, blz. 13.&#13;
5. Oztürk-zaak, EHRM 21 februari 1984, Ser. A Vol. 73.&#13;
6. Te weten:&#13;
- Bloembollenkeuringsdienst (BKD);&#13;
- Kwaliteitscontrolebureau voor Groente en Fruit (KCB);&#13;
- Centraal Orgaan Zuivelcontrole (COZ)/Centraal Orgaan; Kwaliteitscontrole Zuivel (COKZ);&#13;
- Stichting Keuring Alternatieve Landbouw (SKAL);&#13;
- Controlebureau voor Pluimvee, Eieren en Eiprodukten (CPE);&#13;
- Nederlandse Vleeswarenkontrole (NVK);&#13;
- Nederlandse Baconcontrole (NBC).&#13;
7. Ingevolge het Tuchtreglement COKZ kunnen slechts die ten laste gelegde overtredingen door de voorzitter&#13;
worden afgedaan, waarvoor geen zwaardere tuchtmaatregel wordt opgelegd dan:&#13;
- een berisping;&#13;
- een geldboete van ten hoogste f 5000,-;&#13;
- het stellen van de aangeslotene onder verscherpt toezicht voor ten hoogste zes maanden;&#13;
- openbaarmaking van de tuchtbeschikking op kosten van de aangeslotene.&#13;
8. De andersluidende uitspraak van het Hof van het EVRM in de zaak Van den Hurk (9/1993/404/482) is&#13;
achterhaald sinds de theoretische maar nimmer toegepaste mogelijkheid voor de Kroon om een uitspraak&#13;
van het CBB naast zich neer te leggen uit de Wet administratieve rechtspraak bedrijfsorganisatie is verwij&#13;
derd.&#13;
9. NAK, resp. NAKB, resp. NAKG: Stichting Nederlandse Algemene Keuringsdienst voor zaaizaad en pootgoed&#13;
van landbouwgewassen, resp. voor bloemisterij- en boomkwekerijgewassen, resp. voor groente- en&#13;
bloemzaden.&#13;
10. Arrest in de zaak Vriend 94/79 (Jurispr. 1980, blz. 327)&#13;
11. Het vraagstuk of de organen van de Europese Unie bevoegd zijn sancties voor te schrijven, valt buiten het&#13;
bestek van dit betoog. Volstaan wordt te verwijzen naar een uitspraak van het Hof van Justitie van de Eu&#13;
ropese Gemeenschappen in de zaak C 240/90 (BRD versus de Commissie), waaruit af te leiden valt dat&#13;
sancties in de communautaire regelgeving in overeenstemming zijn met art. 40, derde lid, van het Verdrag,&#13;
voor zover zij noodzakelijk zijn om de doelstellingen van het gemeenschappelijke landbouwbeleid te reali&#13;
seren.&#13;
12. Art. 9 van Verordening (EEG) nr. 3887/92 van de Commissie, houdende uitvoeringsbepalingen inzake het&#13;
geïntegreerde beheers- en controlesysteem voor bepaalde communautaire steunregelingen. </legacyfootnotes><footnotes><footnote/></footnotes><auteurs>Mr. E.G.M. Huijzer &#13;
mr. KA. Fikkert</auteurs><published>1994-03-21 00:00:00</published><modified>1994-03-21 00:00:00</modified><editiondate>1994-03-21</editiondate><htmlpath>https://denhollander.info/artikel/6052</htmlpath></article>
</articles></edition>