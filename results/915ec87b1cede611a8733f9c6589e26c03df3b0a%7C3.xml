<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>5682</id><udhid>UDH:TvAR/5682</udhid><titel>Pacht in beweging. Een studiedag naar aanleiding van het rapport Ruimte voor Pacht</titel><searchwords><searchword>TvAR 7/8/2000</searchword><searchword>UDH:TvAR/5682</searchword></searchwords><attachments><attachment><name>2000_nr 78_Artikel_Bezemer.pdf</name><extention>pdf</extention><url>https://denhollander.info/download/5614/ci</url></attachment></attachments><inleiding>In het voorjaar van 1999 is de Commissie Pachtbeleid ingesteld.1 De Commissie&#13;
Pachtbeleid kreeg de opdracht te adviseren over de toekomst van het pachtbeleid.&#13;
Aanleiding hiervoor was de toezegging van de minister bij de behandeling van de&#13;
wijziging van de Pachtwet eind 1995 dat vier jaar na invoering van de wijziging een&#13;
evaluatie zou plaatsvinden. Daarnaast is in het regeerakkoord uitgegaan van liberalisering&#13;
van het pachtbeleid. De terugloop van het pachtareaal, de lage grondmobiliteit&#13;
en het toenemende gebruik van andere gebruikstitels van grond maken het noodzakelijk&#13;
dat de pachtwetgeving als geheel tegen het licht wordt gehouden. De opdracht&#13;
aan de commissie was tweeledig: enerzijds het evalueren van de werking van de huidige&#13;
Pachtwet, anderzijds het ontwikkelen van een toekomstvisie voor de pacht. Als leden&#13;
van de commissie werden benoemd ir. J.M. Leemhuis-Stout (voorzitter), ir.H. van ’t land,&#13;
prof. mr. M. Schreuder-Vlasblom en prof. dr. ir. L.C. Zachariasse. Op 26 januari 2000&#13;
heeft de commissie haar advies, getiteld Ruimte voor pacht, aan de staatssecretaris&#13;
aangeboden. Het was de bedoeling dat het kabinet uiterlijk eind april 2000 zijn standpunt&#13;
inzake het advies bekend zou maken. In een brief van 26 april 20002 heeft de&#13;
staatssecretaris evenwel bekend gemaakt dat zij op dat moment druk bezig is met het&#13;
concept-standpunt, dat vervolgens nog met de belangenorganisaties en met de&#13;
betrokken ministeries zal worden besproken. Ze hoopt het kabinetsstandpunt voor&#13;
het zomerreces aan de Staten-Generaal aan te kunnen bieden.</inleiding><content>Naar aanleiding van het verschijnen van het rapport van de Commissie Pachtbeleid&#13;
heeft het Instituut voor Agrarisch Recht op 14 april 2000 de studiedag Pacht in beweging&#13;
georganiseerd. Een groot aantal betrokkenen was bereid gevonden een bijdrage&#13;
te leveren aan de studiedag. De studiedag werd bijgewoond door een kleine honderd&#13;
belangstellenden.&#13;
De Commissie aan het woord&#13;
Na enkele inleidende woorden van de dagvoorzitter mr. D.W. Bruil, directeur van het&#13;
Instituut voor Agrarisch Recht, werden door ir. H. van ’t Land, lid van de Commissie&#13;
Pachtbeleid, op heldere wijze nog eens de hoofdlijnen van het rapport en de werkwijze&#13;
van de Commissie uiteengezet. Aan de orde kwamen de samenstelling van de&#13;
commissie, de onderzoeksopdracht en de methode van onderzoek. Wat het laatste&#13;
betreft stelde Van ’t Land nog eens nadrukkelijk – gezien de kritiek op dit punt – dat ‘alles is onderzocht, bevraagd en gelezen’: alle relevante literatuur is in het onderzoek&#13;
betrokken en alle betrokken partijen zijn door de commissie gehoord. Heel wezenlijk&#13;
is daarbij de geschiedenis van de Pachtwet gebleken, zo blijkt ook uit het rapport van&#13;
de commissie. Van groot belang is daarnaast het onderzoek door het Landbouw-Economisch&#13;
Instituut geweest: voor het eerst zijn er nu cijfers bekend over de ontwikkelingen&#13;
in het pachtareaal, niet alleen van de reguliere pacht maar ook van de ‘grijze’&#13;
pacht en de eenmalige pacht. Na een grondige analyse van de cijfers is de commissie&#13;
tot de conclusie gekomen dat de bescherming van de pachter contraproductief werkt.&#13;
Er is op dit moment sprake van een zeer rigide systeem dat alleen maar leidt tot afname&#13;
van de pacht, hetgeen uiteraard niet in het belang van de pachter is. Zowel pachters&#13;
als verpachters vinden dan ook dat er iets moet gebeuren aan de teruggang van het&#13;
pachtareaal. Aan de commissie de taak aan te geven hoe dat moet gebeuren. Van ’t Land&#13;
heeft vervolgens de hoofdlijnen van de voorstellen van de commissie geschetst, zoals&#13;
die in het rapport zijn verwoord: eenvoudige pachtdefinitie met een aantal algemene&#13;
bepalingen; een aantal bijzondere bepalingen voor pachtovereenkomsten met betrekking&#13;
tot land groter dan 3 ha; de regeling met betrekking tot gebouwen en woningen;&#13;
en de overgangsregeling.&#13;
De standpunten van de partijen bij de pachtovereenkomst&#13;
De standpunten van de partijen bij de pachtovereenkomst zijn vervolgens uiteengezet&#13;
door achtereenvolgens B. Kingma, voorzitter van de Bond van Landpachters en&#13;
eigen-grondgebruikers in Nederland (BLHB), en G.R. van Woudenberg, secretaris&#13;
van de Federatie Particulier Grondbezit (FPG). Het is volgens Kingma cruciaal dat&#13;
een inschatting wordt gemaakt van de sociale gevolgen van de voorgestelde wijziging&#13;
van de pachtwetgeving. De voorstellen van de commissie zullen zijns inziens niet tot&#13;
een toename maar veeleer tot een afname van het pachtareaal leiden, omdat veel zittende&#13;
pachters – met name pachters van hoeven – zullen proberen het gepachte te&#13;
kopen. Kingma benadrukt vervolgens dat – in tegenstelling tot de opvatting van de&#13;
commissie – pachters en verpachters geen gelijkwaardige onderhandelingspartners&#13;
zijn: de bezitter van het schaarse goed – de grond – bepaalt immers wat er gebeurt.&#13;
Voorts heeft de commissie te weinig aandacht besteed aan zaken als hoevepacht en de&#13;
problematiek ten aanzien van productiequota. Hij concludeert dat liberalisering van&#13;
het pachtbeleid slecht is voor de pachter. Landbouwgrond wordt meer en meer een&#13;
schaars goed, waardoor de pachtprijs niet meer wordt bepaald door het opbrengend&#13;
vermogen van de grond maar door externe factoren zoals bijvoorbeeld het mestbeleid.&#13;
De Pachtwet kan absoluut niet gemist worden, zeker wanneer je ook de rechten&#13;
van de hoevepachters in de toekomst wilt beschermen, aldus Kingma.&#13;
De verpachters daarentegen zijn juist wel voorstanders van liberalisering van het&#13;
pachtbeleid. Van Woudenberg geeft in zijn betoog een helder overzicht van de mate&#13;
van afname van het pachtareaal in het afgelopen decennium, het aandeel van de diverse&#13;
categorieën verpachters daarin en de oorzaken van de afname. Oplossingen moeten&#13;
volgens zijn organisatie gevonden worden in de afschaffing van het (automatische)&#13;
verlengingsrecht en van het voorkeursrecht, het maken van langjarige afspraken, versteviging&#13;
van het melioratierecht, het richten van het indeplaatsstellingsrecht op&#13;
gekwalificeerde opvolgers en het overlaten van de pachtprijsvorming aan partijen.&#13;
Ingeval van pacht van los land zijn partijen tegenwoordig zijns inziens wel degelijk als gelijkwaardige onderhandelingspartners in staat op een evenwichtige manier een&#13;
pachtovereenkomst aan te gaan. De hoevepacht daarentegen zou ook volgens Van&#13;
Woudenberg nog eens goed onder de loep moeten worden genomen. Wat betreft het&#13;
overgangsregime pleit hij voor een verlenging van de overgangstermijn voor hoevepachters&#13;
tot aan de 65-jarige leeftijd – ook als dat een overgangstermijn van meer dan&#13;
25 jaar zou betekenen – , en daarentegen voor een beperking van de overgangstermijn&#13;
voor loslandpachters tot 12 jaar. Tot slot heeft Van Woudenberg moeite met het hanteren&#13;
van de going concern-waarde als basis voor de pachtprijs: de vergoeding van de&#13;
grond zou niet als een restpost mogen fungeren, waarmee het bedrijfsrisico bij de verpachter&#13;
wordt neergelegd.&#13;
De reactie van LTO-Nederland op het rapport van de commissie is verwoord door&#13;
J.W.E.M. Roemaat, voorzitter van de Commisie grondgebruik en milieu van LTONederland.&#13;
Ten aanzien van de afname van het pachtareaal wordt volgens Roemaat in&#13;
het rapport onvoldoende duidelijk gemaakt dat er verschillende categorieën verpachters&#13;
zijn, met verschillende belangen en met verschillende redenen van teruggang van&#13;
het verpachte areaal. Zo stelt hij zelfs dat met de brief van de staatssecretaris van&#13;
Financiën, waarin wordt aangekondigd dat voorlopig geen Domeingronden meer&#13;
zullen worden verkocht aan zittende (erf)pachters,3 de teruggang van het reguliere&#13;
pachtareaal nagenoeg is gestopt. Roemaat geeft aan dat het fenomeen pacht in de toekomst&#13;
belangrijker zal worden, gezien de noodzakelijke extensivering in de landbouw.&#13;
LTO-Nederland stelt voor de huidige Pachtwet zodanig aan te passen, dat er&#13;
een zogenaamde ‘knip’ wordt gecreëerd: bestaande en nieuwe pachtcontracten moeten&#13;
naast elkaar kunnen bestaan. De huidige pachtbedrijven moeten namelijk zeer&#13;
zorgvuldig worden benaderd, met name de hoeven. Gedacht wordt aan een liberalere,&#13;
minder rigide pachtvorm binnen de huidige Pachtwet: voor los land van minimaal&#13;
3 ha een contractduur van minimaal 6 jaar; indeplaatsstelling moet in beginsel mogelijk&#13;
zijn, waarbij de kwaliteiten van de opvolger op een of andere manier worden&#13;
getoetst; een voorkeursrecht waarbij de vrije marktprijs als uitgangspunt wordt genomen;&#13;
verkoop of overlijden breekt geen pacht; pachtprijstoetsing (2%-norm, going&#13;
concern-waarde) is noodzakelijk vanwege de enorme waardestijgingen van landbouwgrond;&#13;
uitwerking van het melioratierecht teneinde te voorkomen dat investeringen&#13;
achterwege blijven; en, bij eenmalige pacht voor een periode van 12 jaar moet&#13;
tussentijds eigen gebruik mogelijk zijn. De voorstellen van de Commissie Pachtbeleid&#13;
gaan volgens LTO-Nederland in ieder geval veel te ver.&#13;
Juridische aspecten: enkele kritische kanttekeningen&#13;
Prof. mr. A.H.T. Heisterkamp, hoogleraar Agrarisch recht aan de Rijksuniversiteit&#13;
Groningen en vice-president van het Pachthof te Arnhem, heeft vervolgens de voorstellen&#13;
van de commissie aan een kritische beschouwing onderworpen ten aanzien&#13;
van de (definitie van de) pachtovereenkomst. De tekst van zijn inleiding is hierna&#13;
opgenomen (p. 427 e.v.). Hij richt zijn aandacht met name op het feit dat de pachtovereenkomst&#13;
– naar het voorstel van de commissie – geen betrekking meer zal hebben&#13;
op gebouwen. De uitwerking van de voorstellen van de commissie zal ten aanzien van dit onderdeel nogal wat problemen met zich meebrengen, zo blijkt uit het betoog van&#13;
Heisterkamp. De uitvoerbaarheid van een nieuwe regeling zal zeer scherp in de gaten&#13;
moeten worden gehouden.&#13;
De problematiek van de continuïteit – verlenging, indeplaatsstelling, voorkeursrecht&#13;
en vererving – was het onderwerp van de bijdrage van prof. mr. G.M.F. Snijders,&#13;
hoogleraar Agrarisch recht aan de Katholieke Universiteit Nijmegen en advocaat te&#13;
Utrecht. Ook zijn uitgewerkte bijdrage is hierna opgenomen (p. 431 e.v.). Hij plaatst&#13;
een aantal kritische kanttekeningen bij het rapport van de commissie. Snijders staat&#13;
uitvoerig stil bij de voorstellen ten aanzien van de verlenging, waarbij de commissie&#13;
zijns inziens de verkeerde weg is ingeslagen. Hij vraagt zich daarbij af of de nu geldende&#13;
regels ten aanzien van de verlenging wel zo verstarrend werken, dat zij een wijziging&#13;
van de regeling noodzakelijk maken.&#13;
Pachtprijzen&#13;
Mr. L.P.J. Mertens, jurist bij ZLTO te Tilburg, heeft zijn aandacht gericht op de&#13;
pachtprijzen. De Commissie Pachtbeleid stelt voor een pachtprijs van 2 à 3% van de&#13;
gemiddelde going concern-waarde als richtsnoer te hanteren. Het nadeel van de going&#13;
concern-waarde is volgens Mertens dat bij de berekening ervan de grond als restpost&#13;
fungeert en de going concern-waarde zodoende zelfs negatief kan worden. Het voordeel&#13;
is dat de going concern-waarde – anders dan thans bij de 2%-norm – niet wordt&#13;
afgeleid van niet-agrarische factoren die de marktprijs van landbouwgrond beïnvloeden.&#13;
Teneinde te kunnen beoordelen of er andere waardegrondslagen bestaan die&#13;
beter als basis voor de pachtprijsnorm kunnen dienen, betrekt Mertens een groot aantal&#13;
waardebegrippen in zijn beschouwing (o.a. vrije verkeerswaarde, verpachte waarde,&#13;
gebruikswaarde, vervangingswaarde, intrinsieke waarde, rentabiliteitswaarde,&#13;
agrarische waarde). Mertens pleit voor het hanteren van de agrarische waarde als basis&#13;
voor de pachtprijsnorm, waarbij hij de agrarische waarde definieert als de going concern-&#13;
waarde met als minimum de verpachte waarde. Een andere mogelijkheid is de&#13;
berekening van de going concern-waarde zoals die door de werkgroep-Moltmaker4&#13;
wordt voorgesteld, namelijk een gewogen gemiddelde van de intrinsieke waarde5 en&#13;
de rentabiliteitswaarde6. Als maximale pachtnorm voor los land zou volgens Mertens&#13;
3% van de going concern-waarde, zoals door hemzelf of zoals door Moltmaker gedefinieerd,&#13;
moeten worden gehanteerd. Ten aanzien van het pachtbeleid in zijn geheel&#13;
zou naar zijn mening de huidige Pachtwet en het Pachtnormenbesluit moeten worden&#13;
gehandhaafd en zou de keuze uit de huidige pachtvormen volledig moeten blijven&#13;
bestaan, waarbij de eenmalige pacht zou moeten worden verruimd door het&#13;
schrappen van zowel de 12-jaarstermijn als het onderbrekingsverbod. Hoeven – en&#13;
zeker woningen – dienen onder het Pachtnormenbesluit te vallen. Ten slotte zou de&#13;
(gewijzigde) wet opnieuw moeten worden geëvalueerd over 6 of 12 jaar. De politiek aan het woord&#13;
In de middag was het woord aan de politiek. Namens de VVD sprak J.M. Geluk. Leidraad&#13;
voor zijn betoog was de geschiedenis van de pachtwetgeving. Punten van zorg&#13;
in het verleden waar het ook nu weer om draait zijn de continuïteit en de pachtprijs.&#13;
Aandachtspunten voor zijn partij zijn onder meer de problematiek rond de hoevepacht,&#13;
de vraag of de going concern-waarde wel de juiste grondslag biedt voor de&#13;
pachtprijsnorm en de toetsing aan de nieuwe fiscale regelgeving. H.E. Waalkens,&#13;
Tweede Kamerlid namens de PvdA, pleit ervoor het instituut pacht te bezien in het&#13;
licht van het landelijk gebied als geheel, en niet meer als een zuiver agrarisch begrip.&#13;
Er is immers sprake van veranderende functies in het landelijk gebied. Hij spreekt in&#13;
dat verband over het ruraal ondernemerschap. Bij de zijns inziens noodzakelijke aanpassing&#13;
van de pachtwetgeving zijn belangrijke aandachtspunten voor zijn partij de&#13;
gelijkwaardigheid van partijen, de instandhouding van de pacht als financieringsinstrument&#13;
en de instandhouding van een pachtprijstoetsing in een of andere vorm.&#13;
Pacht dient in ieder geval te worden bekeken als onderdeel van het gehele grondbeleid.&#13;
Drs. J. Reitsma, Tweede Kamerlid namens het CDA, vindt – evenals onder&#13;
meer Van Woudenberg en Roemaat – dat de commissie in haar rapport onvoldoende&#13;
heeft aangegeven welke categorieën verpachters er zijn, of er sprake is van afname van&#13;
het verpachte areaal binnen deze verschillende categorieën en zo ja, of deze afnames&#13;
een wijziging van de pachtwetgeving noodzakelijk maken. Hij meent van niet. De&#13;
wetswijziging van 1995 is zijns inziens ook een goede geweest. Het heeft immers geleid&#13;
tot een enorme toename van de eenmalige pacht. Dat er daarnaast sprake is van een&#13;
afname van de reguliere pacht is volgens Reitsma het logische gevolg van de toename&#13;
van de eenmalige pacht. In de verdere discussie is voor Reitsma de instandhouding&#13;
van de continuïteit van de agrarische bedrijfsvoering het belangrijkste aandachtspunt.&#13;
Discussie&#13;
Tijdens de daaropvolgende forumdiscussie is een belangrijke bijdrage geleverd door&#13;
prof. mr. M. Schreuder-Vlasblom, lid van de Commissie Pachtbeleid. Zij betreurt het&#13;
dat de discussie thans wordt gevoerd op details en dat het probleem waar het oorspronkelijk&#13;
om ging uit het oog dreigt te worden verloren. Het gaat er immers om dat&#13;
we tot een reële oplossing van het probleem komen. Haar uitgewerkte bijdrage is&#13;
hierna opgenomen (p. 438 e.v.). Een levendige discussie met de zaal volgde, waarbij&#13;
ook de enigszins emotionele standpunten niet ontbraken.&#13;
Het woord is nu aan de staatssecretaris.</content><legacyfootnotes>1. Stcrt. 19 maart 1999, nr. 55.&#13;
2. Kenmerk TRCJZ/2000/4249.&#13;
3. TK 1999-2000, 24 490, nr. 14, 12 april 2000.&#13;
4. De Werkgroep Modernisering Successiewetgeving, onder voorzitterschap van prof. mr. J.K. Moltmaker,&#13;
heeft onderzoek gedaan naar onder meer de waardering van het agrarisch bedrijf in het kader van de&#13;
bedrijfsopvolging.&#13;
5. Ook wel de waarde in het economisch verkeer of liquidatiewaarde genoemd.&#13;
6. Ook wel bedrijfswaarde of de contante waarde van de winsten genoemd.</legacyfootnotes><footnotes><footnote/></footnotes><auteurs>ir. S. Bezemer</auteurs><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/5682</htmlpath></article>
</articles></edition>