<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2000</searchword><id>4765</id><udhid>UDH:TvAR/4765</udhid><titel>Ormel / Klein Nijenhuis c.s. (TvAR 2000/5034)</titel><searchwords><searchword>TvAR 10/2000</searchword><searchword>TvAR 2000/5034</searchword><searchword>UDH:TvAR/4765</searchword></searchwords><attachments><attachment><name>2000_nr 10_Rechtspraak_5034.pdf</name><extention>pdf</extention><url>https://denhollander.info/download/4707/ci</url></attachment></attachments><inleiding>[Pachtwet art. 25, 128; Rv art. 194; Verplaatsingsbesluit&#13;
Meststoffenwet art. 1, 2]&#13;
&#13;
Vorderingen hebben betrekking op een&#13;
pachtovereenkomst en dus is de pachtrechter&#13;
bevoegd daarvan kennis te nemen.&#13;
Enquête en contra-enquête. Geen strijdigheid&#13;
met bewijsopdracht. Het verhoor van&#13;
getuigen tot het leveren van tegenbewijs&#13;
staat van rechtswege vrij.&#13;
Niet bewezen dat bij de pachtbeëindigingsovereenkomst&#13;
de afspraak is gemaakt dat&#13;
de verpachter als voorwaarde heeft gesteld&#13;
dat hij zelf weer kippen kon gaan houden in&#13;
de pluimveestallen in geschil.&#13;
Bovendien staat niet vast dat onder die&#13;
voorwaarde dan zou moeten worden&#13;
verstaan dat de pachtster behalve de pluimveestallen&#13;
ook het met haar pluimveebedrijf&#13;
samenhangende mestquotum aan de&#13;
verpachter zou hebben moeten overdragen.&#13;
Uit hetgeen ten processe vaststaat, moet de&#13;
conclusie worden getrokken dat de pachtovereenkomst&#13;
feitelijk is beëindigd en dat&#13;
daarbij is voldaan aan de ten processe wel&#13;
vaststaande voorwaarden, te weten het&#13;
schoonmaken en weer in de oude staat&#13;
herstellen van de pluimveestallen. Pachtster&#13;
heeft haar bedrijfsvoering gestaakt, maar&#13;
geen sprake is geweest van een overdracht&#13;
van dat bedrijf aan (een) ander(en); aannemelijk&#13;
is voorts dat de verpachter de&#13;
exploitatie van het bedrijf zelf weer ter hand&#13;
wilde nemen. Het hof komt tot de conclusie&#13;
dat sprake was van een situatie waarin het&#13;
pluimveebedrijf als een zelfstandige eenheid&#13;
ter plaatse zou worden voortgezet,&#13;
althans zou moeten kunnen worden voortgezet.&#13;
Ten processe staat vast dat met de pluimveestallen&#13;
mestproductierechten samenhingen.&#13;
Gelet op het bepaalde in art. 25&#13;
Pachtwet stond het de pachtster niet vrij om&#13;
bij het einde van de pachtovereenkomst het&#13;
gepachte zonder die mestproductierechten&#13;
op te leveren; de omstandigheid dat de&#13;
pachtster en haar rechtsvoorganger aan de&#13;
instandhouding van die productierechten&#13;
hebben bijgedragen, doet daaraan niet af.&#13;
Dit impliceert dat het de vorige – overleden&#13;
– pachter evenmin vrijstaat om ten detrimente&#13;
van de verpachter over die mestproductierechten&#13;
te beschikken, alsmede&#13;
dat de pachtster – ook afgezien van haar&#13;
verplichtingen ter zake als opvolgend pachtster&#13;
– het legaat niet kon uitvoeren zonder&#13;
schadeplichtig jegens de verpachter te&#13;
worden.&#13;
Niet juist is dat bij het einde van de pachtovereenkomst&#13;
geen mestproductierechten&#13;
op de verpachter konden overgaan omdat&#13;
toen geen sprake was van een door de&#13;
grondkamer goedgekeurd pachtcontract.&#13;
Allereerst was het destijds ingeval van&#13;
‘huur’ van een bedrijf bij het beëindigen&#13;
van de huurovereenkomst die aantoonbaar&#13;
bestond vóór 1 januari 1987, mogelijk het&#13;
gehele bedrijf met de bijbehorende referentiehoeveelheid&#13;
over te schrijven op de&#13;
naam van de eigenaar indien die overdracht&#13;
geschiedde om het bedrijf ter plaatse voort&#13;
te zetten. Ten tweede bepaalde het toen van&#13;
kracht zijnde Verplaatsingsbesluit Meststoffenwet&#13;
dat een referentiehoeveelheid&#13;
mest in zijn totaliteit overging samen met&#13;
de overdracht van het desbetreffende&#13;
bedrijf voor zover dat bedrijf als een zelfstandige&#13;
eenheid ter plaatse werd voortgezet.&#13;
Onder overdracht moest onder meer&#13;
worden verstaan: feitelijke beëindiging van&#13;
een door de grondkamer goedgekeurde&#13;
pachtovereenkomst. Weliswaar was deze&#13;
nog niet goedgekeurd, maar die goedkeuring&#13;
is later alsnog gevolgd.&#13;
Geen rechtsverwerking van de zijde van verpachter.&#13;
Nu het mestquotum niet meer ten name&#13;
van de pachtster staat en zij niet meer daarover&#13;
kan beschikken, lost de vordering van&#13;
de verpachter zich op in een vordering tot&#13;
schadevergoeding. De verpachter claimt&#13;
vergoeding van vermogens- en inkomensschade.&#13;
Geen partiële gerechtigheid van&#13;
pachtster ten aanzien van het mestquotum.&#13;
Feitelijke omstandigheden op grond waarvan&#13;
er in casu niet van uitgegaan mag&#13;
worden dat de verpachter bij het einde van&#13;
de pachtovereenkomst zelf daadwerkelijk&#13;
weer met de exploitatie van een pluimveebedrijf&#13;
zou zijn begonnen. Voor een vergoeding&#13;
van inkomensschade op basis van het&#13;
niet meer zelf kunnen gaan exploiteren van&#13;
zulk een bedrijf is mitsdien geen plaats, en&#13;
bij de berekening van de inkomensschade&#13;
moet worden uitgegaan van het gemis van&#13;
de netto baten die verpachting van de&#13;
pluimveestallen aan verpachter zou hebben&#13;
kunnen opleveren.&#13;
Volgt benoeming van deskundigen.</inleiding><content>ARREST VAN 13 JUNI 1995 IN DE&#13;
ZAAK VAN:&#13;
Hendrik Jan Theodorus Ormel te Heelweg,&#13;
gemeente Wisch,&#13;
appellant,&#13;
procureur: mr. J.M.J. Huver.&#13;
tegen&#13;
Clementine Johanna Wilhelmina Klein Nijenhuis&#13;
te Lichtenvoorde,&#13;
Gerrit Johan Jansen te Doetinchem,&#13;
Hans Gerrit Jansen te Doetinchem,&#13;
geïntimeerden,&#13;
procureur: mr. B. Peek.&#13;
Het geding in eerste aanleg&#13;
De pachtkamer van het kantongerecht te Terborg&#13;
heeft op 9 juni 1992, 9 maart 1993 en 10&#13;
mei 1994 tussen partijen vonnissen gewezen,&#13;
die in fotocopie aan dit arrest zijn gehecht en&#13;
naar de inhoud waarvan wordt verwezen.&#13;
Het geding in hoger beroep&#13;
Appellant – hierna ook te noemen: Ormel – is&#13;
bij exploiten van 6 juni 1994, met gelijktijdige&#13;
dagvaarding van geïntimeerden – hierna ook&#13;
te noemen: de Erven Jansen – voor dit hof, in&#13;
hoger beroep gekomen van genoemde vonnissen,&#13;
waarbij (tweemaal) een comparitie van&#13;
partijen is bepaald respectievelijk in conventie&#13;
voor recht is verklaard dat de in het inleidend&#13;
verzoekschrift bedoelde huurovereenkomst&#13;
als een pachtovereenkomst aangemerkt dient&#13;
te worden en dat deze pachtovereenkomst per&#13;
1 januari 1989 krachtens overeenkomst tussen&#13;
Ormel en C.J.W. Klein Nijenhuis feitelijk is&#13;
geëindigd, alsmede de pachtkamer van het&#13;
kantongerecht zich onbevoegd heeft verklaard&#13;
voor wat betreft de vordering sub 3,&#13;
en in reconventie de vorderingen zijn afgewezen&#13;
voorzover gericht tegen C.J.W. Klein Nijenhuis,&#13;
alsmede de pachtkamer van het kantongerecht&#13;
zich onbevoegd heeft verklaard&#13;
voor wat betreft de vordering tegen G.J. en&#13;
H.G. Jansen, een en ander met veroordeling&#13;
van Ormel in de proceskosten.&#13;
Bij memorie van grieven zijn na te melden&#13;
grieven aangevoerd, met conclusie dat het hof&#13;
de vonnissen, waarvan beroep, zal vernietigen&#13;
en, opnieuw rechtdoende,&#13;
1. de Erven Jansen alsnog niet-ontvankelijk&#13;
zal verklaren in hun vorderingen, althans deze&#13;
vorderingen hun zal ontzeggen als zijnde&#13;
ongegrond en/of onbewezen,&#13;
2. zal ontbinden de tussen Ormel en wijlen de&#13;
heer A.H. Jansen gesloten pachtovereenkomst.&#13;
voorzover niet eerder geëindigd op een door&#13;
het hof in goede justitie te bepalen tijdstip,&#13;
alsmede de erfgename mevrouw Klein Nijenhuis&#13;
zal veroordelen tot betaling aan Ormel&#13;
van de sinds 1 januari 1989 verschuldigde&#13;
pachtsom, gerekend tot 1 september 1991,&#13;
groot ƒ 69.330,–, te vermeerderen met hetgeen&#13;
nadien is verschuldigd en met de wettelijke&#13;
rente, te rekenen vanaf 10 september 1991,&#13;
3. de Erven Jansen hoofdelijk, des dat de een&#13;
betalende de ander zal zijn gekweten, zal veroordelen&#13;
om als schadevergoeding tegen bewijs&#13;
van kwijting aan Ormel te betalen een som&#13;
geld, bestaande uit een bedrag gelijk aan een&#13;
nader te bepalen bedrag per kilogram fosfaat,&#13;
gerekend naar het aantal kilogrammen fosfaat&#13;
waaruit de aan wijlen de heer A.H. Jansen&#13;
voor de locatie Twenteroute 24 te Heelweg&#13;
toegekende referentiehoeveelheid dan wel de&#13;
tot het verpachte behorende referentiehoeveelheid&#13;
bestonden, alsmede van een vergoeding&#13;
voor de schade voortvloeiende uit het&#13;
feit dat het verpachte niet meer overeenkomstig&#13;
de oorspronkelijke bestemming kan worden&#13;
gebruikt voor het houden van pluimvee&#13;
vanwege het ontbreken van mestproductierechten&#13;
en/of milieuvergunningen, op te&#13;
maken bij staat en te vereffenen als naar de&#13;
wet, vermeerderd met de wettelijke rente&#13;
vanaf 10 september 1991 tot en met de dag der&#13;
voldoening,&#13;
4. de Erven Jansen zal veroordelen in de proceskosten&#13;
van beide instanties.&#13;
Bij memorie van antwoord is verweer gevoerd&#13;
met conclusie dat het hof de vonnissen, waarvan&#13;
beroep, in stand zal houden en de vordering&#13;
van Ormel tot vernietiging daarvan zal&#13;
afwijzen onder veroordeling van Ormel ook&#13;
in de kosten van deze procedure.&#13;
Partijen hebben vervolgens nog een akte en&#13;
een antwoord-akte gewisseld, waarna zij de&#13;
stukken aan het hof hebben overgelegd ter&#13;
fine van arrest.&#13;
De grieven&#13;
De grieven luiden:&#13;
I. Ten onrechte heeft de pachtkamer van het&#13;
kantongerecht in haar vonnis nagelaten zich&#13;
onbevoegd te verklaren kennis te nemen van&#13;
de vorderingen van de geïntimeerden voorzover&#13;
deze vorderingen werden ingesteld&#13;
door geïntimeerden sub 2 en 3.&#13;
II. Ten onrechte heeft de pachtkamer van het&#13;
kantongerecht in haar vonnis nagelaten de&#13;
geïntimeerden niet-ontvankelijk te verklaren&#13;
wegens het ontbreken van een rechtens relevant&#13;
belang bij de vorderingen.&#13;
III. Ten onrechte heeft de pachtkamer van het&#13;
kantongerecht in het vonnis van 10 mei 1994&#13;
voor recht verklaard dat de pachtovereenkomst,&#13;
gesloten tussen Ormel en wijlen de&#13;
heer A.H. Jansen, krachtens overeenkomst&#13;
tussen gedaagde en geïntimeerde sub 1, feitelijk&#13;
is geëindigd.&#13;
IV. Ten onrechte heeft de pachtkamer van het&#13;
kantongerecht in het vonnis van 10 mei 1994&#13;
de door Ormel tegen geïntimeerde sub 1 ingestelde&#13;
vorderingen, gericht op overdracht c.q.&#13;
overschrijving c.q. tenaamstelling van de naar&#13;
de geïntimeerden sub 2 en 3 overgeschreven&#13;
mestproductierechten dan wel gericht op verkrijgen&#13;
van een schadevergoeding (de in de&#13;
conclusie van eis in reconventie onder de&#13;
nummers 1, 2a, 2b en 3 opgenomen vorderingen)&#13;
afgewezen.&#13;
V. Ten onrechte heeft de pachtkamer van het&#13;
kantongerecht in het vonnis van 10 mei 1994&#13;
in punt 8 geoordeeld dat “Ormel, door op die&#13;
referentiehoeveelheid pas aanspraak te maken&#13;
nadat deze was overgeschreven op naam van&#13;
G.J. en H.G. Jansen, zijn eventuele rechten&#13;
jegens Klein Nijenhuis heeft verwerkt”.&#13;
VI. Ten onrechte heeft de pachtkamer van het&#13;
kantongerecht in het vonnis van 10 mei 1994&#13;
Ormel veroordeeld in de kosten van de procedure.&#13;
De vaststaande feiten&#13;
In hoger beroep kan – zulks mede op grond&#13;
van wat in het vonnis van 10 mei 1994 als&#13;
vaststaand is aangenomen zonder dat daartegen&#13;
in hoger beroep grieven zijn aangevoerd&#13;
– van de volgende, als erkend of niet (voldoende)&#13;
betwist, vaststaande feiten worden&#13;
uitgegaan:&#13;
– bij als “huurovereenkomst” benoemde overeenkomst&#13;
van 7 september 1985 heeft Ormel&#13;
aan thans wijlen A.H. Jansen in gebruik gegeven&#13;
een drietal pluimveestallen met bijbehorende&#13;
voedersilo, inventaris en mestopslag,&#13;
een en ander staande en gelegen aan de Twenteroute&#13;
24a te Heelweg, zulks voor de duur&#13;
van minimaal 5 legperioden ofwel ± 5 jaar en&#13;
tegen een vergoeding van ƒ 26.000,– in totaal&#13;
per jaar exclusief gebruik van water en electra,&#13;
te betalen in maandelijkse termijnen telkens&#13;
achteraf op de laatste dag van de maand;&#13;
– in het vonnis van 10 mei 1994, waarvan&#13;
beroep, heeft de pachtkamer van het kantongerecht&#13;
voor recht verklaard dat deze overeenkomst&#13;
als een pachtovereenkomst moet&#13;
worden aangemerkt, tegen welk oordeel het&#13;
appèl van Ormel niet is gericht, weshalve&#13;
reeds daarom in hoger beroep daarvan moet&#13;
worden uitgegaan; overigens verschillen partijen&#13;
daarover ook niet van mening;&#13;
– Ormel heeft A.H. Jansen niet in het bezit&#13;
gesteld van een door beide contractanten&#13;
ondertekend exemplaar van de overeenkomst&#13;
en heeft deze ook niet binnen de in artikel 8&#13;
der Pachtwet gestelde termijn ter goedkeuring&#13;
aan de grondkamer ingezonden;&#13;
– A.H. Jansen is op 14 september 1988 overleden,&#13;
na bij testament van 4 augustus 1988 de&#13;
geïntimeerde sub 1 tot zijn enig erfgename te&#13;
hebben benoemd, zulks onder de last van het&#13;
volgende legaat: “voor het geval de tot mijn&#13;
bedrijf behorende mestreferentiehoeveelheid&#13;
overdraagbaar is, legateer ik de gehele hoeveelheid&#13;
aan mijn vader G.J. en mijn broer&#13;
H.J. Jansen ... tezamen”;&#13;
– in het najaar van 1988 is er op initiatief van&#13;
geïntimeerde sub 1 tussen haar en Ormel&#13;
overleg geweest over een beëindiging van&#13;
voormelde pachtovereenkomst per 1 januari&#13;
1989, met welke beëindiging Ormel instemde&#13;
onder het stellen van bepaalde eisen ten aanzien&#13;
van het schoon en in goede staat opleveren&#13;
van de stallen; daarbij is over voormelde&#13;
referentiehoeveelheid niet gesproken;&#13;
– de geïntimeerde sub 1 heeft onder toezicht&#13;
van ene daartoe aangestelde Van Dommelen&#13;
de stallen met inachtneming van de zijdens&#13;
Ormel gestelde eisen schoongemaakt c.q. doen&#13;
schoonmaken en deze na inspectie en goedkeuring&#13;
door Ormel aan laatstgenoemde ter&#13;
beschikking gesteld, met voldoening van de&#13;
pachtprijs tot en met december 1988;&#13;
– Ormel heeft de stallen in de staat, waarin&#13;
deze zijn opgeleverd, aanvaard en heeft vervolgens&#13;
eerst in september/oktober 1989 aan&#13;
de geïntimeerde sub 1 gevraagd om medewerking&#13;
aan het op zijn naam overschrijven van&#13;
de mestreferentiehoeveelheid;&#13;
– nadat de geïntimeerde sub 1 bij schrijven&#13;
van 20 november 1989 aan Ormel heeft laten&#13;
weten aan genoemd verzoek niet te kunnen&#13;
voldoen omdat over die referentiehoeveelheid&#13;
bij testament was beschikt ten gunste van de&#13;
geïntimeerden sub 2 en 3, heeft Ormel op of&#13;
omstreeks 21 maart 1990 de pachtovereenkomst&#13;
alsnog ter goedkeuring aan de grondkamer&#13;
voor Gelderland doen inzenden, welke&#13;
grondkamer (onder meer met wijziging van&#13;
de contractsduur in “6 legperioden ofwel ±&#13;
6 jaar”) op 2 augustus 1990 die goedkeuring&#13;
heeft verleend;&#13;
– Ormel heeft de Erven Jansen niet van deze&#13;
inzending op de hoogte gesteld en evenmin de&#13;
grondkamer geïnformeerd omtrent naam en&#13;
adres van de geïntimeerde sub 1 als opvolgend&#13;
pachter; de Erven Jansen zijn daardoor van&#13;
voormelde inzending en goedkeuring onkundig&#13;
gebleven tot 3 december 1990, toen de&#13;
geïntimeerde sub 2 een exemplaar van de&#13;
goedgekeurde overeenkomst van Ormel ontving;&#13;
– de overschrijving van de mestreferentiehoeveelheid&#13;
op naam van de geïntimeerden sub 2&#13;
en 3 is geschied voordat Ormel in het najaar&#13;
1989 jegens de geïntimeerde sub 1 daarop aanspraak&#13;
maakte.&#13;
Beoordeling van het geschil in&#13;
hoger beroep&#13;
1. C.J.W. Klein Nijenhuis is krachtens testament&#13;
de enige erfgename van de overleden&#13;
pachter A.H. Jansen en mitsdien de enige&#13;
opvolgende pachter; op G.J. en H.G. Jansen&#13;
zijn geen pachtrechten overgegaan.&#13;
Het vorenstaande laat evenwel onverlet dat de&#13;
conventionele vorderingen sub 1 en sub 2 betrekking&#13;
hebben op een pachtovereenkomst&#13;
respectievelijk een (overeenkomst tot) beëindiging&#13;
van een pachtovereenkomst en derhalve&#13;
krachtens artikel 128 van de Pachtwet&#13;
behoren tot de geschillen waarvan de pachtrechter&#13;
kennis neemt.&#13;
Grief I is derhalve ongegrond.&#13;
2. Ook grief II faalt. Gelet op het door Ormel&#13;
op een gegeven moment – buiten de Erven&#13;
Jansen om – ter goedkeuring aan de grondkamer&#13;
toezenden van de pachtovereenkomst&#13;
in geschil, alsmede in aanmerking genomen&#13;
dat Ormel zich tegenover hen op het standpunt&#13;
stelde dat de pachtovereenkomst nog&#13;
voortduurde, dat ter zake nog pachtpenningen&#13;
verschuldigd waren en dat hij aanspraak op&#13;
mestproductierechten kon maken, hadden en&#13;
hebben de Erven Jansen bepaald wel belang&#13;
bij een oordeel over het door hen gevorderde.&#13;
3. Voor een beslissing inzake de overige grieven&#13;
is onder meer van belang wat tussen&#13;
Ormel en C.J.W. Klein Nijenhuis in het najaar&#13;
van 1988 is afgesproken. Partijen verschillen&#13;
daarover nadrukkelijk van mening voorzover&#13;
het gaat over de vraag of Ormel toen al dan&#13;
niet als voorwaarde heeft gesteld dat hij zelf&#13;
weer kippen zou kunnen houden in de betreffende&#13;
pluimveestallen. Mede gelet op de&#13;
gang van zaken destijds, zoals daarvan uit de&#13;
in dit geding vaststaande feiten blijkt, is het&#13;
hof van oordeel dat ter zake de bewijslast op&#13;
Ormel rust. Hij heeft aangeboden zijn moeder&#13;
daaromtrent als getuige te doen horen en&#13;
het hof zal hem daartoe in de gelegenheid stellen.&#13;
4. Op grond van het vorenoverwogene zal&#13;
thans als volgt worden beslist.&#13;
Beslissing&#13;
Het hof, rechtdoende in hoger beroep:&#13;
Stelt Ormel in de gelegenheid tot het doen&#13;
horen van zijn moeder als getuige over hetgeen&#13;
tussen hem en C.J.W. Klein Nijenhuis in&#13;
het najaar van 1988 is afgesproken.&#13;
Bepaalt dat het verhoor van de getuige zal&#13;
plaats vinden voor het lid van dit hof mr Kok&#13;
als raadsheer-commissaris en de raad Wentink,&#13;
die daartoe zitting zullen houden in een&#13;
vertrek van het Paleis van Justitie, Walburgstraat&#13;
2 te Arnhem.&#13;
Bepaalt voorts dat partijen in persoon bij het&#13;
getuigenverhoor aanwezig zullen zijn.&#13;
Bepaalt tenslotte dat partijen hun verhinderdata&#13;
en die van de getuige zullen opgeven ter&#13;
rolle van het hof van 11 juli 1995, ambtshalve&#13;
peremptoir, waarna dag en uur van het getuigeverhoor&#13;
door de raadsheer-commissaris (ook&#13;
indien voormelde opgave van één of van beide&#13;
partijen ontbreekt) zullen worden vastgesteld&#13;
en in beginsel geen uitstel in verband met verhinderingen&#13;
zal worden verleend.&#13;
Houdt iedere verdere beslissing aan.&#13;
ARREST VAN 3 DECEMBER 1996&#13;
1 Het geding in hoger beroep&#13;
1.1 Het hof heeft in deze zaak op 13 juni 1995&#13;
een tussenarrest gewezen, naar de inhoud&#13;
waarvan wordt verwezen.&#13;
1.2 Ter uitvoering van dat tussenarrest heeft&#13;
op 4 oktober 1995 een getuigenverhoor plaats&#13;
gevonden, waarbij 1 getuige is gehoord. Daarna&#13;
heeft op 18 maart 1996 een tegenverhoor&#13;
plaats gehad waarbij eveneens 1 getuige is&#13;
gehoord. Van een en ander zijn processen-verbaal&#13;
opgemaakt, welke zich thans bij de stukken&#13;
bevinden.&#13;
1.3 Partijen hebben vervolgens een conclusie&#13;
na enquête respectievelijk een conclusie van&#13;
antwoord na getuigenverhoor genomen.&#13;
1.4 Tenslotte hebben partijen andermaal de&#13;
stukken aan het hof overgelegd voor het wijzen&#13;
van arrest.&#13;
2 Voortzetting van de beoordeling&#13;
van het geschil in hoger beroep&#13;
2.1 Het door Ormel aangeboden bewijs is&#13;
beperkt tot het aanbod om zijn moeder te&#13;
doen horen inzake hetgeen in oktober 1988&#13;
tussen hem en Klein Nijenhuis is afgesproken.&#13;
De hem in het tussenarrest van het hof gegeven&#13;
bewijsopdracht is dienovereenkomstig;&#13;
voor zover hij in zijn conclusie na enquête&#13;
bedoelt daarover te klagen, is zulks dan ook&#13;
ten onrechte.&#13;
Eveneens ten onrechte klaagt Ormel in zijn&#13;
conclusie na enquête erover dat aan de Erven&#13;
Jansen is toegestaan om één van hen in contra-&#13;
enquête als partij-getuige te doen horen.&#13;
Niet valt in te zien dat zulks strijdig is met de&#13;
door het hof aan Ormel gegeven bewijsopdracht,&#13;
terwijl Ormel er voorts ten onrechte&#13;
aan voorbij ziet dat ingevolge artikel 194&#13;
van het Wetboek van Burgerlijke Rechtsvordering&#13;
het verhoor van getuigen tot het leveren&#13;
van tegenbewijs van rechtswege vrijstaat.&#13;
Voor het buiten beschouwing laten van de bij&#13;
de contra-enquête afgelegde verklaring bestaat&#13;
dan ook geen enkele grond.&#13;
2.2 Bij ’s hofs tussenarrest is Ormel in de gelegenheid&#13;
gesteld om zijn moeder als getuige te&#13;
doen horen over hetgeen in het najaar van&#13;
1988 tussen hem en Klein Nijenhuis is afgesproken.&#13;
Het gaat daarbij, gelet op het over en&#13;
weer door partijen aangevoerde, met name&#13;
over de vraag of Ormel toen al dan niet als&#13;
voorwaarde heeft gesteld dat hij zelf weer&#13;
kippen zou kunnen gaan houden in de betreffende&#13;
pluimveestallen en, zo ja, wat die voorwaarde&#13;
dan geacht moet worden in te houden,&#13;
alsmede of zij door Klein Nijenhuis is aanvaard.&#13;
2.3 De moeder van Ormel heeft als getuige&#13;
verklaard zich het gesprek tussen Ormel en&#13;
Klein Nijenhuis in het najaar van 1988 te herinneren&#13;
en daarbij aanwezig geweest te zijn.&#13;
Zij heeft voorts verklaard dat Klein Nijenhuis&#13;
toen “… vertelde dat ze het werk met betrekking&#13;
tot het pluimvee niet meer aan kon en er&#13;
van af wilde; ze wilde de overeenkomst beëindigen.&#13;
Mijn zoon antwoordde dat ... hij&#13;
instemde met de beëindiging van de overeenkomst&#13;
mits de schuren weer werden opgeleverd&#13;
in de staat waarin zij bij het begin van de&#13;
overeenkomst verkeerden zodat hij zelf weer&#13;
kippen kon gaan houden. Ik meen dat mevr.&#13;
Klein Nijenhuis antwoordde dat ze dat zou&#13;
proberen, maar ik weet dat niet zeker meer”.&#13;
De getuige verklaarde tenslotte nog te weten&#13;
dat er aan de schuren het een en ander is&#13;
gedaan maar er niet mee bekend te zijn wat&#13;
dat precies is geweest en evenmin of de schuren&#13;
in de gewenste staat zijn opgeleverd.&#13;
2.4 Klein Nijenhuis heeft ter gelegenheid van&#13;
het tegenverhoor als partij-getuige onder&#13;
meer verklaard: “Ik ben omstreeks oktober&#13;
1988 ... naar Ormel gegaan ... Ik heb tegen&#13;
Ormel gezegd dat ik na de lopende ronde met&#13;
het houden van de kippen wilde stoppen ...&#13;
Ormel toonde daarvoor begrip … Ik heb hem&#13;
gezegd dat ik er voor zou zorgen dat … de&#13;
hokken zouden worden schoongemaakt en&#13;
alles in de oude toestand zou worden teruggebracht.&#13;
Met oude toestand bedoelde ik de toestand&#13;
waarin de opstallen verkeerden ten tijde&#13;
van het begin van de overeenkomst in 1985.&#13;
Ormel heeft buiten datgene wat ik zonet releveer&#13;
geen voorwaarden gesteld en ook anderszins&#13;
is ter zake niets nader of afwijkends afgesproken.&#13;
Ormel heeft ook niet gezegd dat hij&#13;
zelf weer kippen wilde gaan houden …”.&#13;
2.5 Het hof is van oordeel dat Ormel het hem&#13;
opgedragen bewijs niet heeft geleverd. De&#13;
enkele verklaring van de moeder van Ormel&#13;
dat haar zoon “instemde met de beëindiging&#13;
van de overeenkomst mits de schuren weer&#13;
werden opgeleverd in de staat waarin zij bij&#13;
het begin van de overeenkomst verkeerden&#13;
zodat hij zelf weer kippen kon gaan houden”&#13;
is onvoldoende, mede nu ter gelegenheid van&#13;
de contra-enquête is verklaard dat van een&#13;
voorwaarde als door Ormel bedoeld geen&#13;
sprake is geweest.&#13;
A fortiori geldt het vorenstaande ten aanzien&#13;
van het door Klein Nijenhuis ingestemd hebben&#13;
met de pretense voorwaarde; ter zake verklaart&#13;
de moeder van Ormel alleen dat zij&#13;
meent dat “mevr. Klein Nijenhuis antwoordde&#13;
dat ze dat zou proberen”, maar hier direct&#13;
aan toevoegt dat niet zeker meer te weten.&#13;
2.6 Ook als (zulks anders dan het hof blijkens&#13;
het vorenoverwogene doet) zou worden aangenomen&#13;
dat Ormel destijds als voorwaarde&#13;
heeft gesteld dat hij zelf weer kippen in de&#13;
hokken zou kunnen gaan houden, dan staat&#13;
voor dat geval ten processe geenszins vast dat&#13;
onder die voorwaarde zou moeten worden&#13;
verstaan dat Klein Nijenhuis behalve de&#13;
pluimveestallen ook het met haar pluimveebedrijf&#13;
samenhangende mestquotum aan Ormel&#13;
zou hebben moeten overdragen. Immers, niet&#13;
alleen wordt zulks door de Erven Jansen bestreden,&#13;
maar ook Ormel stelt zelf in zijn&#13;
memorie van grieven dat de door hem gestelde&#13;
voorwaarden betrekking hadden op de&#13;
inrichting van de hokken die gedurende het&#13;
gebruik door A.H. Jansen enigszins was&#13;
gewijzigd, maar dat de mestproductierechten&#13;
niet ter sprake kwamen.&#13;
2.7 Ten processe staat vast:&#13;
– dat Klein Nijenhuis en Ormel een afspraak&#13;
hebben gemaakt over de beëindiging van de&#13;
litigieuze pachtovereenkomst;&#13;
– dat het pachtobject per 1 januari 1989 daadwerkelijk&#13;
ontruimd en vrij opgeleverd ter&#13;
beschikking van Ormel is gesteld en door&#13;
deze als zodanig is aanvaard;&#13;
– dat Ormel bij de voorbereidingen daarvan&#13;
persoonlijk was betrokken;&#13;
– dat Klein Nijenhuis met ingang van 1 januari&#13;
1989 geen pacht meer betaalde, zonder dat&#13;
dit – terwijl er bij doorlopen van de pachtovereenkomst&#13;
elke maand pacht betaald had&#13;
moeten worden – tot enig protest of welke&#13;
reactie dan ook van de zijde van Ormel leidde;&#13;
– dat Ormel gedurende geruime tijd na&#13;
1 januari 1989 geen enkele actie o.d. ondernam&#13;
waaruit zou kunnen blijken dat hij het niet&#13;
eens was met het niet langer door Klein&#13;
Nijenhuis gebruiken van de pluimveestallen&#13;
c.a.;&#13;
– dat Klein Nijenhuis, kennelijk met medeweten&#13;
en goedvinden van Ormel, in de zomer&#13;
van 1989 ook de bij de stallen staande woning,&#13;
ten aanzien waarvan het hof aannemelijk acht&#13;
dat de bewoning daarvan verband hield met&#13;
het gebruik van de stallen (Ormel heeft niet&#13;
weersproken dat de huur van de woning was&#13;
gekoppeld aan de duur van het gebruik van de&#13;
stallen), heeft verlaten.&#13;
2.8 Uit vorenstaande feiten en omstandigheden,&#13;
deze tezamen en in onderling verband&#13;
beschouwd, moet de conclusie worden getrokken&#13;
dat de onderhavige pachtovereenkomst&#13;
per 1 januari 1989 feitelijk is beëindigd,&#13;
zulks op grond van een overeenkomst daartoe&#13;
tussen Ormel en Klein Nijenhuis. Aan de&#13;
door Ormel gestelde voorwaarden voor zover&#13;
deze ten processe vaststaan (te weten: het&#13;
schoonmaken en weer in de oude staat herstellen&#13;
van de pluimveestallen) is, naar uit het&#13;
door partijen aangevoerde volgt, voldaan.&#13;
Grief III kan dan ook geen doel treffen. Voor&#13;
ontbinding van de onderhavige pachtovereenkomst&#13;
is derhalve geen plaats meer, terwijl de&#13;
vordering van Ormel tot betaling van pacht&#13;
over een periode na 1 januari 1989 terecht van&#13;
de hand is gewezen.&#13;
2.9 Het feit dat niet bewezen kan worden&#13;
geacht dat door Ormel als voorwaarde is&#13;
gesteld dat hij in de onderhavige pluimveestallen&#13;
weer kippen zou kunnen gaan houden,&#13;
betekent overigens niet dat er niet van uitgegaan&#13;
zou kunnen (en moeten) worden dat dit&#13;
in feite wel zijn bedoeling was, althans dat het&#13;
onderhavige pluimveebedrijf ter plaatse gevestigd&#13;
bleef. Klein Nijenhuis heeft haar bedrijfsvoering&#13;
gestaakt; van overdracht van dat&#13;
bedrijf aan (een) ander(en) is geen sprake&#13;
geweest. Voorts staat vast dat de stallen in&#13;
geschil conform afspraak tussen partijen weer&#13;
in de oude toestand door Klein Nijenhuis aan&#13;
Ormel ter beschikking zijn gesteld en aannemelijk&#13;
is dat Ormel beoogde om zelf weer de&#13;
exploitatie van het bedrijf ter hand te nemen.&#13;
Een en ander leidt naar het oordeel van het&#13;
hof tot de conclusie dat sprake was van een&#13;
situatie, waarin het pluimveebedrijf als een&#13;
zelfstandige eenheid ter plaatse zou worden&#13;
voortgezet, althans zou moeten kunnen worden&#13;
voortgezet.&#13;
2.10 Ten processe staat vast dat met de pluimveestallen&#13;
in geschil mestproductierechten&#13;
samenhingen.&#13;
Wijlen A.H. Jansen kreeg krachtens de onderhavige,&#13;
destijds door hem met Ormel gesloten&#13;
pachtovereenkomst met ingang van 1 mei&#13;
1985/1 september 1985 een bedrijfslocatie ter&#13;
beschikking waar op grond van de toen geldende&#13;
“Interimwet beperking varkens- en&#13;
pluimveebedrijven” mest geproduceerd mocht&#13;
worden. Het stond, gelet op het bepaalde in&#13;
artikel 25 van de Pachtwet, eerstgenoemde (en&#13;
na zijn overlijden Klein Nijenhuis, die als zijn&#13;
enige erfgename hem als pachter is opgevolgd)&#13;
niet vrij om bij het einde van de pachtovereenkomst&#13;
het gepachte zonder de daarmee&#13;
samenhangende mestproductierechten op te&#13;
leveren. De omstandigheid dat wijlen A.H.&#13;
Jansen respectievelijk Klein Nijenhuis door&#13;
het in de gepachte opstallen houden van&#13;
pluimvee aan de instandhouding van die productierechten&#13;
hebben bijgedragen, doet daaraan&#13;
niet af.&#13;
2.11 Het vorenstaande impliceert dat het wijlen&#13;
A.H. Jansen evenmin vrijstond om ten&#13;
detrimente van Ormel bij legaat over de met&#13;
het gepachte samenhangende mestproductierechten&#13;
te beschikken en hij, dit doende, dus&#13;
wanprestatie pleegde jegens Ormel. Zulks&#13;
brengt mede dat Klein Nijenhuis, ook afgezien&#13;
van haar verplichtingen ter zake als&#13;
opvolgend pachtster, het legaat niet kon uitvoeren&#13;
zonder schadeplichtig jegens Ormel te&#13;
worden. In elk geval mocht zij niet aan diens&#13;
rechten voorbijgaan.&#13;
2.12 De Erven Jansen hebben aangevoerd dat&#13;
bij het einde van de litigieuze pachtovereenkomst&#13;
geen mestproductierechten op Ormel&#13;
konden overgaan omdat toen geen sprake was&#13;
van een door de grondkamer goedgekeurd&#13;
pachtcontract. Het hof kan hen in deze redenering&#13;
evenwel niet volgen.&#13;
2.13 Allereerst was destijds ingeval van&#13;
“huur” van een bedrijf bij het beëindigen van&#13;
de huurovereenkomst die aantoonbaar bestond&#13;
vóór 1 januari 1987, mogelijk het gehele&#13;
bedrijf met de bijbehorende referentiehoeveelheid&#13;
over te schrijven op naam van de&#13;
eigenaar indien dat bedrijf werd overgedragen&#13;
om ter plaatse als zodanig te worden voortgezet.&#13;
2.14 Ten tweede was op 1 januari 1989 van&#13;
kracht het Verplaatsingsbesluit Meststoffenwet&#13;
van 25 maart 1987 (Stbl. 171). Artikel 2,&#13;
lid 1, van dat besluit bepaalde dat een referentiehoeveelheid&#13;
mest in zijn totaliteit overging&#13;
tezamen met de overdracht van het bedrijf&#13;
waartoe het behoort en voor zover dat bedrijf,&#13;
mede beoordeeld naar de feitelijke bedrijfsvoering,&#13;
als een zelfstandige eenheid ter plekke&#13;
werd voortgezet. Ingevolge artikel 1 sub d&#13;
moest onder overdracht onder meer worden&#13;
verstaan: feitelijke beëindiging van een door&#13;
de grondkamer goedgekeurde pachtovereenkomst.&#13;
In casu was sprake van een schriftelijke pachtovereenkomst.&#13;
Weliswaar was deze nog niet&#13;
goedgekeurd, maar die goedkeuring is later&#13;
alsnog gevolgd en daaruit volgt dat de overeenkomst&#13;
– zij het na enkele wijzigingen daarin&#13;
– voldeed aan de voor die goedkeuring&#13;
gestelde vereisten.&#13;
Een en ander impliceert, mede gezien het&#13;
hiervoor onder 2.8 en 2.9 overwogene, dat het&#13;
onderhavige geval moet worden aangemerkt&#13;
als een geval waarin sprake was van een feitelijke&#13;
beëindiging van een door de grondkamer&#13;
goedgekeurde pachtovereenkomst, weshalve&#13;
aan de in de destijds van kracht zijnde wettelijke&#13;
regeling gestelde vereisten voor overdracht&#13;
van de referentiehoeveelheid mest van&#13;
de pachter naar de verpachter is voldaan.&#13;
Hieraan doet niet, althans onvoldoende af dat&#13;
de pachtovereenkomst eerst later is goedgekeurd.&#13;
Partijen dienden immers rekening te&#13;
houden met het binnen een – gezien de&#13;
omstandigheden van het geval – redelijke termijn&#13;
alsnog verleend worden van goedkeuring&#13;
door de grondkamer.&#13;
2.15 Aan het vorenstaande doet niet af dat in&#13;
de pachtovereenkomst niets ten aanzien van&#13;
de mestproductierechten was bepaald.&#13;
2.16 Ormel legt aan zijn tegen de geïntimeerden&#13;
sub 2 en 3 ingestelde vorderingen ten&#13;
grondslag dat laatstgenoemden, door te profiteren&#13;
van de door Klein Nijenhuis gepleegde&#13;
wanprestatie, jegens hem onrechtmatig hebben&#13;
gehandeld. Dit betreft echter (wat daarvan&#13;
op zichzelf ook moge zijn) geen vorderingen&#13;
betrekkelijk tot een pachtovereenkomst&#13;
en de pachtkamer van het kantongerecht heeft&#13;
terecht zich onbevoegd verklaard om van de&#13;
tegen de geïntimeerden sub 2 en 3 ingestelde&#13;
vorderingen kennis te nemen. Tegen dat oordeel&#13;
is overigens geen grief opgeworpen.&#13;
De vordering van Ormel inzake overdracht&#13;
van c.q. schadevergoeding voor het mestquotum&#13;
is in dit geding dus alleen nog aan de orde&#13;
voor zover deze is ingesteld tegen Klein&#13;
Nijenhuis.&#13;
2.17 Vervolgens komt de vraag aan de orde of&#13;
Ormel zijn rechten met betrekking tot het&#13;
litigieuze mestquotum heeft verwerkt.&#13;
2.18 Ormel wijst er terecht op dat van rechtsverwerking&#13;
pas sprake kan zijn indien de&#13;
schuldeiser zich heeft gedragen op een wijze&#13;
die naar maatstaven van redelijkheid en billijkheid&#13;
onverenigbaar is met het vervolgens&#13;
geldend maken van het betreffende recht.&#13;
Onvoldoende voor het verwerken van dat&#13;
recht is voorts het enkele tijdsverloop en&#13;
evenzeer het enkele stilzitten van de rechthebbende,&#13;
tenzij dit laatste tegen de achtergrond&#13;
van de relevante feiten en omstandigheden bij&#13;
de wederpartij het gerechtvaardigd vertrouwen&#13;
kon wekken en heeft gewekt dat het&#13;
recht niet bestaat dan wel niet zal worden uitgeoefend.&#13;
2.19 De ten processe vaststaande omstandigheid&#13;
dat Ormel de verpachte stallen schoon en&#13;
hersteld in de toestand, waarin deze bij de&#13;
aanvang van de pachtovereenkomst verkeerden,&#13;
opgeleverd wilde hebben, wijst eerder op&#13;
een eventueel voornemen die stallen al dan&#13;
niet direct na de oplevering weer (zelf) voor&#13;
het houden van pluimvee in gebruik te (doen)&#13;
nemen dan op het niet aanwezig zijn van zulk&#13;
een voornemen. De enkele omstandigheid dat&#13;
Ormel – naar op grond van het boven overwogene&#13;
ten processe moet worden aangenomen&#13;
– bij het aangaan van de overeenkomst&#13;
tot beëindiging van de onderhavige pachtovereenkomst&#13;
niet heeft gezegd c.q. bedongen&#13;
dat hij aanspraak maakt op het mestquotum,&#13;
doet daaraan onvoldoende af.&#13;
2.20 Ook overigens is buiten het enkele stilzitten&#13;
van Ormel gedurende ongeveer 9 à 10&#13;
maanden – welke periode bovendien moet&#13;
worden beschouwd tegen de achtergrond van&#13;
de toenmalige gezondheidstoestand van betrokkene&#13;
– geen sprake van handelingen of&#13;
gedragingen zijnerzijds op grond waarvan bij&#13;
Klein Nijenhuis het gerechtvaardigd vertrouwen&#13;
kon ontstaan dat Ormel geen aanspraak&#13;
(meer) op het litigieuze mestquotum zou&#13;
maken. Dit brengt mee dat van rechtsverwerking&#13;
geen sprake is.&#13;
Grief V is mitsdien gegrond.&#13;
2.21 Uit het ten processe – onbetwist – aangevoerde&#13;
blijkt dat het litigieuze mestquotum&#13;
niet meer ten name van Klein Nijenhuis staat&#13;
en dat zij daarover niet meer kan beschikken.&#13;
Nu Ormel in dit geding geen aanspraken geldend&#13;
kan maken tegen de geïntimeerden sub 2&#13;
en 3, lost zijn vordering zich op in een vorde-&#13;
ring tot schadevergoeding jegens Klein Nijenhuis.&#13;
Alvorens daarover te beslissen, heeft het hof&#13;
behoefte aan nadere inlichtingen en het zal&#13;
daartoe een comparitie van partijen bepalen,&#13;
die tevens dienstbaar zal kunnen zijn om te&#13;
onderzoeken of tussen partijen ter zake wellicht&#13;
een regeling tot stand kan komen.&#13;
Beslissing&#13;
Het hof, rechtdoende in hoger beroep:&#13;
Bepaalt dat Ormel en Klein Nijenhuis in persoon,&#13;
vergezeld van hun raadslieden, op een&#13;
nader te bepalen datum en tijdstip zullen verschijnen&#13;
in één der zalen van het Paleis van&#13;
Justitie, Walburgstraat 2-4 te Arnhem, voor&#13;
het lid van dit hof mr Kok als raadsheer-commissaris&#13;
en de raad Wentink, om aan dezen&#13;
inlichtingen over de zaak te geven en om&#13;
dezen te laten onderzoeken of partijen het op&#13;
één of meer punten met elkaar eens kunnen&#13;
worden.&#13;
Verwijst de zaak naar de rolzitting van&#13;
24 december 1996, ambtshalve peremptoir,&#13;
voor het opgeven van de verhinderdata van&#13;
partijen en hun raadslieden, waarna dag en&#13;
uur van de comparitie van partijen door de&#13;
raadsheer-commissaris zullen worden vastgesteld&#13;
(ook wanneer voormelde opgave van één&#13;
of van beide partijen ontbreekt) en in beginsel&#13;
geen uitstel in verband met verhinderingen&#13;
meer zal worden verleend.&#13;
Houdt iedere verdere beslissing aan.&#13;
ARREST VAN 9 DECEMBER 1997&#13;
1 Het geding in hoger beroep&#13;
1.1 Het hof heeft in deze zaak op 13 juni 1995&#13;
en 3 december 1996 tussenarresten gewezen,&#13;
naar de inhoud waarvan wordt verwezen.&#13;
1.2 Ter uitvoering van laatstgenoemd tussenarrest&#13;
heeft op 19 februari 1997 een comparitie&#13;
van partijen plaats gevonden; hiervan is een&#13;
proces-verbaal opgemaakt dat zich thans bij&#13;
de stukken bevindt. Partijen zijn niet tot een&#13;
regeling gekomen.&#13;
1.3 Partijen hebben vervolgens ieder een conclusie&#13;
na comparitie genomen en vervolgens&#13;
andermaal de stukken aan het hof overgelegd&#13;
voor het wijzen van arrest.&#13;
2 Voortzetting van de beoordeling&#13;
van het geschil in hoger beroep&#13;
2.1 Het hof verwijst naar en volhardt bij hetgeen&#13;
in de hiervoor genoemde tussenarresten&#13;
is overwogen en beslist.&#13;
2.2 In dit geding moet thans nog een beslissing&#13;
worden gegeven over de hoogte van de&#13;
door Klein Nijenhuis aan Ormel te betalen&#13;
schadevergoeding ter zake van het destijds&#13;
vervreemde mestquotum in geschil.&#13;
2.3 Ormel stelt dat hem een schadevergoeding&#13;
toekomt die uit de volgende componenten&#13;
bestaat:&#13;
a) vermogensschade, zijnde&#13;
– de waarde van de mestproductierechten met&#13;
een omvang van 5.884 kilogram fosfaat varkens/&#13;
kippen;&#13;
– de waardevermindering van de bedrijfsgebouwen&#13;
tengevolge van het niet benutten&#13;
daarvan;&#13;
– de waardevermindering van het bedrijf en&#13;
de opstallen tengevolge van het van rechtswege&#13;
vervallen van de milieuvergunning;&#13;
b) inkomensschade, zijnde&#13;
– het inkomen dat Ormel had kunnen verwerven&#13;
door het houden van pluimvee dan wel&#13;
door het verpachten van het bedrijf c.q. de&#13;
opstallen.&#13;
Hij verwijst naar een door hem in het geding&#13;
gebrachte schadeberekening van ing. A.P. Groenendijk&#13;
d.d. 8 september 1992 en meent dat&#13;
de schadevergoeding tenminste ƒ 1.000.000,–&#13;
dient te bedragen.&#13;
2.4 Klein Nijenhuis betwist voormelde schadeberekening.&#13;
Zij voert aan dat Ormel na het&#13;
einde van de pachtovereenkomst in geschil&#13;
niets heeft gedaan om vervangende mestproductierechten&#13;
te verwerven en het bedrijf&#13;
weer zelf te gaan exploiteren dan wel opnieuw&#13;
te verpachten; hij heeft volgens haar dan ook&#13;
niet voldaan aan zijn plicht tot schadebeperking.&#13;
Het vervallen van de milieuvergunning moet&#13;
om dezelfde reden, aldus Klein Nijenhuis,&#13;
voor rekening van Ormel blijven. Zij stelt&#13;
voorts dat voldoende mogelijkheden aanwezig&#13;
zijn om de noodzakelijke milieuvergunning&#13;
weer te verkrijgen.&#13;
Klein Nijenhuis voert tevens aan dat Ormel&#13;
ook zelf door de algemene korting van 30%&#13;
op de mestproductierechten voor varkens en&#13;
kippen per 1 januari 1995 getroffen zou zijn&#13;
en dat met die korting mitsdien rekening&#13;
moet worden gehouden.&#13;
2.5 Ten aanzien van de waarde van het mestquotum&#13;
claimt Klein Nijenhuis dat zij recht&#13;
heeft op de helft daarvan nu het wijlen A.H.&#13;
Jansen is geweest die heeft gezorgd voor de&#13;
hoge veebezetting vanaf 1 mei 1985 tot en met&#13;
31 december 1986, zodat bedoeld quotum&#13;
door zijn activiteit is ontstaan.&#13;
Naar het oordeel van Klein Nijenhuis heeft&#13;
Ormel dan ook slechts recht op vergoeding&#13;
van de helft van de waarde van het mestquotum;&#13;
hij heeft volgens haar geen recht op vergoeding&#13;
van de overigens geclaimde schade nu&#13;
hij heeft verzuimd een vervangend mestproductierecht&#13;
te verwerven en het vervallen van&#13;
de milieuvergunning voor zijn rekening moet&#13;
komen.&#13;
2.6 Klein Nijenhuis heeft aangeboden om in&#13;
het kader van een regeling buiten rechte voor&#13;
haar rekening een vervangend mestquotum&#13;
voor Ormel te verwerven.&#13;
2.7 De omvang van het mestquotum in geschil,&#13;
te weten 5.884 kilogram fosfaat varkens/kippen,&#13;
is door Klein Nijenhuis niet betwist en&#13;
staat mitsdien ten processe vast.&#13;
2.8 De pachtovereenkomst in geschil is voor&#13;
twee van de drie stallen ingegaan op 1 mei&#13;
1985 en voor de derde stal op 1 september&#13;
1985. Zoals in ’s hofs tussenarrest van&#13;
3 december 1996 reeds overwogen, kreeg wijlen&#13;
A.H. Jansen krachtens deze overeenkomst&#13;
een bedrijfslocatie ter beschikking waar op&#13;
grond van de toen geldende “Interimwet&#13;
beperking varkens- en pluimveebedrijven”&#13;
mest geproduceerd mocht worden. Tevens&#13;
was, naar uit het ten processe aangevoerde&#13;
volgt, sprake van een voor de exploitatie van&#13;
de desbetreffende pluimveestallen benodigde&#13;
milieuvergunning. Wijlen A.H. Jansen is het&#13;
gepachte als pluimveebedrijf gaan exploiteren.&#13;
2.9 De registratie van de mestproductierechten&#13;
naar de peildatum van 31 december 1986&#13;
ingevolge de Meststoffenwet van 27 november&#13;
1986 is niet meer geweest dan een formalisering&#13;
van de bestaande toestand, zoals die in&#13;
feite al op 1 mei 1985 respectievelijk 1 september&#13;
1985 aan de zijde van Ormel was ontstaan.&#13;
De omstandigheid dat A.H. Jansen – en&#13;
na hem Klein Nijenhuis – die situatie in stand&#13;
heeft gehouden, is niet wezenlijk genoeg om&#13;
op grond hiervan naar redelijkheid en billijkheid&#13;
aan de pachter een recht op een – partiële&#13;
– vergoeding c.q. een – partiële – gerechtigdheid&#13;
ten aanzien van het mestquotum toe te&#13;
kennen.&#13;
Aan het vorenstaande doet niet af een eventueel&#13;
door wijlen A.H. Jansen teweeggebrachte&#13;
hoge veebezetting op 31 december 1986, nu&#13;
dat niet meer was dan het resultaat van het&#13;
gebruik van opstallen en mestproductierecht&#13;
zoals deze door Ormel aan de pachter ter&#13;
beschikking zijn gesteld. Het hof kan Klein&#13;
Nijenhuis dan ook niet volgen in haar tot een&#13;
andere conclusie leidende betoog.&#13;
Niet valt in te zien tenslotte waarom de&#13;
omstandigheid dat tussen Ormel en Klein&#13;
Nijenhuis geen overeenstemming bestond&#13;
inzake de overdracht van het mestproductierecht,&#13;
te dezen relevant zou zijn.&#13;
2.10 Uit het ten processe aangevoerde blijkt&#13;
voorts dat Ormel in 1986 arbeidsongeschikt is&#13;
geworden en dat hij, hoewel zijn gezondheidstoestand&#13;
na enkele jaren wel enigszins&#13;
beter is geworden, niet meer in staat is geweest&#13;
om zelf een pluimveebedrijf te exploiteren;&#13;
ook thans is dat niet anders.&#13;
Een en ander brengt mee dat er niet van mag&#13;
worden uitgegaan dat Ormel, indien Klein&#13;
Nijenhuis per 1 januari 1989 ook de litigieuze&#13;
mestproductierechten weer aan hem ter beschikking&#13;
zou hebben gesteld, toen weer zelf&#13;
met de exploitatie van een pluimveebedrijf&#13;
zou zijn begonnen. Voor een vergoeding van&#13;
inkomensschade vanwege het niet meer ter&#13;
hand kunnen nemen van die exploitatie is naar&#13;
het oordeel van het hof dan ook geen plaats.&#13;
2.11 Het vorenstaande brengt mee dat bij de&#13;
berekening van de door Ormel geleden inkomensschade&#13;
uitgegaan moet worden van het&#13;
gemis van de netto-baten die verpachting van&#13;
de pluimveestallen in geschil hem zouden&#13;
hebben kunnen opleveren.&#13;
2.12 Het hof heeft behoefte aan voorlichting&#13;
door één of meer deskundige(n) over de volgende&#13;
vragen:&#13;
a) Wat was de waarde van het onderhavige&#13;
mestquotum per 1 augustus 1989?&#13;
b) Is sprake van waardevermindering van de&#13;
onderhavige pluimveestallen door het niet&#13;
benutten daarvan en, zo ja, hoeveel? Wat was&#13;
de waarde van bedoelde pluimveestallen per&#13;
1 januari 1989 en wat is die waarde op dit&#13;
moment?&#13;
c) Is sprake van waardevermindering van het&#13;
bedrijf van Ormel en de daartoe behorende&#13;
pluimveestallen in geschil tengevolge van het&#13;
van rechtswege vervallen van de milieuvergunning&#13;
en, zo ja, hoeveel? Welk gebruik kan&#13;
(kon) na het vervallen van de vergunning nog&#13;
van de pluimveestallen worden gemaakt en&#13;
welke baten zouden daarmee te behalen zijn&#13;
(geweest)?&#13;
d) Is het per 1 januari 1989 of op enig moment&#13;
daarna voor Ormel mogelijk geweest om vervangende&#13;
mestproductierechten te verwerven&#13;
en, zo ja, wat zouden daarvan de kosten zijn&#13;
geweest?&#13;
e) Was het op enig moment na 1 januari 1989&#13;
en/of is het thans nog mogelijk om ten behoeve&#13;
van het opnieuw gaan gebruiken van de&#13;
onderhavige pluimveestallen voor het daarin&#13;
houden van pluimvee weer een milieuvergunning&#13;
te verkrijgen?&#13;
2.13 Partijen hebben zich naar aanleiding van&#13;
het bij de comparitie van partijen van 19 februari&#13;
1997 verhandelde beraden over aantal&#13;
en persoon van (een) eventueel te benoemen&#13;
deskundige(n), welk beraad in zoverre tot een&#13;
eensluidend standpunt heeft geleid dat zij beiden&#13;
kunnen instemmen met de benoeming&#13;
van twee deskundigen. Ormel draagt daartoe&#13;
voor ing. G. Korevaar te Ellecom en van de&#13;
zijde van Klein Nijenhuis wordt voorgedragen&#13;
mevrouw A.H.M.A. de Wit-van den Berk&#13;
te Aarle-Rixtel (in geval van verhindering ing.&#13;
A.C.M. Schimmel, eveneens te Aarle-Rixtel).&#13;
Het hof zal dienovereenkomstig beslissen.&#13;
Beslissing&#13;
Het hof, rechtdoende in hoger beroep:&#13;
beveelt een onderzoek door deskundigen met&#13;
betrekking tot de in rechtsoverweging 2.12&#13;
geformuleerde vragen;&#13;
benoemt tot deskundigen ing. G. Korevaar,&#13;
(...) en mevrouw A.H.M.A. de Wit-van den&#13;
Berk, (...);&#13;
bepaalt dat de deskundigen van het resultaat&#13;
van hun onderzoek een schriftelijk rapport&#13;
zullen uitbrengen;&#13;
bepaalt dat deskundigen op de voet van het&#13;
bepaalde in artikel 223 van het Wetboek van&#13;
Burgerlijke Rechtsvordering bij hun onderzoek&#13;
partijen (via hun raadslieden) in de gelegenheid&#13;
zullen stellen opmerkingen te maken&#13;
en verzoeken te doen en dat zij daarvan in&#13;
hun rapport melding zullen maken waarbij&#13;
van de inhoud van de gemaakte opmerkingen&#13;
en gedane verzoeken moet blijken;&#13;
bepaalt dat partij Ormel aan de deskundigen&#13;
het volledige proces-dossier ter inzage zal&#13;
geven en beveelt partijen om aan de deskundigen&#13;
alle door dezen gewenste inlichtingen te&#13;
verstrekken;&#13;
bepaalt dat de deskundigen het door hen uit te&#13;
brengen rapport (ondertekend en met redenen&#13;
omkleed) ter griffie van dit hof (postbus 9030,&#13;
6800 EM Arnhem) zullen indienen vóór&#13;
1 april 1998;&#13;
bepaalt dat de deskundigen hun onderzoek&#13;
eerst zullen behoeven aan te vangen nadat&#13;
door elk van beide partijen bij wege van voorschot&#13;
ter zake van de kosten van het deskundigenonderzoek&#13;
een bedrag van ƒ 1.500,– ter&#13;
griffie van het hof zal zijn gedeponeerd (postbankrekening&#13;
935462 ten name van “Gerechten&#13;
533 te Arnhem”, onder vermelding van&#13;
het rolnummer en de namen van partijen en&#13;
onder vermelding van “voorschot deskundige”;&#13;
bepaalt dat dit voorschot uiterlijk op 15 januari&#13;
1998 moet zijn voldaan;&#13;
bepaalt dat de griffier een afschrift van dit&#13;
arrest, almede van de tussenarresten van&#13;
13 juni 1995 en 3 december 1996 aan de deskundigen&#13;
zal verzenden;&#13;
bepaalt dat bij het onderzoek ter plaatse van&#13;
de pluimveestallen in geschil partijen in persoon&#13;
dan wel vertegenwoordigd door iemand&#13;
die van de zaak op de hoogte is tezamen met&#13;
hun raadslieden aanwezig zullen zijn teneinde&#13;
zo mogelijk nadere inlichtingen te verstrekken;&#13;
bepaalt dat de zaak weer ter rolle zal worden&#13;
uitgeroepen op een door het hof na het uitbrengen&#13;
van het deskundigenrapport te bepalen&#13;
datum voor conclusie na deskundigenrapport&#13;
van de zijde van Ormel;&#13;
houdt iedere verdere beslissing aan.</content><legacyfootnotes/><footnotes><footnote/></footnotes><auteurs/><published>2000-10-01 00:00:00</published><modified>1995-06-13 00:00:00</modified><editiondate>2000-10-01</editiondate><htmlpath>https://denhollander.info/artikel/4765</htmlpath></article>
</articles></edition>