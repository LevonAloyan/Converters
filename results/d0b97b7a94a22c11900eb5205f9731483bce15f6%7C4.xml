<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2017</searchword><id>14717</id><udhid>UDH:TvAR/14717</udhid><titel>Pacht - Pachtkamer Hof Arnhem-Leeuwarden , 31 januari 2017,  ECLI:NL:GHARL:2017:656  (Maatschap Jongsma/Gemeente De Friese Meren)  (TvAR 2017/5906)</titel><searchwords><searchword>TvAR 12/2017</searchword><searchword>TvAR 2017/5906</searchword><searchword>UDH:TvAR/14717</searchword></searchwords><attachments><attachment><name>19557.pdf</name><extention>pdf</extention><url>https://denhollander.info/download/19557/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, E.B. Knottnerus en H.L. Wattel en de deskundige leden mr. ing. H. J. Vinke en ir. H.K.C. Roelofsen)&lt;/p&gt;&lt;p class="annotator"&gt;Met noot van B. Nijman&lt;/p&gt;&lt;h2&gt;Mondelinge pachtovereenkomst. &lt;/h2&gt;&lt;p&gt;[Burgerlijk Wetboek, art. 7:397] &lt;/p&gt;&lt;p&gt;&lt;span class="italic"&gt;Gemeente ruilt in 1996 gronden van agrariër voor woningbouw en verpacht op grond van de grondruilovereenkomst nadien die gronden van jaar tot jaar, vanaf 2008 op grond van een geliberaliseerde overeenkomst. In 2014 onderhandelt de gemeente met derden over ander gebruik van de grond. Pachter weigert vanaf dat moment de geliberaliseerde overeenkomst te ondertekenen en beroept zich op reguliere pacht.&lt;/span&gt;&lt;/p&gt;&lt;p&gt;&lt;span class="italic"&gt;Het hof oordeelt dat partijen vanaf in elk geval 1998 ieder jaar uitvoering hebben gegeven aan het voortgezet gebruik zoals overeengekomen, vanaf 2008 in een geliberaliseerde pachtverhouding. De bedoeling van partijen en daarmee wat appellante kon en mocht begrijpen en verwachten ten aanzien van het voortgezet gebruik is daarmee gegeven. De pachter wist dat de gemeente niet anders dan geliberaliseerd aan haar wilde verpachten en dat zijn partijen ook overeengekomen. Indien zij zich daarin niet meer had kunnen vinden, had zij de pachtgrond moeten laten liggen na afloop van de lopende overeenkomst van één jaar. Dat heeft zij niet gedaan. Door de grond te blijven gebruiken en de tussen partijen geldende pachtsom te blijven voldoen, heeft pachter het gebruik voortgezet zoals tussen partijen overeengekomen. Dat gebruik is er geweest en kan tussen partijen alleen voortgaan op basis van een geliberaliseerde pachtverhouding. Daarom dient dus te worden geoordeeld dat tussen partijen vanaf 2013 mondelinge geliberaliseerde pachtovereenkomsten voor de duur van telkens één jaar tot stand zijn gekomen.&lt;/span&gt;&lt;/p&gt;&lt;p&gt;Met noot B. Nijman&lt;/p&gt;&lt;p&gt;arrest van de pachtkamer &lt;/p&gt;&lt;p&gt;in de zaak van&lt;/p&gt;&lt;p&gt;1. maatschap Jongsma,&lt;/p&gt;&lt;p&gt;gevestigd te Joure, 2. Geert Hendrik Jongsma en 3. Tinka Jongsma-Schaap, beiden wonend te Joure,&lt;/p&gt;&lt;p&gt;appellanten,&lt;/p&gt;&lt;p&gt;in eerste aanleg: eisers,&lt;/p&gt;&lt;p&gt;hierna: Jongsma (vrouwelijk enkelvoud),&lt;/p&gt;&lt;p&gt;advocaat: mr. O.C. Struif,&lt;/p&gt;&lt;p&gt;tegen:&lt;/p&gt;&lt;p&gt;het publiekrechtelijk lichaam&lt;/p&gt;&lt;p&gt;de gemeente De Friese Meren,&lt;/p&gt;&lt;p&gt;zetelend te Joure,&lt;/p&gt;&lt;p&gt;geïntimeerde,&lt;/p&gt;&lt;p&gt;in eerste aanleg: gedaagde,&lt;/p&gt;&lt;p&gt;hierna: de gemeente,&lt;/p&gt;&lt;p&gt;advocaat: mr. W.H.R. Baron van Boetzelaer.&lt;/p&gt;&lt;h3&gt;1 Het geding in eerste aanleg&lt;/h3&gt;&lt;p&gt;Voor het geding in eerste aanleg verwijst het hof naar de inhoud van de vonnissen van 7 april 2015 en 29 september 2015 die de pachtkamer (rechtbank Noord-Nederland, locatie Leeuwarden) heeft gewezen.&lt;/p&gt;&lt;h3&gt;2 Het geding in hoger beroep&lt;/h3&gt;&lt;p&gt;2.1 Het verloop van de procedure blijkt uit:&lt;/p&gt;&lt;p&gt;- de dagvaarding in hoger beroep d.d. 15 oktober 2015,&lt;/p&gt;&lt;p&gt;- de memorie van grieven, tevens wijziging van eis,&lt;/p&gt;&lt;p&gt;- de memorie van antwoord,&lt;/p&gt;&lt;p&gt;- de pleidooien overeenkomstig de pleitnotities.&lt;/p&gt;&lt;p&gt;2.2 Na afloop van de pleidooien heeft het hof arrest bepaald op één dossier.&lt;/p&gt;&lt;p&gt;2.3 Jongsma vordert in het hoger beroep - kort samengevat - te vernietigen het vonnis van 29 september 2015 en schriftelijk vast te leggen een reguliere pachtovereenkomst tussen partijen met ingang van 1 januari 2014.&lt;/p&gt;&lt;h3&gt;3 De vaststaande feiten&lt;/h3&gt;&lt;p&gt;Het hof gaat in hoger beroep uit van de volgende feiten:&lt;/p&gt;&lt;p&gt;3.1 Jongsma exploiteerde een melkveebedrijf te Haskerhorne. Haar eigendomspercelen lagen aan de rand van Joure. Rond 1995 hebben tussen Jongsma en de toenmalige gemeente Skarsterlân, rechtsvoorganger van de gemeente, onderhandelingen plaatsgevonden over bedrijfsverplaatsing in verband met geplande woningbouw. In september 1996 hebben voormelde gemeente en Jan Jongsma, de (schoon)vader van appellanten onder 2 en 3, een grondruilovereenkomst gesloten. In de brief van 5 september 1996 zijn inhoud en voorwaarden van de overeenkomst weergegeven. Onder randnummer 12 is opgenomen: &lt;/p&gt;&lt;p&gt;“De wederpartij heeft te rekenen vanaf de datum waarop het restant van de koopsom (…) wordt voldaan, voorzover de gemeente alsdan nog niet over het door haar gekochte dient te kunnen beschikken ten behoeve van de ontwikkeling van het uitbreidingsplan Skipsleat-Oost, gedurende een periode van 18 maanden het gratis voortgezet gebruik van het door de gemeente gekochte. Indien ook na deze periode voortgezet gebruik nog tot de mogelijkheden behoort, zal het door de gemeente gekochte van jaar tot jaar aan de wederpartij worden verpacht. De vergoeding voor laatstbedoeld mogelijk voortgezet gebruik wordt vastgesteld door het college van burgemeester en wethouders van Skarsterlân, zulks op basis van het Pachtnormenbesluit.”&lt;/p&gt;&lt;p&gt;3.2 In de leveringsakte van 11 december 1996 is vervolgens opgenomen: &lt;/p&gt;&lt;p&gt;&lt;span class="italic"&gt;“- verkoper en de gemeente zijn overeengekomen diverse percelen (…) met elkaar te ruilen (…) Op grond van het vorenstaande levert verkoper hierbij aan de gemeente (…) het verkochte, door koper in de toekomst te gebruiken ten behoeve van woningbouw in het plan “Skipsleat-Oost te Joure”.&lt;/span&gt; &lt;/p&gt;&lt;p&gt;(…) &lt;/p&gt;&lt;p&gt;garanties van verkoper &lt;/p&gt;&lt;p&gt;&lt;span class="italic"&gt;Artikel 5&lt;/span&gt; &lt;/p&gt;&lt;p&gt;(…) &lt;/p&gt;&lt;p&gt;4. Verkoper heeft, te rekenen vanaf de datum waarop het restant van de koopsom (…) wordt voldaan, voorzover de gemeente alsdan nog niet (volledig) over de bij deze akte aangekochte grond dient te beschikken ten behoeve van de ontwikkeling van vermelde uitbreidingsplannen, gedurende een periode van achttien (18) maanden het gratis voortgezet gebruik van de bij deze door de koper aangekochte grond. Indien ook na deze periode voortgezet gebruik door verkoper nog tot de mogelijkheden behoort, zulks uitsluitend ter beoordeling aan koper, zal de bij deze akte overgedragen grond casu quo gedeelten van die grond van jaar tot jaar aan verkoper worden verpacht.”&lt;/p&gt;&lt;p&gt;3.3 In de grondruil is destijds ruim 17 ha van Jongsma tegen een m2 prijs van fl. 16 geruild met ongeveer 30 ha tegen een m2 prijs van fl. 4,50.&lt;/p&gt;&lt;p&gt;3.4 Jongsma heeft rond 1 oktober 1998 het melkveebedrijf verplaatst en heeft de verkochte gronden ongeveer anderhalf jaar om niet in gebruik gehad. Gemeente Skarsterlân&lt;/p&gt;&lt;p&gt;heeft het uitbreidingsplan niet tot uitvoering gebracht en de grond aansluitend aan Jongsma van jaar tot jaar verpacht.&lt;/p&gt;&lt;p&gt;3.5 Vanaf 2008 tot en met 2012 heeft gemeente Skarsterlân het perceel, toen kadastraal bekend gemeente Joure, sectie D nr 3341 dls, groot 13.49.32 ha, jaarlijks aan Jongsma verpacht met een door partijen ondertekende geliberaliseerde overeenkomst, laatstelijk tegen een pachtprijs van € 7.495. Die overeenkomsten zijn telkens goedgekeurd door Grondkamer Noord. De na afloop van ieder pachtjaar gestuurde nota’s heeft Jongsma steeds voldaan.&lt;/p&gt;&lt;p&gt;3.6 In 2012/2013 is de huidige gemeente ontstaan. De gemeente heeft toen wegens interne miscommunicatie en de reorganisatie per abuis verzuimd een geliberaliseerde overeenkomst voor het jaar 2013 aan Jongsma te sturen. Jongsma heeft de pachtsom voor dat jaar voldaan.&lt;/p&gt;&lt;p&gt;3.7 Begin 2014 heeft Jongsma via gemeentelijke bekendmakingen vernomen dat er aanvragen waren gedaan voor enerzijds een dierenweide en anderzijds een footgolfbaan op de door haar gepachte grond. Bij brief van 2 april 2014 heeft de gemeente aan Jongsma bevestigd dat zij ervoor had gekozen de gronden voor andere doeleinden te benutten. Partijen hebben nadien op 28 april 2014 nogmaals een gesprek gevoerd waarvan een verslag is opgemaakt.&lt;/p&gt;&lt;p&gt;3.8 Vanwege de fricties over en weer die toen tussen partijen zijn ontstaan, heeft de initiatiefnemer voor de footgolfbaan zijn plannen ingetrokken. Het plan voor de dierenweide, een initiatief van de bewoners van de nabijgelegen wijk, is thans niet meer actueel. De gemeente heeft voor de jaren 2014 – 2016 Jongsma geliberaliseerde pachtovereenkomsten aangeboden die Jongsma niet heeft geaccepteerd. Jongsma is de gronden blijven gebruiken en heeft steeds een pachtprijs van € 7.950 voldaan.&lt;/p&gt;&lt;h3&gt;4 Het geschil en de beslissing in eerste aanleg&lt;/h3&gt;&lt;p&gt;4.1 Jongsma heeft in eerste aanleg de schriftelijke vastlegging van een reguliere pachtovereenkomst gevorderd voor het door haar gepachte met ingang van 1 januari 2013 met veroordeling van de gemeente in de kosten.&lt;/p&gt;&lt;p&gt;4.2 De pachtkamer heeft bij vonnis van 29 september 2015 geoordeeld dat het gebruik van de grond in 2013 moet worden aangemerkt als gebruik op basis van wederom een geliberaliseerde pachtverhouding, de vordering afgewezen en Jongsma veroordeeld in de proceskosten.&lt;/p&gt;&lt;h3&gt;5 De beoordeling van de grieven en de vordering&lt;/h3&gt;&lt;p&gt;5.1 In hoger beroep heeft Jongsma haar eis gewijzigd. Zij legt zich erbij neer dat in 2013 sprake was van een geliberaliseerde pachtverhouding voor de duur van één jaar. Vanaf 2014 is volgens haar evenwel sprake van een reguliere pachtovereenkomst. In dat jaar heeft Jongsma namelijk aan de gemeente te kennen gegeven dat alleen bij woningbouw een einde aan het gebruik zou komen. Nu de gemeente de grond aan een derde wenst te geven, is Jongsma niet meer bereid de geliberaliseerde overeenkomst te ondertekenen (randnummer 11 en 12 memorie van grieven, producties 6 en 7 bij inleidende dagvaarding). Omdat Jongsma de gronden is blijven gebruiken en daarvoor een pachtsom betaalt, is naar haar mening thans sprake van een reguliere pachtovereenkomst die kan worden vastgelegd.&lt;/p&gt;&lt;p&gt;5.2 Het hof oordeelt als volgt. Gemeente Skarsterlân heeft destijds de gronden van Jongsma geruild tegen – niet de agrarische waarde maar – de marktwaarde (fl.16 per m2 in plaats van de agrarische waarde van fl. 4,50) ten behoeve van de destijds bestaande uitbreidingsplannen. De ruil is geëffectueerd. Partijen hebben daarnaast bepalingen opgenomen in de grondruilovereenkomst en de leveringsakte over het toegestane voortgezet gebruik na de grondruil. Bij de uitleg van die bepalingen is de Haviltexmaatstaf beslissend.&lt;/p&gt;&lt;p&gt;5.3 In de bepalingen is een gebruik om niet (gratis) afgesproken voor de eerste 18 maanden na voldoening van de koopsom indien dan nog niet met het uitbreidingsplan zou worden aangevangen. De koppeling van deze periode met het doel van de transactie is daarmee duidelijk gelegd. Echter, voor de periode daarna heeft de gemeente volgens de tekst van de aangehaalde bepalingen bedongen dat zij slechts aan Jongsma zou verpachten indien dat ‘tot de mogelijkheden behoort’. In de leveringsakte is verduidelijkt dat de vraag of er een mogelijkheid is, uitsluitend ter beoordeling aan de gemeente is. Aan die mogelijkheid zijn verder geen beperkingen gegeven, in het bijzonder niet dat die mogelijkheid er alleen niet meer zou zijn indien de gemeente (alsnog) woningbouw zou plegen.&lt;/p&gt;&lt;p&gt;5.4 Het ligt ook voor de hand dat de gemeente de handen vrij wilde houden voor planologische herinrichting van de door haar tegen de marktwaarde geruilde percelen. De gronden liggen aan de rand van de stad zodat ook andere ontwikkelingen dan het in 1996 voorziene plan denkbaar waren. Feiten en omstandigheden waaruit volgt dat de gemeente zich desondanks heeft willen binden aan de beperking tot woningbouw heeft Jongsma niet gesteld en zijn ook niet gebleken. De gemeente heeft verder onweersproken aangevoerd dat het haar bestendige beleid is alleen geliberaliseerde pachtovereenkomsten/overeenkomsten van jaar tot jaar te sluiten voor haar eigendomspercelen.&lt;/p&gt;&lt;p&gt;5.5 Partijen hebben tot slot vanaf in elk geval 1998 ieder jaar uitvoering gegeven aan het voortgezet gebruik zoals overeengekomen, vanaf 2008 in een geliberaliseerde pachtverhouding. De bedoeling van partijen en daarmee wat Jongsma kon en mocht begrijpen en verwachten ten aanzien van het voortgezet gebruik is daarmee gegeven.&lt;/p&gt;&lt;p&gt;5.6 De enkele omstandigheid dat Jongsma het er in 2014 niet mee eens was dat de gemeente de gronden eventueel wilde herbestemmen tot dierenweide en footgolfbaan - en dat de exploitant van de footgolfbaan niet meer zou betalen voor het gebruik van de grond dan Jongsma deed - is onvoldoende reden om anders te oordelen. De opvatting van Jongsma dat de pacht alleen dan kan eindigen indien de grond nodig is voor woningbouw, moet immers gelet op het voorgaande voor haar rekening blijven.&lt;/p&gt;&lt;p&gt;5.7 Evenmin legt het feit dat Jongsma de jaarlijks door de gemeente aangeboden geliberaliseerde overeenkomsten vanaf 2014 niet heeft geaccepteerd gewicht in de schaal. Een reguliere pachtovereenkomst ontstaat daardoor niet. Jongsma wist dat de gemeente niet anders dan geliberaliseerd aan haar wilde verpachten en dat zijn partijen ook overeengekomen. Indien zij zich daarin niet meer had kunnen vinden, had zij de pachtgrond moeten laten liggen na afloop van de lopende overeenkomst van één jaar. Dat heeft zij niet gedaan. Door de grond te blijven gebruiken en de tussen partijen geldende pachtsom te blijven voldoen, heeft Jongsma het gebruik voortgezet zoals tussen partijen overeengekomen. Dat gebruik is er geweest en kan tussen partijen alleen voortgaan op basis van een geliberaliseerde pachtverhouding. Voor zover nodig, dient dus te worden geoordeeld dat tussen partijen vanaf 2013 mondelinge geliberaliseerde pachtovereenkomsten voor de duur van telkens één jaar tot stand zijn gekomen (vgl. Pk Hof Arnhem-Leeuwarden 3 december 2013, ECLI:NL:GHARL:2013:9214, Gijsbers c.s./Van Nieuwenhoven).&lt;/p&gt;&lt;h3&gt;Slotsom&lt;/h3&gt;&lt;p&gt;5.8 Het hoger beroep faalt zodat het bestreden vonnis moet worden bekrachtigd. Het hof zal de gewijzigde eis afwijzen. Als de in het ongelijk te stellen partij zal het hof Jongsma in de kosten van het hoger beroep veroordelen. De kosten aan de zijde van de gemeente zullen worden vastgesteld op € 711 aan griffierecht en op € 2.682 aan salaris advocaat (3 punten x tarief II).&lt;/p&gt;&lt;h3&gt;6 De beslissing&lt;/h3&gt;&lt;p&gt;Het hof, recht doende in hoger beroep:&lt;/p&gt;&lt;p&gt;bekrachtigt het vonnis van de pachtkamer te Leeuwarden (rechtbank Noord-Nederland) van 29 september 2015;&lt;/p&gt;&lt;p&gt;wijst de gewijzigde eis in hoger beroep af;&lt;/p&gt;&lt;p&gt;veroordeelt Jongsma in de kosten van het hoger beroep, tot aan deze uitspraak aan de zijde van de gemeente vastgesteld op € 711 voor griffierecht en op € 2.682 voor salaris overeenkomstig het liquidatietarief.&lt;/p&gt;&lt;h3&gt;Noot&lt;/h3&gt;&lt;p&gt;In deze zaak ging het om een afspraak die rond 1995 werd gemaakt. De toenmalige gemeente Skarsterlân ruilde gronden met Jongsma in verband met woningbouwplannen. Zoals dat destijds niet ongebruikelijk was, werd afgesproken dat Jongsma de gronden die hij bij die ruil zou overdragen, nog mocht blijven gebruiken. De woningbouwplannen worden niet gerealiseerd. In 2014 is de gemeente Skarsterlân opgegaan in een groter geheel en ontstaat er een geschil. Er blijken plannen te zijn om een dierenweide en een terrein voor footgolf (een combinatie van golf, midgetgolf en voetbal) te realiseren. Jongsma stelde dat was overeengekomen dat hij alleen voor woningbouw en niet voor een andere, in dit geval recreatieve bestemming, zou hoeven wijken. Bovendien zou er inmiddels een reguliere pachtovereenkomst zijn ontstaan. Het pachthof dient dus twee vragen te beantwoorden, te weten (1) in welk geval het gebruik kan worden beëindigd en (2) hoe de pachtovereenkomst moet worden geduid.&lt;/p&gt;&lt;p&gt;In hoger beroep gaat het pachthof na wat partijen hebben afgesproken en hoe die afspraken volgens de Haviltexmaatstaf uitgelegd moeten worden (r.o. 5.2). &lt;/p&gt;&lt;p&gt;Voor de beantwoording van vraag (1) wordt eerst de leveringsakte uit 1996 uitgelegd. Daarin was aan Jongsma voor de eerste anderhalf jaar een gebruik om niet gegund, indien de gemeente dan nog niet met het uitbreidingsplan zou zijn begonnen. In die periode hoefde Jongsma het gebruik alleen te staken indien met de bouw begonnen zou worden. In de periode daarna lag dat anders. Jongsma kon de gronden blijven pachten, maar uitsluitend zolang de gemeente dat goed vond. De akte legde de beslissing om het gebruik al dan niet aan Jongsma te gunnen volledig bij de gemeente, waarbij de beëindigingsmogelijkheid niet beperkt was tot woningbouw. Dit betekent dat de door Jongsma gestelde afspraak niet bleek uit de akte. &lt;/p&gt;&lt;p&gt;Dat hoeft echter niet bepalend te zijn. Partijen zouden immers ook nieuwe afspraken gemaakt kunnen hebben. Jongsma stelde weliswaar dat de afspraak gemaakt was, maar kon geen feiten of omstandigheden aanvoeren, die het bestaan van de afspraak aannemelijk maakten. Het pachthof gaat in r.o. 5.4 zelf op zoek naar die omstandigheden en vindt die ook, al zijn deze niet in het voordeel van Jongsma. Het hof acht van belang de omstandigheid dat de gronden lagen in een gebied waar ontwikkelingen te verwachten waren, waarbij de gemeente ruilde tegen een aanzienlijk hogere waarde dan de agrarische waarde. Dat de gemeente daarom haar handen vrij wilde houden ligt volgens het hof dan ook voor de hand. Met andere woorden, de afspraak die Jongsma veronderstelde bleek niet uit de overeenkomst en gezien de omstandigheden is het niet aannemelijk dat die afspraak later nog gemaakt is. Daarmee is vraag (1) beantwoord.&lt;/p&gt;&lt;p&gt;Dan komt het pachthof toe aan de beantwoording van vraag (2). Jongsma en de gemeente hebben jarenlang steeds van jaar tot jaar overeenkomsten gesloten. Vanaf 1998 kortdurende (art. 70f Pw) en vanaf 2008 geliberaliseerde (art. 7:397, lid 1, BW). Daarmee zijn Jongsma en de gemeente, door steeds die overeenkomsten aan te gaan en die na te komen, overeengekomen de afspraak uit de akte uit 1996 op deze wijze in te vullen. Wat Jongsma kon en mocht begrijpen en verwachten staat daarmee volgens het hof wel vast.&lt;/p&gt;&lt;p&gt;Dat in 2013 aan Jongsma geen geliberaliseerde overeenkomst is aangeboden, terwijl hij de in 2014 alsnog aangeboden overeenkomst heeft geweigerd te ondertekenen, veranderde de afspraak over de uitvoering van de overeenkomst uit 2006 niet. Op zich zou dat wel mogelijk zijn. In duurverhoudingen, zoals hier aan de orde, kunnen afspraken van karakter veranderen, omdat de verhouding tussen partijen, als gevolg van de wijze waarop zij feitelijk invulling geven aan die verhouding en de verwachtingen die zij daarmee over en weer wekken, wijzigt (zie Asser/Snijders &amp; Valk 7-III 2016/40). Het enkele feit dat de geliberaliseerde overeenkomst voor 2013 door omstandigheden niet op tijd werd aangeboden, is voor een verandering van de verhouding tussen Jongsma en de gemeente te weinig. Wellicht is voor deze afweging bedoeld de opmerking van het hof over het beleid van de gemeente. De (nieuwe) gemeente heeft door middel van het gevoerde, althans bekend gemaakte beleid, inhoudende dat alleen geliberaliseerd wordt verpacht, niet de verwachting gewekt dat zij een reguliere overeenkomst zou willen aangaan. Voor de toepassing van het Haviltex-beginsel is de feitelijke invulling van de verhouding tussen partijen van belang. Het is niet duidelijk in hoeverre het door de gemeente gevoerde beleid daarbij in dit geval voor het oordeel van het pachthof werkelijk van belang is. Los daarvan: de inhoud van de overeenkomst tussen partijen wordt vooral bepaald door de feitelijke invulling daarvan, niet door het formele beleid van een partij als overheidsorgaan. Zou de feitelijke invulling van een overeenkomst afwijken van de het bekend gemaakte en gevoerde beleid, dan zal die feitelijke invulling volgens het Haviltex-criterium de doorslag geven. Die feitelijke invulling is kennelijk voor het hof de reden om op te merken dat, indien Jongsma een andere rechtsverhouding wilde, hij de grond had moeten laten liggen (r.o. 5.7). &lt;/p&gt;&lt;p&gt;Gezien de inhoud van de overeenkomst tussen Jongsma en de gemeente, strandt de stelling van Jongsma dat in 2014 een reguliere pachtovereenkomst is aangegaan. Er was –slechts- sprake van een geliberaliseerde pachtovereenkomst, die mondeling werd aangegaan. Dat het mondeling aangaan van een geliberaliseerde overeenkomst tot de mogelijkheden behoort, blijkt uit het door het pachthof aangehaalde arrest uit 2013. Daarmee is ook het antwoord op vraag (2) gegeven.&lt;/p&gt;&lt;p&gt;B. Nijman&lt;/p&gt;</content><legacyfootnotes/><footnotes><footnote/></footnotes><auteurs>B. Nijman</auteurs><published>2018-01-10 17:49:13</published><modified>2018-01-11 14:25:25</modified><editiondate>2018-01-10</editiondate><htmlpath>https://denhollander.info/artikel/14717</htmlpath></article>
</articles></edition>