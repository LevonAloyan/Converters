<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1992</searchword><id>6104</id><udhid>UDH:TvAR/6104</udhid><titel>Pachtbeleid in Nederland</titel><searchwords><searchword>TvAR 1/1992</searchword><searchword>UDH:TvAR/6104</searchword></searchwords><attachments><attachment><name>1992_nr 1_Artikel_vandenNoort.pdf</name><extention>pdf</extention><url>https://denhollander.info/download/5913/ci</url></attachment></attachments><inleiding>OPVATTINGEN EN IDEOLOGIE&#13;
Het pachtbeleid is afhankelijk van waarde-oordelen, die echter een allesbehalve uniform&#13;
karakter hebben, de één meent dit, de ander dat en één en ander verandert in de loop van&#13;
de tijd.&#13;
De grond werd in de oude economische beschouwingen steeds als een aparte produktiefactor&#13;
gezien, tegenwoordig is dat alleen nog in de landbouweconomie zo. Toen in de&#13;
18e eeuw de economie gestalte kreeg was de grond in feite een bijzondere produktiefactor,&#13;
die vermoedelijk een derde deel van het agrarisch inkomen uitmaakte, dat op zijn&#13;
beurt vaak meer dan de helft van het nationaal inkomen kon zijn, zodat de grond 10 a&#13;
30% van het nationaal inkomen uitmaakte. Bovendien werd in die eeuw de grond nog belangrijker&#13;
dan hij al was.&#13;
Het institutionele kader was ver uitgewerkt. Men had bij grond te maken met diverse&#13;
rechten: de heerlijke rechten, de vermogensrechten en de gebruiksrechten. De heerlijke&#13;
rechten gaven de heer de politieke en juridische macht in een bepaald gebied. Deze rechten&#13;
moet men wel los zien van die andere rechten. In Nederland kwamen dit soort rechten&#13;
voor tot 1795; daarna waren ze nog niet altijd de facto verdwenen. De heer vielen allerlei&#13;
eerbewijzen ten deel. De pachters, maar niet alleen zij, stonden vaak met de pet in de&#13;
hand en hadden weinig in te brengen op allerlei gebied. Soms voerde de heer het wel eens&#13;
te ver. Dit heeft ressentiment gewekt dat nog voortleeft.&#13;
Eigendom is een zeer ver gaand recht op grond. Het kan in handen zijn van heren,&#13;
maar in Nederland ook van kapitalisten die inpolderingen of verveningen hadden uitgevoerd.&#13;
Beide groepen verpachtten grond. De adel had vaak meer grond dan de kapitalisten,&#13;
die 10 a 100 ha hadden en hun vermogen nog in andere zaken hadden belegd.&#13;
Grootgrondbezit hebben we in tegenstelling tot andere landen nooit gekend. Dit neemt&#13;
niet weg dat hier de buitenlandse verhalen vaak op deze Nederlandse heren werden geprojecteerd.&#13;
De grond werd gepacht door boeren, die ook wel eigendom hadden, of in de loop van&#13;
de tijd verkregen, soms in aanzienlijke mate (hereboeren). Deze boeren hadden veel personeel&#13;
in dienst. Bij deze arbeiders leeft ook nog oud zeer over de behandeling die hen&#13;
vroeger ten deel viel.&#13;
Vermoedelijk doordat het politieke leven gedragen werd door de heren en deze voornamelijk&#13;
leefden van de pacht, kon men op het idee komen dat de pachtopbrengst voldoende&#13;
zou zijn voor de bekostiging van het staatsapparaat. De fysiocraten verzonnen dat&#13;
de landbouw de enige produktieve sector was zodat één belasting op grond (impót unique)&#13;
voldoende moest zijn. Henry George had ook zo'n soort gedachte, namelijk dat de&#13;
grond ons aller erfdeel is en steeds meer gaat opleveren (of kosten) dankzij ons aller inspanning of door bevolkingsgroei. Naar zijn mening had de grondeigenaar geen recht op&#13;
deze stijgende opbrengsten en deze moesten door grondbelasting weggenomen worden.&#13;
Dit zou voldoende opleveren om de staatshuishouding te financieren, zodat er slechts een&#13;
single tax nodig zou zijn. Dit klopte in de vorige eeuw in feite al niet en tegenwoordig zeker&#13;
niet. Het is ook zó, dat niet iedereen zich ergert aan de stijgende grondrente, er zijn&#13;
ook op andere punten vaak voordelen die niet altijd toe te schrijven zijn aan eigen vlijt.&#13;
'Grond heeft een arbeidsloos inkomen', 'grondeigenaren worden slapende rijk', waren&#13;
ook in verwerpelijke zin bedoelde opvattingen. Juist in socialistische kring deelde men&#13;
zulke bezwaren en werd er gedacht dat de grond in handen van de gemeenschap of Staat&#13;
moest zijn. Dit soort denkbeelden zijn tegenwoordig op hun retour.&#13;
Pacht was in de jaren vijftig deel van het Nederlandse loon- en prijsbeleid. De pachtprijs&#13;
was onderdeel van de kostprijs, die basis was voor de garantieprijs. Die pacht moest&#13;
redelijk zijn, en mocht bijvoorbeeld niet stijgen door de toen beruchte spiraalbeweging:&#13;
prijs omhoog, pacht omhoog, kostprijs omhoog, garantieprijs weer verder omhoog. Over&#13;
de redelijke hoogte heeft De Hoogh zich in zijn jeugd reeds vaak gebogen en hij heeft er&#13;
ook zijn dissertatie aan gewijd.2 Sinds het Brusselse beleid effectief is, is deze belangrijke&#13;
invalshoek steeds minder actueel geworden, maar men heeft nog steeds een adviescommissie&#13;
over de pachtprijs, waar de vakbonden in vertegenwoordigd zijn, zoals voor de jaren&#13;
vijftig ook te begrijpen was.&#13;
Voor een goed grondgebruik in de vorm van pacht is een lange termijn gewenst. Dit&#13;
kan men effectief regelen bij de wet als men ook de pachtprijs regelt. De boer krijgt hierdoor&#13;
tevens bestaanszekerheid. Dit is een doel of waarde die nagestreefd wordt. De vraag&#13;
is of dit met pachtwetgeving moet gebeuren. Pachters hebben zoals iedereen nu sociale&#13;
rechten; omgekeerd krijgt tegenwoordig niemand zulke grote zekerheden meer in het beroepsleven.&#13;
Streeft men het dan toch per wet na, dan krijgt het het karakter van een privilege.&#13;
Technisch gezien is de lange pachtduur niet bij alle gewassen een voordeel. Men&#13;
denke aan het flexibele grondgebruik dat nodig is bij (poot)aardappelen, bollen, rozen, en&#13;
dergelijke. Ook kan het goed gebruik van grond verkregen worden door vergoeding ervoor&#13;
bij vroegtijdig vertrek te garanderen, regeling van de termijn is niet de enige mogelijkheid.</inleiding><content>Inkomen uit grond zou zich goed lenen voor herverdeling, omdat door het inelastische&#13;
aanbod geen schadelijke neveneffecten zijn te verwachten. Het is evenwel gebleken dat&#13;
zulke neveneffecten er wel zijn, ze uiten zich in ontpachting en als gevolg daarvan kunnen&#13;
jonge boeren vrijwel geen grond of boerderij pachten (afgezien van de overname van&#13;
ouders). Boer worden is dan alleen weggelegd voor de rijkere families of voor pachters;&#13;
men moet dan wel oppassen geen kaste te doen ontstaan. Het gevolg is ook dat boeren&#13;
streven naar eigen grond, waar niet altijd voldoende vermogen aanwezig is. Dit kan riskante&#13;
financieringen tot gevolg hebben die zich dramatisch kunnen uiten in tijden van recessie&#13;
of depressie.&#13;
Men gelooft dat het verdwijnen van de misstanden door de Pachtwet is veroorzaakt.&#13;
Het is echter zo dat de algemene situatie en algemene wetgeving hier in zeer belangrijke&#13;
mate toe hebben bijgedragen.&#13;
Men meent nogal eens dat een Pachtwet nodig is om te interveniëren bij de totstandkoming&#13;
van een pachtcontract, omdat de pachter een te zwakke onderhandelingspositie heeft en er voor hem toch zo veel op het spel staat. Men ziet de pachter dan als een wat&#13;
afhankelijke, kleine boer, die men niet aan zichzelf kan overlaten. Dit lijkt me een paternalistisch&#13;
standpunt, dat niet meer in overeenstemming is met de feiten over inkomen,&#13;
vermogen, adviesmogelijkheden en georganiseerde invloed. De pachter is een allesbehalve&#13;
hulpeloos persoon. Omgekeerd is het wel vreemd dat men dan de pachter wel vrij laat&#13;
beslissen over hypotheek, aankoop grond, erfpacht voor lange termijn, quotum of machinepark.&#13;
Deze zaken kunnen er ook inhakken, men kan daar ook fouten maken of de wat&#13;
zwakkere partij zijn.&#13;
Veel mensen zijn emotioneel aan grondeigendom en de Pachtwet gebonden. Grond in&#13;
eigendom lijkt zekerheid te bieden in tijden van inflatie, oorlog of wederopbouw. Men&#13;
acht eigendom vaak beter dan pacht en men streeft eigendomsbedrijven wel na, met achterstelling&#13;
van diverse erfgenamen. In het Duitse recht gaat men er van uit dat eigendom&#13;
gewenst is voor de ontplooiing van het individu in onze maatschappij, verpachten is dan&#13;
een normaal recht dat de eigenaar toekomt. Er wordt weinig ingegrepen met speciale wetgeving.&#13;
In Ierland daarentegen is men zeer tegen het verschijnsel pacht en gaat men het&#13;
ook met de wetgeving tegen. Men heeft in Europa speciaal iets tegen deelpacht gehad, het&#13;
zou feodaal en inefficiënt zijn. In feite is dat niet zo. Deelpacht kan een goede vorm van&#13;
grondgebruik zijn voor boeren die een streek of teelt niet kennen, of die zelf onvoldoende&#13;
kennis of kapitaal hebben (men denke aan immigranten of aan achtergebleven gebieden),&#13;
en de kredietfunctie is belangrijk. Toezicht door de eigenaar kan de pachter van wijngaarden&#13;
of boomgaarden tot zorgvuldige werkwijzen brengen. Uit ervaringen in de VS en&#13;
Nieuw Zeeland blijkt wel dat het geen feodaal overblijfsel is. Niettemin is de deelpacht&#13;
weggedrongen uit het Europese grondgebruik. Wetenschappelijk onderzoek kan dit soort&#13;
gedachtengangen tegen het licht houden, maar men moet omgekeerd niet verwachten dat&#13;
bijvoorbeeld de economie normen kan opleveren om het juiste beleid te voeren. Wetenschap&#13;
kan analyseren, maar geen doelen stellen of waarde-oordelen geven. De worsteling&#13;
van Pen3 over de juiste hoogte van de pachtprijs rond 1958 illustreert dit voldoende.&#13;
Niet alleen bij deelpacht lopen de opvattingen en waarde-oordelen uiteen. Er zijn diverse,&#13;
zeer uiteenlopende waarden in het spel en dit uit zich in het pachtrecht en de gebruiken.&#13;
Hierin is een grote variatie te bespeuren, zelfs als men zich beperkt tot onze&#13;
buurlanden.&#13;
ENKELE BELANGRIJKE VERSCHILLEN BIJ PACHTWETGEVING IN DE ONS OMRINGENDE&#13;
EG-LANDEN&#13;
Door vergelijking leert men waarderen. Dit geldt denk ik ook voor rechtsvergelijking. De&#13;
Nederlandse pachtwetgeving bestaat al een halve eeuw en dus kennen nog maar zeer weinigen&#13;
het vroegere systeem uit eigen ervaring. Door de veelvuldige uitleg, toepassing en&#13;
jurisprudentie, krijgt de regeling iets absoluuts. Men kan dit wat relativeren door een vergelijking&#13;
met het omringende buitenland. Daartoe geef ik hierna enkele tabellen.4 In Duitsland ontziet men de rechten van de eigenaar het meest. Men huldigt daar het principe&#13;
dat eigendom essentieel is voor de ontplooiing van het individu in de maatschappij!&#13;
Hoewel de pachtrelatie tot het persoonlijk recht behoort, vertoont de pacht trekken van&#13;
het zakelijk recht. Heel duidelijk komt dit tot uiting daar waar het pachtrecht een geldwaarde&#13;
heeft gekregen. Men kan dat bijvoorbeeld zien in Nederland waar er een aanzienlijk&#13;
verschil in waarde is tussen verpachte en vrije waarde van overigens identieke&#13;
boerderijen. Dit verschil noemen wij pachtdruk (of pachtservituut). Ze bedraagt 40 a 50%&#13;
van de vrije waarde en dit is een maat voor de aantasting van de rechten van de eigenaar door de pachtwetgeving en het pachtprijsbeleid. In de buurlanden ligt dat iets anders. In&#13;
Duitsland ontbreekt ze geheel. In België wordt ze gecompenseerd door het betalen van&#13;
een 'chapeau' door de opkomende pachter aan de vertrekkende. In Frankrijk spreekt men&#13;
over de pas-de-porte (sleutelgeld), dat officieel verboden is. In Engeland heeft men weliswaar&#13;
geen pachtprijsbeleid, noch een voorkeursrecht of een 'wachtperiode', maar toch is&#13;
er daar een aanzienlijke 'premium for vacant possession'. Dit ontstaat doordat de pachter&#13;
meestal voor het leven (of voor generaties) het gebruiksrecht in de vorm van pacht heeft.&#13;
In de praktijk weet men niet hoe lang dit in feite zal zijn, maar meestal zeer lang. Dit&#13;
drukt de waarde van de verpachte boerderijen daar ook tot zo'n 50%. Men heeft hier te&#13;
maken met de belangen van de eigenaar die na een zekere termijn weer de vrije beschikking&#13;
over zijn grond zou willen hebben en van de pachter die bestaanszekerheid wenst.&#13;
Er is dus een vrij groot verschil tussen het pachtregime in Nederland en zijn buurlanden.&#13;
Als men nog verder van huis gaat kijken vallen nog grotere verschillen op. In de Europese&#13;
Gemeenschap is het pachtwezen dus zeer divers geregeld. Dit wekt de indruk van&#13;
het in het leven houden van kunstmatige concurrentieverschillen. Niet iedereen stoort&#13;
zich hieraan. In Duitsland is men volgens Winkler5 aan federatieve regelingen gewend en&#13;
vindt men het doodnormaal dat in ieder van die landen andere regels of uitwerkingen bestaan&#13;
en dat er dus geen uniform recht is. Dit past men dan in gedachten graag toe op de&#13;
EG. Het ziet er daardoor niet naar uit dat in 1992 het pachtwezen uniform zal worden geregeld&#13;
in de EG. De gemelde verschillen zijn mogelijk wel aanleiding voor de nationale&#13;
overheden om een aantal scherpe punten af te vlakken.&#13;
Nederland kan in ieder geval nog wat leren van de buurlanden. Men zal toch moeten&#13;
toegeven dat er weinig bezwaar kan bestaan tegen loopbaanpacht of een goed functionerende&#13;
'Zupacht'. Ook het prijspachtbeleid is uitzonderlijk, evenals de regeling van het&#13;
voorkeursrecht. Vanzelfsprekend gaat het hier om de juridische regeling: de papieren&#13;
constructies. Het is nog de vraag in hoeverre de praktijk hiervan afwijkt. Voor Nederland&#13;
bestaat de indruk dat hier en daar gestreefd wordt deze regelingen te ontgaan (legaal) of&#13;
zelfs te ontduiken (bijvoorbeeld zwarte pacht). Ook in Engeland komt dit voor. In Duitsland&#13;
hoort men hier niet van, maar weer wel in België en Frankrijk, alleen de vorm en de&#13;
mate waarin is daarvan niet zo duidelijk.&#13;
CRITERIA VOOR HET PACHTPRIJSBELEID&#13;
De pacht wordt thans geregeld in de Pachtwet van 1958. Daaraan ging een lange geschiedenis&#13;
vooraf. In het begin van deze eeuw leverde de pacht heel wat problemen op. Men&#13;
vond dat de pachtprijzen vaak te hoog waren, de pachttermijnen te kort en de onzekerheid&#13;
bij verlenging van de pachttermijn te groot, terwijl men betreurde dat geen vergoedingen&#13;
werden gegeven voor door de pachter aangebrachte verbeteringen. Belangengroepen en&#13;
politieke partijen gingen zich voor deze problemen interesseren. Er werd aangedrongen&#13;
op overheidsingrijpen.&#13;
Het was echter duidelijk dat maatregelen die zich uitsluitend zouden beperken tot&#13;
pachtprijzen of -termijnen geen succes zouden kunnen hebben. Wat heeft een pachter er&#13;
aan dat de overheid zijn pachtprijs op een redelijk peil brengt, maar de verpachter vrij is om hem na afloop van een korte contracttijd op straat te zetten? En wat baat een continuatierecht&#13;
als de verpachter de vrijheid heeft om willekeurige pachtprijzen te eisen? Hij&#13;
kan dan immers zijn eis zo hoog stellen dat de pachter die niet kan betalen en tot verbreking&#13;
is gedwongen. Alleen maatregelen zouden effect kunnen hebben die èn de hoogte&#13;
van de pachtprijzen èn de omvang van de zekerheidsrechten (termijn, continuatie) regelen.&#13;
Dergelijke maatregelen zouden echter diep in het eigendomsrecht ingrijpen en daarvoor&#13;
bleven velen huiverig. Dat duurde totdat men in de jaren na 1935 de indruk kreeg&#13;
dat de prijsprotectie voor de landbouw onbedoeld leidde tot hogere pachtprijzen.&#13;
Om dat te veranderen werd de Pachtwet in 1937 ingevoerd. In 1941 werd het Pachtbesluit&#13;
van kracht. Hierin werd inderdaad het gehele pachtstelsel geregeld. Na de oorlog is&#13;
deze regeling voortgezet. Tegenwoordig geldt de Pachtwet van 1958. Door deze regelingen&#13;
werd geprobeerd de doelmatigheid van het grondgebruik, de bestaanszekerheid en de&#13;
inkomenspositie van de pachters te regelen.&#13;
Sinds 1941 zijn de pachtprijzen door de overheid voorgeschreven door het toepassen&#13;
van pachtnormen. De uitleg van de wet toont dat de pachtprijs zo moet worden vastgesteld&#13;
dat een redelijke verdeling van de opbrengst tussen pachter en verpachter plaatsvindt.&#13;
Maar wat is 'redelijk'? Hoewel hierover weinig bekend is, worden pachtnormen&#13;
toch al vele jaren strikt toegepast en zijn ze in feite bepalend voor de te betalen en te ontvangen&#13;
pachtsom. Het lijkt zinvol na te gaan waarop de pachtnormen zijn gebaseerd en&#13;
hoe ze worden toegepast.&#13;
Naast de pachtprijzen zijn de zekerheidsrechten voor de pachter van belang. Die zijn&#13;
zoals bekend indrukwekkend.&#13;
De zekerheid voor de pachter is echter ook te zien als een beperking van de rechten&#13;
van de eigenaar; men kan zeggen dat deze beperkingen een soort servituut op de eigendom&#13;
vormen. Ze zullen over het algemeen de animo om te gaan of te blijven verpachten&#13;
negatief kunnen beïnvloeden, afhankelijk van de zwaarte van het pachtservituut. Dat&#13;
hangt weer af van het aantal en soort zekerheidsrechten, maar ook van de pachtsom die&#13;
nog kan/mag worden bedongen. Hoe groot is dit servituut, is het te zwaar voor de verpachter&#13;
en heeft dit inderdaad gevolgen voor het pachtwezen? De ironie van de zaak is&#13;
dat de extra zekerheid die de Pachtwet bewust aan de pachter heeft willen geven kan resulteren&#13;
in verdwijning van de particuliere verpachting van landbouwgronden.&#13;
PACHTPRIJZEN EN PACHTNORMEN&#13;
Politieke acties tot wijziging van het pachtrecht zijn in Nederland veelvuldig ondernomen.&#13;
Zoals gezegd hebben ze pas in 1938 succes gehad met het in werking treden van de&#13;
eerste Pachtwet. Sindsdien is de overheidsbemoeienis met de pacht in het algemeen, en&#13;
met de pachtprijs in het bijzonder zeer sterk geweest. De vorming van de pachtprijs is niet&#13;
vrij meer, maar gebonden aan voorschriften van de overheid, waarbij in de loop van de&#13;
tijd drie verschillende maatstaven zijn aangelegd.&#13;
Met de Pachtwet van 1937 werd nog niet gestreefd naar een (naar algemene maatstaf&#13;
gemeten) billijke verdeling van de opbrengst tussen pachter en verpachter. De bedoeling&#13;
was dat in elk concreet geval belet zou worden dat de eigenaar een zo groot gedeelte van&#13;
de opbrengst zou bedingen dat de bewerker van de grond niet voldoende over zou houden&#13;
voor een redelijk bestaan. De pachtrechter moest namelijk volgens art. 7 lid 2 van de&#13;
Pachtwet van 1937 er op toezien 'of de verplichtingen voor den pachter uit de overeenkomst voortvloeiende, als buitensporig moesten worden beschouwd, of althans de pachtprijs&#13;
zodanig is vastgesteld dat hij den pachter, ook bij bijzondere bekwaamheid en ijver,&#13;
niet de mogelijkheid van een redelijk bestaan uit de opbrengst van het gepachte zou laten,&#13;
terwijl nochtans de pachter zulk een bestaan uit de opbrengst van het goed redelijkerwijs&#13;
mag verwachten'.&#13;
Bij de instelling van het Pachtbesluit 1941 verdween de waarborg voor een redelijk bestaan&#13;
uit de eisen die voor goedkeuring van een pachtovereenkomst werden gesteld. In&#13;
plaats daarvan kwam in art. 41 de eis dat 'de netto opbrengst, welke bij een behoorlijke&#13;
exploitatie van het gepachte te verwachten is, den pachter een redelijke winst waarborgt'.&#13;
Geheel losgelaten werd, aldus Houwing, de gedachte dat de pachter slechts in elk concreet&#13;
geval tegen eventueel misbruik van de machtspositie van de verpachter moest worden&#13;
beschermd. Het toezicht op de pachtprijs werd voor de overheid het middel om te&#13;
bewerkstelligen dat de opbrengst van het gepachte tussen partijen naar een algemeen geldende&#13;
maatstaf werd verdeeld: de verdeling moest in alle gevallen zo geschieden dat de&#13;
pachter daaruit een redelijke netto winst ontving.&#13;
In de Pachtwet 1958 (art. 3, lid 1 en 3) is de maatstaf weer anders geformuleerd: 'Bij&#13;
algemene maatregel van bestuur worden regelen vastgesteld ten aanzien van de hoogst&#13;
toelaatbare pachtprijs. De bedoelde regelen strekken tot bevordering van pachtprijzen,&#13;
welke in een redelijke verhouding staan tot de bedrij f suitkomsten bij een behoorlijke bedrijfsvoering,&#13;
met dien verstande dat bij het vaststellen van die regelen de redelijke belangen&#13;
van de verpachter in acht worden genomen'.&#13;
Er zijn twee verschillen met het Pachtbesluit. In de eerste plaats betreft het hier niet&#13;
meer een maatstaf voor de met toetsing van pachtovereenkomsten belaste instanties, maar&#13;
een maatstaf voor de Kroon ten aanzien van de voor de pachtprijs te stellen algemene regelen.&#13;
Wat de grondkamer in concreto bij de toetsing van de pachtovereenkomsten moet&#13;
toepassen is niet meer de in de wet gegeven maatstaf, maar de regelen die op grond van&#13;
die maatstaf bij Koninklijk Besluit zijn vastgesteld.&#13;
Het tweede verschil met het Pachtbesluit betreft het feit dat in de Pachtwet 1958 uitdrukkelijk&#13;
is vastgelegd dat bij het geven van maatregelen voor de pachtprijs ook met de&#13;
redelijke belangen van de verpachter rekening moet worden gehouden. Dit is een bepaling&#13;
die in voorgaande regelingen niet opgenomen was. Naar het oordeel van Houwing is&#13;
deze bepaling echter onduidelijk en vaag. De bedoeling is (zo blijkt uit een juridische&#13;
analyse) dat de zogenaamde netto opbrengst op redelijke wijze tussen de bewerker en de&#13;
eigenaar van de grond dient te worden verdeeld. Hierbij moet onder netto opbrengst dan&#13;
worden verstaan de bruto opbrengst van het bedrijf, verminderd met alle kosten, behalve&#13;
de pacht en het ondernemersloon.&#13;
De werking van de Pachtwet 1937 is te kort geweest om de consequenties ervan te&#13;
kunnen toetsen. De twee andere regelingen (het Pachtbesluit 1941 en de Pachtwet 1958)&#13;
hebben echter voor perioden gegolden die lang genoeg zijn om de werking ervan duidelijk&#13;
waarneembaar te maken. In grote trekken kan men ze als volgt beschrijven.&#13;
In de oorlog, en ook nog geruime tijd daarna, kwam het pachtbeleid praktisch gesproken&#13;
neer op een handhaving van het pachtprijspeil van het jaar 1939. Na de oorlog werden&#13;
er enkele correcties op aangebracht in verband met de sterk gestegen lasten van de&#13;
eigenaars. Dit is merkwaardig daar de toen geldende maatstaf voor pachtprijzen in het geheel&#13;
niet sprak over de belangen van de verpachter. Het vaststellen van de pachtprijzen&#13;
was aanvankelijk geheel in handen van de grondkamers, die autonoom waren op dit punt. Er werd echter wel getracht zoveel mogelijk uniformiteit te brengen. Dit gebeurde op verschillende&#13;
manieren: door het instellen van provinciale pachtpeilcommissies, gemeenschappelijke&#13;
schattingsdagen, overleg tussen de grondkamers over het pachtprijspeil in de&#13;
grensgebieden van hun provincies; verder werden opvallende verschillen door de Centrale&#13;
Grondkamer zoveel mogelijk ongedaan gemaakt.&#13;
In 1952 werd een stelsel van landelijke pachtnormen ingesteld die de grondkamers als&#13;
richtlijn moesten dienen bij de beoordeling van pachtprijzen, om zodoende een grotere&#13;
uniformiteit te bereiken. In 1953 werd in deze normen reeds een verandering aangebracht&#13;
door onderscheid te maken tussen goede en slechte gronden en tussen behuisd en onbehuisd&#13;
land. Het stelsel van de landelijke normen is sindsdien gehandhaafd, al zijn er herhaaldelijk&#13;
wijzigingen in aangebracht. Meestal is een motivering van zulke wijzigingen&#13;
achterwege gelaten of is ze slechts summier.&#13;
Na het van kracht worden van de Pachtwet in 1958 waren de grondkamers niet langer&#13;
autonoom op het gebied van het pachtprijsbeleid. Dit beleid werd nu niet langer indirect&#13;
door de minister van Landbouw geleid, maar kwam rechtstreeks onder zijn bevoegdheid:&#13;
het pachtprijsbeleid werd gecentraliseerd. Door wijziging in de landelijke normen en door&#13;
het toestaan van regionale afwijkingen werd steeds getracht te komen tot gelijke normen&#13;
voor overeenkomstige gronden, tenminste indien de rentabiliteit van de bedrijven dit toeliet.&#13;
6&#13;
TOETSING PACHTNORMEN VOOR DE PERIODE TOT 1963&#13;
De vraag die nu kan worden gesteld is of de pachtprijzen voor overeenkomstige gronden&#13;
inderdaad gelijk zijn bij gelijke rentabiliteit, met andere woorden of het pachtprijsbeleid&#13;
tot eenheid heeft geleid. Dit zal worden nagegaan voor de groep akkerbouwbedrijven op&#13;
zeeklei. Deze bedrijven lijken namelijk zeer veel op elkaar wat betreft de grondsoort, de&#13;
bedrijfsgrootte en de bedrijfsvoering. Bovendien is het bedrijfsresultaat er voornamelijk&#13;
afhankelijk van de grond.&#13;
De eerste vraag is of de 'redelijke verdeling' uit de Pachtwet 1958 betekent dat de&#13;
pacht een min of meer vast percentage van de netto opbrengst uitmaakt. Om toevallige&#13;
omstandigheden zoveel mogelijk uit te sluiten is het percentage telkens berekend over&#13;
een periode van drie jaar (zie tabel 2). De conclusie moet wel zijn dat de 'redelijke verdeling van de netto opbrengst' in verschillende&#13;
streken een verschillende inhoud heeft, en dat de vastgestelde pachtprijzen&#13;
geen nauw verband houden met de rentabiliteit van de bedrijven.&#13;
Van meer belang voor de hoogte van de pacht lijkt de krachtige oppositie tegen verhoging&#13;
van de pachtprijzen. Verhogingen van pachtprijzen konden in het agrarisch prijsbeleid&#13;
niet worden 'doorberekend' in de prijzen van de produkten.&#13;
Voorts kwam de oppositie tegen verhoging van de pachtprijzen vermoedelijk ten dele&#13;
voort uit de afwijzende houding bij enkele groepen ten opzichte van grondeigenaren-verpachters.&#13;
De zakelijke aspecten worden wel eens uit het oog verloren. Toch vervullen ook&#13;
de verpachters een economische functie: zij stellen een omvangrijk krediet in natura beschikbaar&#13;
aan de boeren en zij zorgen voor instandhouding en verbetering van een groot&#13;
gedeelte van het vaste produktie-apparaat van de Nederlandse landbouw. Het is daarom&#13;
redelijk de eigenaarslasten volledig te vergoeden in de pachtprijzen, terwijl deze daarboven&#13;
nog een zeker bedrag aan inkomen voor de verpachter moet bevatten. Dit inkomen is&#13;
van belang om te zorgen dat de grond beschikbaar blijft voor de landbouw, dat de verpachter&#13;
belangstelling houdt voor zijn bezittingen en zijn functie wil en kan blijven vervullen.&#13;
Ten slotte waren er bezwaren tegen al te gemakkelijke pachtprijsverhogingen vanwege&#13;
de doorwerking in de garantieprijzen en het optreden van een spiraalwerking: pachten&#13;
omhoog, garantieprijzen omhoog, hierdoor weer pachten enz. De landbouw zou daardoor&#13;
steeds grotere steunbedragen vergen.&#13;
Onder deze omstandigheden bleef het pachtprijsniveau aan de lage kant. Na 1955 echter&#13;
werden de pachtnormen verhoogd. Het merkwaardige was dat de pachten omhoog&#13;
gingen toen de conjunctuur in de landbouw duidelijk daalde.&#13;
TOETSING PACHTNORMEN VOOR DE PERIODE NA 1963&#13;
In de jaren na 1963 deden zich trendbreuken voor. De koopprijzen van landbouwgronden,&#13;
die volgens de Wet op de Vervreemding van Landbouwgronden door voorgeschreven&#13;
pachtnormen en kapitalisatievoet waren vastgelegd, werden geheel vrijgelaten. Er kwam&#13;
dus een splitsing in de grondmarkt: een door de overheid beheerste pachtmarkt en een&#13;
vrije koopmarkt voor landbouwgronden. Verder werd in de jaren na 1963 het nationale&#13;
garantiebeleid voor de landbouw vervangen door het EG-landbouwbeleid.&#13;
Het prijsbeleid steunde niet zoals het nationale beleid op kostprijsberekeningen voor&#13;
het sociaal en economisch verantwoorde bedrijf. Ieder jaar werd het garantieprijsniveau&#13;
gewijzigd in een ondoorzichtig politiek onderhandelingsproces (marathonzittingen). Pas&#13;
in de jaren zestig werd een objectievere methode tot vaststelling van de landbouwprijzen&#13;
gerealiseerd. Voor de Nederlandse landbouw ging door dit alles uiteraard het directe verband&#13;
tussen pachtprijs verhoging en garantieprijsverhoging verloren. Van de jaren 1964-&#13;
1970 is het nauwelijks mogelijk de pachtnormen te toetsen.&#13;
Ook voor de jaren na 1970 bleek dat over het gehele zeekleigebied de pachtnormen&#13;
niet zo werden vastgesteld dat er een vaste procentuele verdeling van de netto opbrengst&#13;
uit voortvloeide. Het systematische verschil dat er volgens tabel 2 was tussen het Noordelijk&#13;
zeekleigebied en de overige gebieden is verloren gegaan. Ook het criterium 'nivelleren&#13;
van produktiviteitsverschillen' is niet of niet duidelijk terug te vinden. In dat geval zou de pacht namelijk systematisch hoger zijn bij hogere netto opbrengst, wat niet zo&#13;
blijkt te zijn.&#13;
Verder zou ook in deze periode de pacht in de tijd moeten variëren met de netto opbrengst.&#13;
Tabel 4 laat zien dat in drie van de zeven gebieden de pacht omhoog ging, terwijl&#13;
de netto opbrengst daalde. De pachtprijzen voor een zeker jaar behoeven niet te corresponderen&#13;
met de netto opbrengst van dat jaar, omdat de pachtprijzen ten minste een jaar&#13;
tevoren zijn vastgesteld. De pachtprijzen kunnen bovendien slechts om de drie jaar worden&#13;
aangepast aan gewijzigde omstandigheden. Gemiddeld zal er dus een 'time lag' zijn&#13;
van twee jaar. Correlatierekening tussen de pacht op tijdstip t en de netto opbrengst op&#13;
tijdstip t-2 leverde een lage correlatiecoëfficiënt op: R = 0,41. Ook dit wijst er op dat in&#13;
feite geen erg nauwe relatie bestaat tussen de pacht en de bedrijfsuitkomsten, zoals door&#13;
de Pachtwet wordt voorgeschreven. Hooguit 17% van de variatie in pachtprijzen kan&#13;
worden verklaard door de variatie in de bedrijfsuitkomsten. Voor de jaren na 1970 heeft Hieke van der Kloet deze kwestie nog eens gedetailleerd bekeken&#13;
en de conclusie getrokken dat er geen verband is tussen pachtprijs en bedrijfsuitkomst.&#13;
7 Dit heeft ze voorgelegd in een rapport ten behoeve van de Commissie voor het&#13;
grond- en pachtprijspeil.&#13;
Voor 1963 hadden de minister en de grondkamers ook een taak bij het koopprijsbeleid.&#13;
Dit is met de expiratie van de Wet Vervreemding Landbouwgronden opgehouden. De&#13;
Pachtwet is toen wel aangepast doordat het voorkeursrecht er in werd opgenomen. En dit&#13;
brengt bemoeienis van de grondkamers met de koopprijzen met zich mee, zoals uit art.&#13;
56c van de Pachtwet blijkt.&#13;
Afhankelijk van de uitvoering kan de grondkamer hier komen tot een neutraal effect&#13;
op de koopprijzen zoals de bedoeling is, of tot een indirecte vorm van prijsbeleid komen. Aanvankelijk was de invloed van de grondkamers niet groot, maar deze is tegenwoordig&#13;
niet uit te sluiten doordat de pachtdruk in de praktijk aanzienlijk groter is dan de theoretische,&#13;
en ook veel groter dan in de jaren zestig of zeventig. Dit kan komen doordat de&#13;
grondkamers zich conservatief en normatief opstellen bij hun taxatie, hiertoe soms gedwongen&#13;
door het feit dat er zich weinig of geen transacties afspelen waarop ze zich kunnen&#13;
oriënteren.&#13;
ENKELE EFFECTEN VAN HET GEVOERDE BELEID&#13;
Het gevoerde pachtbeleid heeft een drastisch effect gehad op de verdeling van het agrarisch&#13;
inkomen over arbeid, kapitaal en grond. Dit was al direct na de tweede wereldoorlog&#13;
duidelijk te zien. Alle prijscomponenten waren met de inflaties of andere&#13;
prijsstijgingen omhoog gegaan, behalve de pacht, die feitelijk bevroren was op het peil&#13;
van 1940. Het gevolg was dat het aandeel van de grond in het agrarisch inkomen was gereduceerd&#13;
tot ca. 5% en dit is sindsdien zo gebleven.&#13;
Het pachtareaal is geen constant gegeven zoals in Frankrijk, het loopt in Nederland terug,&#13;
net zoals in Engeland. Het verschilt wat, afhankelijk van het type verpachter (zie tabel&#13;
5). Dit ontstaat vooral door de zogenaamde pachtdruk en de toename daarvan in de jaren&#13;
tachtig. Er wordt door de diverse partijen per saldo meer verkocht aan eigenaar-gebruikers&#13;
dan aangekocht om te gaan verpachten. Ouders, schoonouders en familie omzeilen&#13;
de Pachtwet door maatschapcontracten aan te gaan in plaats van pachtcontracten. De domeinen&#13;
en institutionele beleggers kiezen nogal eens de erfpacht voor 26 jaar of meer als&#13;
uitweg. Het afstoten en omzeilen samen verklaren de teruggang van de pacht. Op zichzelf&#13;
is ontpachting geen nieuw of verontrustend verschijnsel. Het is alleen onjuist dat door de&#13;
wettelijke bepalingen een goede rechtsvorm van grondgebruik wordt weggedrukt. Door&#13;
de overmatig grondige regeling voor de zittende pachters neemt het pachtareaal af. De&#13;
continuatie, het conservatieve pachtprijsbeleid en het uitvoeren van art. 56c van de Pachtwet&#13;
in de praktijk veroorzaakt namelijk de ontpachting. Daarnaast voert ze tot zwarte&#13;
pacht, hetgeen niet bevorderlijk is voor de rechtsorde. Het is de bedoeling geweest om met de Pachtwet de structuur van de landbouw te verbeteren.&#13;
Door de rigoureuze bescherming van de zittende pachters, ongeacht hun bedrijfsgrootte&#13;
of verkaveling, moet het eerder een remmend effect op de structurele&#13;
ontwikkeling zijn geweest. De grond kwam per saldo niet terecht bij de beste ondernemers.&#13;
Het effect van het beleid op het rendement van de verpachter is nogal genuanceerd.&#13;
Het directe rendement is door de lage pachtnormen vrij gering, orde van grootte 1 a 1,5%.&#13;
Dit is onbevredigend voor de kleinere particuliere verpachters die weinig andere inkomensbronnen&#13;
hebben. Uit financiële moeilijkheden besluiten deze vaak verpachte grond&#13;
af te stoten. Voor de lange termijn is het rendement door de trendmatig stijgende grondprijzen&#13;
echter niet laag. Men kan dit echter alleen realiseren door verkoop. Het is daardoor&#13;
te begrijpen dat particuliere beleggers dit nogal eens doen, vooral als de boerderij&#13;
pachtvrij komt.&#13;
Het rendement van beleggen in grond is duidelijk hoger dan van beleggen in staatsobligaties.&#13;
Dit geldt dus zowel voor verpachters, als voor eigenerfde boeren. Dat zoveel&#13;
boeren eigenaar worden komt niet alleen door de voorkeur voor eigendom en dergelijke,&#13;
maar ook doordat grond een goede belegging is. Alleen is het wel riskant dat onze boeren&#13;
zo'n groot deel van hun vermogen in één beleggingstype steken.&#13;
VERBETERINGEN EN MODERNISERING VAN HET PACHTWEZEN&#13;
Verbeteringen van de pachtwetgeving zijn herhaaldelijk bepleit en ook zijn wel kleine&#13;
wetswijzigingen doorgevoerd. Het werd in de jaren zestig al ingezien dat teruggang van&#13;
de pacht door de wetgeving zelf een slechte zaak was en maatregelen tot modernisering&#13;
van de pacht werden door De Hoogh reeds bepleit in 1968.8 Deze maatregelen zouden&#13;
aanpassing van de pachtnormen en van de zekerheidsrechten uit de Pachtwet inhouden.&#13;
Dit soort voorstellen bracht de pachtersorganisaties in de benen en uiteindelijk is er ook&#13;
niets van gekomen. De teruggang van de pacht werd namelijk al in 1963 in de Pachtwet&#13;
ingebakken door de bijzondere regeling van het voorkeursrecht, zelfs aanzienlijke verhoging&#13;
van de pachtnorm tot 200% toe - iets waaraan De Hoogh zeker niet gedacht zal hebben&#13;
- zou per saldo geen soelaas hebben geboden. Er zijn dan wel minder verkopers,&#13;
maar de tendens tot verkoop blijft groter dan van aankoop van grond om te gaan verpachten.&#13;
Afschaffen van de wachttermijn, respectievelijk van het voorkeursrecht, zou effectiever&#13;
zijn. Voorstellen tot beperking van de wachttermijn zijn echter op niets uitgelopen.&#13;
Andere moderniseringen zijn de lange-pacht en de loopbaanpacht, waarbij de eigenaar&#13;
na afloop van een lange termijn weer de volledige beschikking krijgt over de grond. Dit&#13;
zijn mogelijkheden die in België en Frankrijk al bestaan en in Engeland bepleit worden&#13;
door een deel van de pachters.&#13;
Voor los land bestaat er juist behoefte aan korte-termijnregelingen. Ook hier is veel&#13;
over gepraat, maar in feite niets gedaan. Voor de moderne landbouw die af wil van overmatig&#13;
bestrijdingsmiddelengebruik zou echter een goede regeling van de los-landpacht&#13;
welkom zijn. Nu behelpt men zich door de bepalingen van de Pachtwet te negeren. Een&#13;
modernisering van de zakenrechtelijke sfeer is inmiddels doorgevoerd. De Pachtwet laat in art. 59 namelijk een opening: erfpachtcontract voor 25 of meerjaren valt niet onder de&#13;
bepalingen van de wet en men kan dan dus vrijelijk de canon en andere rechten overeenkomen.&#13;
Dit gebeurt nu zowel bij domeinen als bij institutionele beleggers, terwijl Fagoed&#13;
zelfs daarin gespecialiseerd is. Tussen de 2,5 en 3% van het areaal valt onder deze regeling.&#13;
De verbetering en modernisering van de wet is moeilijk te realiseren door de kortzichtigheid&#13;
en het eigenbelang van vele betrokkenen. Hierbij gaat het niet alleen om pachters,&#13;
zoals men misschien zou denken. De meest formidabele opponenten zijn erfpachters van&#13;
de domeingronden en eigenaren, vooral in verband met fiscale regelingen die gebaseerd&#13;
zijn op de 'verpachte waarde'. Ook is er nogal wat verschil van mening over de beste verbetering&#13;
van de Pachtwet. Wat heeft nu de voorkeur? Verlaging van de vermogensbelasting&#13;
voor verpachte objecten, verhoging en modernisering van de pachtnormen (zaken die&#13;
buiten de Pachtwet om kunnen worden geregeld) of moet de Pachtwet aangepast worden:&#13;
wachttermijn, voorkeursrecht, continuatie, pachtoverneming beperken? Moet de domeingrond&#13;
afgestoten worden en verkocht aan de pachters of ook aan andere, bijvoorbeeld institutionele&#13;
beleggers?&#13;
Het is een onderwerp waarbij het eigenbelang en waarde-oordelen (ideologie) volop&#13;
kans krijgen. Voor de wetgever blijft mijns inziens de vraag of door het niet langer regelen&#13;
van de pacht een sociale misstand zou ontstaan. Dit valt tegenwoordig te betwijfelen.&#13;
Men mag daarbij ook naar andere EG-landen kijken en zo de betrekkelijkheid van een&#13;
aantal regelingen zien. Wetgeving is en blijft echter politiek en dat is toch iets anders dan&#13;
economie.&#13;
Voor een goed begrip van de pachtpolitiek in Nederland is het van belang in te zien dat&#13;
er een grote diversiteit aan belanghebbenden is, zowel aan de verpachterskant als aan de&#13;
pachterskant. Het is bepaald niet zo dat er sprake zou zijn van twee monolitische blokken&#13;
die elkaar te vuur en te zwaard bestrijden. Het is zelfs opvallend hoe zwak georganiseerd&#13;
en vertegenwoordigd de groepen eigenaren zijn. Men heeft de domeinen, de stad Kampen,&#13;
institutionele beleggers, particuliere beleggers uit het buitenland en uit Nederland.&#13;
Dit zijn soms boeren of pas afgevloeide boerenfamilies, soms al van oudsher verpachtende&#13;
adellijke families. Men heeft er kleine en grote onder, die er van willen leven en voor&#13;
wie de geldelijke ontvangsten op korte termijn geen rol spelen. Er zijn eigenaren waarvoor&#13;
inderdaad de landbouwgrond belangrijk is, maar niet voor allen is dat zo. Het kan&#13;
gaan om bos of de buitenplaats of kasteel en soms juist om de behoefte zelf de landbouw&#13;
te beoefenen. Men heeft eigenaren die er eigenlijk vanaf willen en ook die uiterst sterke&#13;
affectiewaarde hebben. Dit uit zich ook in de diverse verenigingen en stichtingen waarin&#13;
een deel van de eigenaren is vertegenwoordigd. Ze werken matig samen en hebben&#13;
slechts hier en daar formeel een vertegenwoordiger, en zijn bijvoorbeeld al jaren ondervertegenwoordigd&#13;
in de Commissie van Advies voor het Grond- en Pachtprijspeil (art. 3&#13;
van de Pachtwet). Nu is deze aangevuld door een vertegenwoordiger van de Stichting&#13;
voor Agrarisch Vastgoed, waarin de institutionele beleggers sinds kort dichter bij elkaar&#13;
proberen te komen. De pachters en - merkwaardig genoeg - de eigenerfde boeren hebben&#13;
een opvallende invloed, niet alleen via het Landbouwschap in het algemeen, maar ook via&#13;
die Commissie voor Advies. Behalve op het stuk van koopprijsbeheersing zijn de pachters&#13;
en eigenaar-boeren het meestal wel eens of maken de eigenaar-boeren geen bezwaar.&#13;
Dit betekent dat de pachters een grote invloed hebben en daarvan speciaal de pachters (en&#13;
niet te vergeten de erfpachters) van domeingronden. De gewone pachters van de oude gronden, die soms ook gedeeltelijk eigenaren zijn, staan er meestal veel lauwer tegenover.&#13;
Opvallend genoeg ontbreken jonge boeren en aspirantpachters en om hen draait&#13;
juist een deel van de problemen: hoe zullen zij in de toekomst (het best) aan een bedrijf&#13;
kunnen komen?&#13;
De rol van het Ministerie van Landbouw (respectievelijk Financiën) is niet al te duidelijk.&#13;
Er is wel getracht via wat hogere pachtnormen en pachtdifferentiatie tot een verbetering&#13;
te komen, maar dit leidde tot niets. Ook een interdepartementale commissie heeft&#13;
zich beziggehouden met liberalisering van de pacht wetgeving, maar verder dan de adviseringsfase&#13;
is dit niet gekomen. De krachten zijn ten dele eigenbelang ten aanzien van&#13;
kleine voor- en nadelen (pachtprijzen, vermogensbelasting), angst voor onzekerheid en&#13;
verouderde waarde-oordelen en vooral niet te vergeten oud zeer en persoonlijke grieven.&#13;
Men heeft niet in de gaten dat belanghebbenden te dicht op de wetgever zitten en voorstellen&#13;
gemakkelijk ergens blijven steken. Men zou hier meer ruimte moeten geven, omdat&#13;
er weinig voor nodig is om de institutionele beleggers voorgoed van zich te&#13;
vervreemden. Het valt verder moeilijk in te zien waarom de Staat der Nederlanden een zo&#13;
groot pachtareaal in stand moet houden en waarom veel particulieren niet een eenvoudiger&#13;
belegging zoeken. Doen ze dit dan valt het doek over de pacht. Het is de vraag of het&#13;
zover zal komen en of men dat eigenlijk wel zou willen.</content><legacyfootnotes>1. Hoogleraar algemene agrarische economie Landbouwuniversiteit Wageni ngen.&#13;
2. J. de Hoogh, Pachtprijsbeheersing en landbouwprijsbeleid in Nederland, Wageningen, 1959.&#13;
3. J. Pen, Het Pachtbeleid, Controversen en compromissen, in: Het aardige van de economie, Utrecht, 1962, blz. 203-222.&#13;
4. Zie ook: P.C. van den Noort, De wijsheid in pacht, De Bilt, 1990, blz. 78.&#13;
5. P.C. van den Noort, - Landbouw en algemeen belang, LU Wageningen, september 1990 - De wijsheid in pacht, De Bilt, 1990.&#13;
6. J. Pen, Het Pachtbeleid, Controversen en compromissen, in: Het aardige van de economie, Utrecht, 1962, blz. 203-222.&#13;
7. Zie uitgebreider: De wijsheid in pacht, De Bilt, 1990, blz. 70 e.v.&#13;
8. H.J. Silvis, Beschouwingen van Jerrie de Hoogh over landbouweconomie en landbouwpolitiek, LU Wageningen, mei&#13;
1990.&#13;
</legacyfootnotes><footnotes><footnote/></footnotes><auteurs>Prof. dr. ir. P.C. van den Noort1</auteurs><published>1992-01-01 00:00:00</published><modified>1992-01-01 00:00:00</modified><editiondate>1992-01-01</editiondate><htmlpath>https://denhollander.info/artikel/6104</htmlpath></article>
</articles></edition>