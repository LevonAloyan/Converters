<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1993</searchword><id>6076</id><udhid>UDH:TvAR/6076</udhid><titel>OPINIE. Pacht en beheersvergoeding: een verplichting tot het verrichten van onbetaald werk</titel><searchwords><searchword>TvAR 3/1993</searchword><searchword>UDH:TvAR/6076</searchword></searchwords><attachments><attachment><name>1993_nr 3_Artikel_Hoog.pdf</name><extention>pdf</extention><url>https://denhollander.info/download/5885/ci</url></attachment></attachments><inleiding>Ingaande 1 januari 1993 zijn de artikelen 70a tot en met 70d van de Pachtwet, houdende&#13;
de regeling van de pachtbeheersovereenkomst, in werking getreden. Tegelijkertijd is een&#13;
aantal uitvoeringsbesluiten in werking getreden, waaronder de algemene maatregel van&#13;
bestuur die de hoogst toelaatbare vergoeding voor beheershandelingen regelt. Ik verwijs&#13;
voor een beschrijving van het wettelijk systeem naar mijn artikel 'De pachtbeheersovereenkomst'&#13;
(Agrarisch Recht 1991, p. 164-174).</inleiding><content>Bij de parlementaire behandeling van het toenmalige wetsvoorstel zijn de hoogte van&#13;
de beheersvergoeding en de relatie daarvan tot de pachtprijs expliciet aan de orde geweest:&#13;
de discussie tussen de kamerleden en de staatssecretaris ging toen met name over&#13;
de vraag, of negatieve pacht mogelijk was, dan wel mogelijk gemaakt diende te worden.&#13;
Door de Tweede Kamerleden Swildens-Rozendaal en Blauw is een amendement ingediend&#13;
om een negatief saldo van pachtprijs en beheersvergoeding mogelijk te maken. De&#13;
staatssecretaris ontraadde het amendement ten sterkste. Nadat hij had gesteld, dat er naar&#13;
zijn mening geen bezwaar tegen bestaat dat het surplus aan beheerswerkzaamheden dat&#13;
tot een hogere beheersvergoeding dan de pachtprijs zou moeten leiden, naast de bestaande&#13;
pacht(beheers)overeenkomst in een afzonderlijke beheersovereenkomst geregeld&#13;
wordt, trokken beide indieners het amendement in.&#13;
De thans in werking getreden a.m.v.b. bevat ten aanzien van de beheersvergoedingen&#13;
de volgende bepalingen. Ter zake van een beperking van de mestgift vindt afhankelijk&#13;
van de zwaarte van de verplichting een korting op de pachtprijs plaats van 26% tot 73%.&#13;
Ter zake van het uitstellen van de eerste maai- en weidedatum geldt een soortgelijke regeling&#13;
met percentages van 23 tot 40. In geval van andersoortige verplichtingen bedraagt&#13;
het percentage 23, terwijl in geval van cumulatie van verplichtingen het hoogste van de&#13;
bijbehorende percentages als korting geldt.&#13;
In de toelichting op de a.m.v.b. wordt aangegeven, dat bij beheersvergoedingen op basis&#13;
van de Regeling Beheersovereenkomsten de berekening van de beheersvergoeding&#13;
plaatsvindt naar een absoluut bedrag wegens opbrengstderving. In het huidige systeem&#13;
wordt slechts met een korting op de pachtprijs gewerkt, daar het hanteren van de werkelijke&#13;
opbrengstderving als norm zou kunnen leiden tot een hogere beheersvergoeding dan&#13;
de pachtprijs. Met andere woorden: de agrarisch ondernemer krijgt zijn inspanningen&#13;
slechts ten dele vergoed.&#13;
Zoals ik aangaf, stelde de staatssecretaris, dat zonodig naast de pachtbeheersovereenkomst&#13;
een nadere beheersovereenkomst kan worden afgesloten. Het is saillant om in de&#13;
toelichting op de a.m.v.b. te lezen hoe de staatssecretaris daar thans over denkt: 'Uit het&#13;
stelsel van de Pachtwet en uit de jurisprudentie ter zake volgt in het algemeen dat wanneer&#13;
ter zake van ingebruikgeving van een stuk grond verschillende afspraken over het&#13;
gebruik en het beheer worden gemaakt, deze in combinatie met elkaar moeten worden bezien. Dat betekent dat er één overeenkomst is.' Deze visie is op zich juist. Aangezien het&#13;
nauwelijks voorstelbaar is dat er beheersafspraken worden gemaakt die niet in verband&#13;
staan met het gebruik van het land, kan de mogelijkheid voor het sluiten van een afzonderlijke&#13;
niet door de grondkamer te toetsen beheersovereenkomst als niet meer dan theoretisch&#13;
worden beschouwd.&#13;
Het gevolg hiervan is dat het met de motie Swildens-Rozendaal/Blauw beoogde doel,&#13;
het geven van een reële beheersvergoeding aan agrarisch ondernemers, niet bereikt wordt.&#13;
Beide kamerleden hebben in feit de motie ingetrokken op grond van onjuiste informatie&#13;
van de staatssecretaris.&#13;
In een tijd waarin agrarisch ondernemers steeds meer het doelwit zijn van regelgeving&#13;
waar het gaat om het milieu, waarbij de financiering van maatregelen ten behoeve van het&#13;
algemeen belang van de samenleving afgewenteld wordt op individuele agrarisch ondernemers,&#13;
wordt thans een regeling in het leven geroepen waarbij agrarisch ondernemers in&#13;
feite gedwongen worden gedeeltelijk onbetaald beheerswerk te verrichten. Het is thans&#13;
aan de politiek te bepalen, of een dergelijke situatie acceptabel is, of dat het beheersvergoedingensysteem&#13;
alsnog aan de hand van de motie Swildens-Rozendaal/Blauw aangepast&#13;
dient te worden.</content><legacyfootnotes/><footnotes><footnote/></footnotes><auteurs>P.A. de Hoog&#13;
</auteurs><published>1993-03-01 00:00:00</published><modified>1991-11-11 00:00:00</modified><editiondate>1993-03-01</editiondate><htmlpath>https://denhollander.info/artikel/6076</htmlpath></article>
</articles></edition>