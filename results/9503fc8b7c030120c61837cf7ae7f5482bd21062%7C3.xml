<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2003</searchword><id>4468</id><udhid>UDH:TvAR/4468</udhid><titel>De communautaire sancties bij steunverleningen inzake de sector runderen: streng en rechtvaardig(?)</titel><searchwords><searchword>TvAR 4/2003</searchword><searchword>UDH:TvAR/4468</searchword></searchwords><attachments><attachment><name>2003_nr 4_Artikel_Olde.pdf</name><extention>pdf</extention><url>https://denhollander.info/download/4413/ci</url></attachment></attachments><inleiding>1.	Inleiding&#13;
&#13;
De instabiele productieomstandigheden (in het bijzonder de afhankelijkheid van het weer en de gebondenheid aan de grond) zorgen ervoor dat de vraag en het aanbod van landbouwproducten niet altijd met elkaar corresponderen. Om toch de agrarische productie veilig te stellen waardoor overschotten en tekorten worden voorkomen, en zodoende de negatieve uitwerking voor de sociaal-economische ontwikkeling van het platteland en milieu te beperken, is de landbouw al sinds het einde van de vorige eeuw sterk gereguleerd.  Het hoeft dan ook geen betoog dat deze regulering ook gestalte heeft gekregen in Europees verband en dat de Gemeenschap heeft gekozen voor een gemeenschappelijk landbouwbeleid. In het Verdrag tot oprichting van de Europese Gemeenschap (EG-Verdrag) zijn de grondslagen van een gemeenschappelijk landbouwbeleid gecodificeerd.  Dit gemeenschappelijk landbouwbeleid moet uiteindelijk leiden tot de meest vergaande vorm van integratie welke binnen Europa analoge voorwaarden waarborgt zoals deze op een nationale markt bestaan. &#13;
	In dit artikel zal ik een globale uiteenzetting geven van de ontwikkelingen van het gemeenschappelijk landbouwbeleid tot nu toe, waarna ik vervolgens specifiek zal ingaan op het door de gemeenschapswetgever ontworpen sanctieregime van het geïntegreerde beheers- en controlesysteem, welke een waarborg moet zijn voor een goede werking van de betrokken steunregelingen. Ik zal mij hierbij beperken tot de ingevoerde steunregelingen in het kader van de sector rundvlees.  Zo heb ik onderzocht of dit verregaande sanctieregime de evenredigheidstoets wel kan doorstaan. Immers, slechts een evenredig sanctieregime rechtvaardigt directe sanctionering vanuit de toepasselijke verordeningen&#13;
</inleiding><content>2.	De ontwikkeling van de gemeenschappelijke marktordening door de jaren heen&#13;
&#13;
2.1	Vóór 1993: het landbouwmarkt- en prijsbeleid&#13;
&#13;
In artikel 33, eerste lid van het EG-Verdrag is bepaald dat het gemeenschappelijk landbouwbeleid ten doel heeft:&#13;
a.	de productiviteit van de landbouw te doen toenemen door de technische vooruitgang te bevorderen en door zowel de rationele ontwikkeling van de landbouwproductie als een optimaal gebruik van de productiefactoren, met name de arbeidskrachten, te verzekeren,&#13;
b.	aldus de landbouwbevolking een redelijke levensstandaard te verzekeren, met name door de verhoging van het hoofdelijk inkomen van hen die in de landbouw werkzaam zijn,&#13;
c.	de markten te stabiliseren,&#13;
d.	de voorzieningen veilig te stellen, en&#13;
e.	redelijke prijzen bij de levering aan verbruikers te verzekeren.&#13;
&#13;
Om op korte termijn de markt voor het landbouwproduct te reguleren werd het markt- en prijsbeleid ingevoerd. Dit beleid was er vooral op gericht de markten te stabiliseren en de voedselvoorziening veilig te stellen. Om een stabiele markt te creëren moeten de vraag en het aanbod met elkaar in balans zijn. Om dit evenwicht te realiseren werden er interventiemechanismen in het leven geroepen, waardoor kunstmatig hoge prijzen werden gehandhaafd. Dit interventiesysteem werkte als volgt: er werd een richtprijs voor een bepaald product vastgesteld door de Europese Raad, waarbij geacht werd dat de producent voldoende aan deze prijs kon verdienen. Indien de marktprijs onder deze richtprijs daalde (door een overschot van het product op de markt), werd dit overschot door de Gemeenschap opgekocht tegen deze interventieprijs. Het probleem was echter, dat hierdoor de producenten nog meer gingen produceren waardoor er boter- en vleesbergen en melk- en wijnplassen ontstonden. Ondanks maatregelen door de Gemeenschap hiertegen,  bleef de Gemeenschap zitten met enorme overschotten. &#13;
&#13;
2.2	Vanaf 1993: hervormingen&#13;
&#13;
Om de hierboven geschetste problemen structureel aan te pakken en op te lossen werd er door de toenmalige Commissaris voor de landbouw Ray McSharry een hervormingsplan opgesteld welke in 1992 leidde tot grondige hervorming van het gemeenschappelijk landbouwbeleid. Met deze hervormingen wordt er naar gestreefd om de interventieprijzen van de landbouwproducten te verlagen en overproductie in de toekomst te voorkomen. Om deze doelstellingen te bereiken werden de oude systemen van kunstmatige interventie vervangen door nieuwe systemen. Deze zijn gebaseerd op compensatie van de nadelige gevolgen van het wegvallen/verlaging van de interventieprijs door middel van het verlenen van rechtstreekse steun aan de producenten. Wel wordt aan deze steunverlening de controle van het aanbod van de producten en de verlaging van de prijzen gekoppeld.&#13;
&#13;
3.	De steunregeling in het kader van de sector runderen&#13;
&#13;
Vanzelfsprekend kreeg ook de sector rundvlees te maken met de hervormingsmaatregelen van de Gemeenschap. Omdat men had gebroken met de interventiemaatregelen zoals die tot dan bestonden kwam er een stelsel van rechtstreekse steunverlening voor rundveehouders in de vorm van premie. Met Verordening (EEG) nr. 2066/92 tot wijziging van Verordening (EEG) nr. 805/68 werd de nieuwe steunregeling voor runderen geïntroduceerd. &#13;
	Globaal genomen werkt deze steunregeling als volgt. Een producent kan in aanmerking komen voor speciale (stieren)premie, zoogkoeienpremie en slachtpremie. Het bedrag van de premie hangt af van het aantal runderen dat de producent recht op de premie verleent. Om ervoor te zorgen dat de toekenning van deze premie nu juist niet leidt tot een toename van de totale productie, zijn er regionale en individuele maxima gesteld. Om te bewerkstelligen dat er geen verregaande intensivering plaatsvindt met betrekking tot het houden van runderen, wordt de betaling van de speciale premie en de zoogkoeienpremie beperkt door het veebezettingsgetal van het betrokken bedrijf van de producent. Dit veebezettingsgetal geeft de verhouding weer tussen het aantal grootvee-eenheden (GVE) en het areaal dat het bedrijf dat voor de voedering van de dieren van datzelfde bedrijf wordt gebruikt. &#13;
&#13;
4.	Het geïntegreerd beheers- en controlesysteem voor de communautaire steunregelingen inzake runderen&#13;
&#13;
De uniforme marktordening gaat uit van financiële solidariteit: via het Europese Oriëntatie- en Garantiefonds voor de Landbouw (EOGFL) komen alle kosten van het landbouwbeleid voor rekening van de Gemeenschap, welke het fonds uit eigen middelen financiert. Op grond van artikel 8 van Verordening (EEG) nr. 729/70 betreffende de financiering van het gemeenschappelijk landbouwbeleid moeten de lidstaten de nodige maatregelen treffen om zich ervan te vergewissen dat de door het EOGFL gefinancierde maatregelen daadwerkelijk en op regelmatige wijze zijn uitgevoerd. Vandaar dat de Gemeenschap een geïntegreerd beheers- en controlesysteem (hierna te noemen GBCS) voor de communautaire steunregelingen (waaronder de runderpremies vallen) in het leven heeft geroepen.&#13;
	Om een helder beeld van de systematiek van bovengenoemd systeem te krijgen, zal ik een uiteenzetting geven van de verschillende verordeningen welke de grondslag vormen van dit systeem.&#13;
&#13;
4.1	Verordening (EEG) nr. 3508/92 &#13;
&#13;
Met de inwerkingtreding van Verordening (EEG) nr. 3508/92 van de Raad van 27 november 1992 tot instelling van een geïntegreerd beheers- en controlesysteem voor bepaalde communautaire steunregelingen is het GBCS een feit.&#13;
&#13;
In artikel 1 onder b, wordt bepaald dat elke lidstaat een GBCS dient in te voeren voor de dierlijke regelingen.&#13;
&#13;
Artikel 2 bepaalt wat het GBCS omvat:&#13;
a.	een databank;&#13;
b.	een alfanumeriek systeem voor de identificatie van de percelen landbouwgrond;&#13;
c.	een alfanumeriek systeem voor de identificatie en registratie van de dieren;&#13;
d.	steunaanvragen;&#13;
e.	een geïntegreerd controlesysteem.&#13;
&#13;
ad a.	In de databank worden, ingevolge artikel 3, voor elk landbouwbedrijf, de gegevens uit de steunaanvragen opgenomen. Deze gegevens moeten ten minste voor de laatste drie kalenderjaren rechtstreeks en onmiddellijk te raadplegen zijn.&#13;
ad c.	Met het alfanumeriek systeem wordt bedoeld het systeem van de oormerken, waarbij elk rund moet worden voorzien van een oormerk in elk oor, zoals volgens de geldende regelgeving is vereist.&#13;
ad d.	Artikel 6 bepaalt dat, om in aanmerking te komen voor de toepassing van één of meer communautaire regelingen, elk bedrijfshoofd voor een jaar een steunaanvraag “oppervlakten” moet indienen.&#13;
ad e.	Met het GBCS wordt onder andere bedoeld de administratieve controles en controles ter plaatse.&#13;
&#13;
Artikel 12 bepaalt dat de Commissie de bepalingen instelt ter uitvoering van deze Verordening.&#13;
&#13;
De Commissie heeft met Verordening (EEG) nr. 3887/92 uitvoering gegeven aan Verordening (EEG) nr. 3508/92. Vanaf 1 januari 2002 is Verordening (EG) nr. 2419/2001 in werking getreden voor alle aanvragen ‘dierlijk’ die vanaf deze datum zijn gedaan. Voor alle duidelijkheid zal ik eerst ingaan op de ontwikkeling van de GBCS aan de hand van Verordening (EEG) nr. 3887/92. Vervolgens worden enkele ingrijpende wijzigingen hierin door de invoering van Verordening (EG) nr. 2419/2001 besproken.&#13;
&#13;
4.2	Verordening (EEG) nr. 3887/92 &#13;
&#13;
Met Verordening (EEG) nr. 3887/92 wordt invulling gegeven aan de instelling van de GBCS en deze Verordening geeft daarmee uitvoering aan Verordening (EEG) nr. 3508/92. Voor de sector rundvlees is de Verordening globaal onder te verdelen in een aantal segmenten, namelijk voorschriften betreffende steunaanvragen en controles. &#13;
&#13;
	Steunaanvragen&#13;
Met betrekking tot de steunaanvragen wordt er een opsomming gegeven welke gegevens de steunaanvraag “oppervlakten” en de steunaanvraag “dieren” in ieder geval moeten bevatten. &#13;
&#13;
	Controles&#13;
Bij de voorschriften betreffende controles is het doel dat administratieve controles en controles ter plaatse op een zodanige wijze worden uitgevoerd dat een doeltreffende verificatie van de naleving van de voorwaarden voor toekenning van de steunbedragen en premies is gewaarborgd.  Om dit te bewerkstelligen zijn er voorschriften gesteld, waaraan deze controles moeten voldoen. Tevens is er een sanctieregime in het leven geroepen, mochten er bij één of meerdere controles onregelmatigheden zijn vastgesteld betreffende de steunaanvragen “dieren”. De Gemeenschap is hiertoe in de communautaire landbouwregelgeving bevoegd, zoals het Hof heeft uitgemaakt in de zaak Duitsland versus de Commissie (schapenvlees).  Het Hof bepaalde dat op grond van artikel 36, tweede lid EG en artikel 37, tweede lid EG, de Gemeenschap bevoegd is alle sancties in te voeren die voor een doeltreffende toepassing van de regelingen op het gebied van het gemeenschappelijk landbouwbeleid noodzakelijk zijn.&#13;
	De systematiek van dit GBCS-sanctieregime laat zich het beste uitleggen aan de hand van een aantal arresten van het Hof.&#13;
&#13;
-	Zaak Baden-Württemberg/Schilling en Lüneburg/Nehring &#13;
Het oude artikel 10, lid 2 van Verordening (EEG) nr. 3887/92 bepaalde dat, indien wordt vastgesteld dat het aantal in een steunaanvraag aangegeven dieren groter is dan het aantal bij de controle geconstateerde dieren, het steunbedrag wordt berekend op basis van het aantal geconstateerde dieren.&#13;
	Met een prejudiciële vraag wil het Bundesverwaltungsgericht van Duitsland vernemen of het artikel zo moet worden uitgelegd dat het steunbedrag per eenheid ook moet worden verlaagd wanneer de omstandigheid dat het aantal aangegeven dieren hoger is dan het aantal bij de controle geconstateerde dieren, niet het gevolg is van een onjuiste aangifte door de aanvrager, maar van het feit dat een aantal dieren niet aan de voorwaarden voor toekenning van de premie voldoet.&#13;
	In feite gaat het om de interpretatie van het begrip “geconstateerde dieren”. Indien hiermee slechts wordt bedoeld het aantal bij een controle “aanwezige/getelde” dieren, dan zou geen verlaging mogen worden opgelegd, indien het aangevraagde rund tijdens een controle wel op het bedrijf aanwezig is, maar het rund niet aan één van de andere vereisten voor premieverlening heeft voldaan. Met andere woorden: is er slechts sprake van een verlaging van het steunbedrag wanneer het verschil tussen het in de steunaanvraag aangegeven aantal runderen niet overeenkomt met het aantal geconstateerde runderen het gevolg is van een onjuiste aangifte door de aanvrager, of is er al sprake van een niet geconstateerd rund als deze niet voldoet aan één van de voorwaarden voor het verkrijgen van premie?&#13;
	Het Hof geeft aan dat volgens de Commissie de prejudiciële vraag bevestigend dient te worden beantwoord, omdat het bij Verordening (EEG) nr. 3887/92 ingevoerde systeem uitgaat van de medewerking en medeverantwoordelijkheid van de aanvrager, die bij de indiening van zijn aanvraag aangeeft dat deze aan de voorwaarden voor toekenning van de premie voldoet. &#13;
	Het Hof geeft toe dat het aan de hand van de taalkundige interpretatie van artikel 10, lid 2, eerste alinea, eerste volzin, van Verordening nr. 3887/92 moeilijk is te bepalen of met “bij de controle geconstateerde dieren” de bij de controle getelde dieren worden bedoeld dan wel de dieren waarvan de autoriteiten bij die controle hebben vastgesteld dat zij voor de communautaire steunregeling in aanmerking komen.  De bepaling moet gezien worden in het licht van de doelstellingen van de Verordening en wel zo dat de voorkeur dient te worden gegeven aan de uitleg die de nuttige werking ervan verzekert. &#13;
	Wat zijn dan deze doelstellingen van de Verordening? Zoals ik al eerder heb aangegeven, gaat het er om dat er een doeltreffende tenuitvoerlegging van de hervorming van het gemeenschappelijk landbouwbeleid mogelijk wordt gemaakt (eerste overweging considerans), waarbij op doeltreffende wijze gecontroleerd kan worden of de bepalingen inzake communautaire steunverlening worden nageleefd (zevende overweging). Tenslotte is de Verordening erop gericht bepalingen vast te stellen om een doeltreffende preventie mogelijk te maken en dat onregelmatigheden en fraude worden bestraft (negende overweging).&#13;
	Het Hof komt daarmee tot de volgende conclusie: “Artikel 10, lid 2, van Verordening (EEG) nr. 3887/92 strekt er dus toe, op doeltreffende en afschrikkende wijze niet alleen frauduleuze of zeer onzorgvuldige aangiften te bestraffen, maar iedere onregelmatigheid waaraan een ondernemer zich bij zijn steunaanvraag schuldig maakt.”  Het Hof geeft aan dat onder de geconstateerde dieren in de zin van artikel 10, lid 2, van Verordening (EEG) nr. 3887/92 niet slechts de getelde dieren vallen, maar dat hieronder moet worden verstaan: “alle runderen waarvan de bevoegde autoriteiten hebben vastgesteld dat zij voor de steunregeling in aanmerking komen omdat zij voldoen aan de voorwaarden voor toekenning van steun.”  Artikel 6, lid 1, van de Verordening bepaalt immers dat de administratieve controle en de controle ter plaatse, op zodanige wijze moeten worden uitgevoerd dat een doeltreffende verificatie van de naleving van de voorwaarden voor toekenning van de steunbedragen en premies is gewaarborgd.&#13;
&#13;
	De wijze van korting volgens Verordening (EG) nr. 3887/92&#13;
Op grond van artikel 10 ter van Verordening (EG) nr. 3887/92 wordt de steun, als bij de administratieve controle of uit de controle ter plaatse blijkt dat het aantal in de steunaanvraag aangegeven dieren verschilt van het geconstateerde aantal in aanmerking komende dieren, behalve in geval van overmacht, verlaagd overeenkomstig het tweede lid van deze bepaling.&#13;
	Bij wijziging van de Verordening bij Verordening (EG) nr. 2801/1999 van 21 december 1999 is in artikel 10 quinquies bepaald wat onder een geconstateerd rund bij een controle ter plaatse in de zin van de artikelen 10 en 10 ter moet worden verstaan. Kort gezegd gaat het erom dat het dier een geconstateerd dier is, indien het geïdentificeerd en geregistreerd is, conform de voorschriften inzake de identificatie en registratie voor runderen (I&amp;R), zoals deze in Verordening (EG) nr. 1760/2000  zijn omschreven. Het arrest Baden-Württemberg/Schilling en Lüneburg/Nehring is ook bij de invoering van Verordening (EG) nr. 2801/1999 nog altijd actueel.&#13;
	Artikel 10 quater bepaalt dat, indien er runderen zijn waarvoor geen dierlijke premie is aangevraagd, maar die in de toekomst voor premie in aanmerking kunnen komen, en zij voldoen niet aan de voorwaarden van artikel 10 quater (de vereisten conform de Verordening identificatie en registratie, met uitzondering van het merken), er een korting zal plaatsvinden op de premie welke twaalf maanden vóór de controle ter plaatse waarbij dergelijke feiten zijn geconstateerd, verhoudingsgewijs wordt verlaagd. Artikel 10 quater, eerste lid, zesde alinea bepaalt verder dat de verlaging wordt berekend op basis van het totale aantal aanwezige dieren, dat voor de betrokken regeling in aanmerking komt, of het totale aantal in het in artikel 5 van Verordening (EG) nr. 820/97  bedoelde gecomputeriseerde gegevensbestand ingeschreven dieren of het aantal paspoorten of het aantal in het register van het bedrijf ingeschreven dieren,  waarbij alleen het laagste aantal in aanmerking wordt genomen. Het derde lid bepaalt echter dat, indien evenwel het bij een controle ter plaatse vastgestelde verschil groter is dan 20% van het geconstateerde aantal in aanmerking komende dieren, voor aan de controle ter plaatse voorafgaande twaalf maanden geen premie wordt toegekend.&#13;
&#13;
Wat is nu het doel van dit sanctioneren op grond van artikel 10 quater? Het betreft hier geen maatregel inzake bestraffing van onregelmatigheden en fraude bij een aanvraag. Het gaat hier om runderen welke niet aan de verplichtingen voldoen inzake Verordening (EG) nr. 1760/2000, maar waarvoor nog geen steunaanvraag is ingediend. Deze maatregel moet mijns inziens in het licht geplaatst worden van een preventiemaatregel, die bewerkstelligt dat ook de runderen waarvoor wellicht in de toekomst premie wordt aangevraagd, aan de regels in het kader van de identificatie en registratie zoals is omschreven in Verordening (EG) nr. 1760/2000 voldoen, vanaf het moment dat er premie voor wordt aangevraagd.&#13;
	Het volgende voorbeeld verduidelijkt het sanctieregime van Verordening (EG) nr. 3887/92:&#13;
&#13;
Een producent heeft een steunaanvraag ingediend voor stierenpremie. Hij vraagt voor 25 stieren premie aan welke hij gedurende de twee maanden na de dag van zijn aanvraag moet aanhouden op zijn bedrijf.  Tijdens deze aanhoudperiode worden er van de 25 aangevraagde stieren maar 22 stieren aangetroffen. Van deze vermindering is nimmer een mededeling gedaan door de producent aan de bevoegde instantie. Van de overige 22 stieren lopen er zeven dieren rond die niet zijn ingeschreven in het I&amp;R-systeem rund als zijnde op zijn bedrijf aanwezig.  &#13;
	Het aantal aangevraagde runderen betreft 25. Het aantal geconstateerde runderen betreft 15, immers, tien runderen voldoen niet aan de voorwaarden voor premieverlening. De grondslag voor premieverlening betreft het aantal geconstateerde runderen. &#13;
	De berekening van het percentage is als volgt: (aantal aangevraagde stieren (25) -/- aantal geconstateerde stieren (15)): aantal geconstateerde runderen = 66,67%.&#13;
	Op grond van artikel 10 ter lid 2, vierde alinea is wordt er voor deze runderen geen steun verleend.&#13;
	Indien op hetzelfde bedrijf nog een (weliswaar niet aangevraagd) rund aanwezig is, welke niet is geregistreerd conform de I&amp;R-voorschriften, vindt er nog eens een sanctie plaats op grond van artikel 10 quater.&#13;
&#13;
4.3	Verordening (EG) nr. 2419/2001&#13;
&#13;
Voor aanvragen ingediend vanaf 1 januari 2002, is Verordening (EG) nr. 3887/92 vervangen door Verordening (EG) nr. 2419/2001.  Het sanctieregime is ingrijpend gewijzigd. Indien een producent meerdere steunaanvragen “dieren” doet in eenzelfde premieperiode, dan wordt niet, zoals onder Verordening (EG) nr. 3887/92, per aanvraag een steunbedrag berekend, maar worden voor de berekening van het totale steunbedrag de aanvragen “samengevoegd”. Dit betekent dat er ook over het gehele steunbedrag gesanctioneerd moet worden.  In artikel 38 lid 2 is tevens bepaald dat, indien het afwijkingspercentage van het aantal geconstateerde runderen en het aantal aangevraagde runderen meer dan 50% betreft, de producent niet alleen voor de desbetreffende premieperiode wordt uitgesloten van steun, maar dat de producent nogmaals wordt uitgesloten van de steun die hij anders zou hebben ontvangen op basis van het aantal geconstateerde (en dus premiabele) dieren.&#13;
	In het al eerder genoemde voorbeeld, waarin het verschilpercentage tussen het aantal aangevraagde stieren en het aantal geconstateerde stieren 66,67% is, wordt de producent (ervan uitgaande dat slechts voor stieren premie is aangevraagd) niet alleen uitgesloten voor premie, maar wordt hij nogmaals voor het bedrag wat hij anders had ontvangen op basis van het aantal geconstateerde dieren uitgesloten van premie. Het aantal geconstateerde dieren is 15. Hij wordt derhalve nog eens uitgesloten voor een bedrag van vijftien maal het premiebedrag. Dit bedrag wordt verrekend met de betalingen in het kader van de steunregelingen voor rundvee waarop hij aanspraak kan maken op grond van aanvragen die hij indient in de drie kalenderjaren die volgen op het kalenderjaar waarin het verschil wordt vastgesteld.&#13;
	Het sanctieregime met betrekking tot de runderen waarvoor geen premie is aangevraagd, maar die in de toekomst wel voor premie in aanmerking kunnen komen, is in vergelijking met Verordening (EG) nr. 3887/92 nagenoeg gelijk gebleven: er wordt gekort op de premie, indien met betrekking tot deze runderen, de voorwaarden inzake de identificatie- en registratieregeling voor runderen niet in acht zijn genomen. Wel dient er nu rekening te worden gehouden met de factor “gemiddelde aantal runderen op het bedrijf in het jaar waarin de controle ter plaatse wordt verricht”. In artikel 39, tweede lid, is de formule weergegeven om de korting te berekenen:&#13;
&#13;
	a/b * {(b+c)/ 2*c} *d.&#13;
&#13;
a =	het aantal gevallen waarin de identificatie- en registratieregeling voor runderen niet in acht genomen is;&#13;
b =	het op het tijdstip van de controle ter plaatse op het bedrijf gehouden aantal runderen;&#13;
c =	het gemiddelde aantal runderen op het bedrijf in het jaar waarin de controle ter plaatse wordt verricht;&#13;
d =	het totaalbedrag van de steun waarop het bedrijfshoofd in de betrokken premieperiode op grond van de steunregelingen voor rundvee aanspraak kan maken, zonodig na toepassing van de kortingen op grond van verschillen tussen aangevraagde en geconstateerde runderen.&#13;
&#13;
4.4	Evenredigheidsbeginsel&#13;
&#13;
De vraag is of het sanctieregime van de GBCS wel in overeenstemming is met de eis van evenredigheid in de ruimste zin van woord. Met andere woorden: zijn de te nemen maatregelen welke voortvloeien uit de GBCS-Verordening wel passend om het doel te bereiken, zijn de maatregelen wel noodzakelijk om het doel te bereiken (zijn er wellicht andere, mindere ingrijpende maatregelen welke getroffen kunnen worden), en is er wel een evenredige verhouding tussen de gekozen maatregel en het te dienen doel? ,  &#13;
	Of er wel een evenredige verhouding is tussen de gekozen maatregel en het te dienen doel, hangt vooral af van de evenredigheid van de zwaarte van de sanctie, gelet op de ernst van de overtreding die is begaan. Tenslotte moet ook het doel zelf rechtvaardig zijn. Immers, zonder rechtvaardig doel zijn de maatregelen die nodig zijn om dit doel te beschermen eveneens onrechtvaardig.&#13;
&#13;
Is het doel op zichzelf wel gerechtvaardigd? Hierboven is al opgemerkt dat het doel van de GBCS tweeledig is:&#13;
–	het mogelijk maken van de tenuitvoerlegging van de hervorming van het gemeenschappelijke landbouwbeleid, waarbij op doeltreffende wijze gecontroleerd kan worden of de bepalingen inzake communautaire steunverlening worden nageleefd, en&#13;
–	het vaststellen van bepalingen om een doeltreffende preventie en bestraffing van onregelmatigheden en fraude mogelijk te maken.&#13;
Het spreekt voor zich dat er, in het kader van de rechtstreekse steunverlening, de nodige maatregelen getroffen dienen te worden om zich ervan te vergewissen dat de door het EOGFL gefinancierde maatregelen daadwerkelijk en op regelmatige wijze zijn uitgevoerd. Het doel zelf lijkt daarmee gerechtvaardigd.&#13;
&#13;
Moeilijker te beantwoorden is de vraag of het sanctieregime de toets van de evenredigheid doorstaat. Immers, indien er een afwijking is van meer dan twintig procent tussen het aantal geconstateerde runderen en het aantal aangevraagde runderen, wordt er geheel geen premie uitgekeerd, zelfs niet als de aanvraag te goeder trouw is gedaan. Het Hof van Justitie heeft zich hierover uitgesproken in een aantal arresten.&#13;
&#13;
	Zaak National Farmers’ Union e.a. &#13;
In deze zaak was de nationale beroepsvereniging van landbouwexploitanten in Engeland en Wales van mening dat het sanctieregime onevenredig uitpakt bij producenten die te goeder trouw een aanvraag in het kader van akkerbouwsteun hebben ingediend.  Het ging in casu om een producent die de oppervlakte van het voederareaal in zijn aangifte met meer dan 20% te hoog heeft aangegeven.&#13;
	Het Hof overweegt als volgt:&#13;
&#13;
“Dienaangaande zij opgemerkt, dat de voorziene sanctie, namelijk het verlies van het recht op de premie voor runderen, geen vaste sanctie is, doch een sanctie die is gerelateerd aan de omvang van de begane vergissing. Het feit dat een exploitant die te goeder trouw een vergissing begaat, zijn aanvraag doet zonder oogmerk van fraude, doet niet af aan de ernst van de vergissing. Gezien de ruime beoordelingsbevoegdheid van de gemeenschapsinstellingen terzake, is een afschrikkende en doeltreffende sanctie, zoals voorzien in artikel 9, lid 2, tweede alinea, van verordening nr. 3887/92, niet als ongerechtvaardigd of onevenredig aan te merken”.&#13;
&#13;
Kortom, de producent is zelf verantwoordelijk voor zijn steunaanvraag. Hij dient zorgvuldig na te gaan of de ingediende aanvraag overeenstemt met de werkelijkheid. Gemaakte fouten komen in principe voor zijn rekening. ,  &#13;
	Verder overweegt het Hof:&#13;
&#13;
“Gelet op de bijzondere kenmerken van de verschillende regelingen wordt in verordening nr. 3887/92 voorzien in sancties die zijn gedifferentieerd naar de ernst van de onregelmatigheid. De sanctie die wordt opgelegd aan een exploitant die de oppervlakte van de braakgelegde percelen of van het voederareaal in zijn aangifte met meer dan 20% te hoog heeft aangegeven, is weliswaar een van de zwaarste sancties die door deze verordening worden vastgesteld, doch artikel 9, lid 2, derde alinea, voorziet in nog zwaardere sancties, namelijk de uitsluiting van de betrokken steunregeling voor het betrokken kalenderjaar voor de exploitanten die opzettelijk of door grove nalatigheid een onjuiste aangifte hebben gedaan, en het verlies van iedere steun gedurende twee jaar bij opzettelijk onjuiste aangifte, zulks ongeacht de omvang van de te hoge aangifte. &#13;
&#13;
Bijgevolg moet worden vastgesteld, dat de sanctieregeling van artikel 9, leden 2 tot en met 4, van verordening nr. 3887/92, die van toepassing is op de exploitanten bij wie is vastgesteld dat het feitelijk geconstateerde voederareaal meer dan 20 % kleiner is dan de te goeder trouw in de “steunaanvraag oppervlakten” aangegeven, oppervlakte, aangepast is aan de nagestreefde doelstellingen en noodzakelijk is om deze te verwezenlijken. Deze bepaling is dus niet in strijd met het evenredigheidsbeginsel, waarvan het belang overigens in de negende overweging van de considerans in herinnering is gebracht.”&#13;
&#13;
Kortom, het Hof vindt dat het sanctioneren in het kader van artikel 9 van Verordening (EEG) nr. 3887/92 een noodzakelijke en passende maatregel is en dat er geen onevenredige samenhang is tussen de maatregel en het beoogde doel. Immers, Verordening (EEG) nr. 3887/92 voorziet in sancties waarvan de waarde verschilt naar gelang de ernst en de omvang van de onregelmatigheid. &#13;
	Het College van Beroep voor het bedrijfsleven heeft met betrekking tot artikel 10 en verder van Verordening (EEG) nr. 3887/92 overwogen dat gelet op de jurisprudentie van het Hof van Justitie van de Europese Gemeenschappen, een beroep op het evenredigheidsbeginsel niet baadt, aangezien artikel 10 reeds voorziet in een evenredig sanctiestelsel. &#13;
	Het Hof heeft geen uitspraak gedaan over de evenredigheid van artikel 10 quater. De vraag is echter of dit artikel de toets der evenredigheid kan doorstaan. Dit kan het beste worden toegelicht aan de hand van een voorbeeld.&#13;
&#13;
Bij een fysieke controle op het bedrijf van veehouder A wordt het volgende geconstateerd:&#13;
	Op het bedrijf van veehouder A zijn 200 niet-aangevraagde runderen aanwezig. Deze zijn ook in het bedrijfsregister geregistreerd. Echter, volgens het I&amp;R-systeem rund zijn er echter maar 180 runderen aanwezig, omdat de runderen niet zijn aangemeld door de veehouder in het I&amp;R-systeem rund. Er vindt een verlaging plaats van het totale bedrag van de steun die in het kader van de betrokken steunregeling aan de aanvrager wordt verleend voor de laatste twaalf maanden vóór de controle ter plaatse. Hierbij wordt het aantal afwijkingen (20) gedeeld door het aantal aanwezige dieren die voor de betrokken regeling in aanmerking komen, of het totale aantal in het I&amp;R-systeem rund ingeschreven dieren of het aantal paspoorten of het aantal in het register van het bedrijf ingeschreven dieren, waarbij alleen het laagste aantal in aanmerking wordt genomen (180).&#13;
	Het kortingspercentage is 20/180 * 100% = 11,1%&#13;
&#13;
Op het bedrijf van B zijn slechts twee niet-aangevraagde runderen aanwezig. Deze zijn tevens in het bedrijfsregister opgenomen. Echter, er is slechts één rund in het I&amp;R-systeem rund geregistreerd.&#13;
	Nu is het kortingspercentage: 1/1 * 100% = 100%.&#13;
&#13;
De consequentie is dat, indien er in de twaalf maanden voorafgaand aan de fysieke controle voor honderd runderen slachtpremie is aangevraagd, deze runderen in het laatste voorbeeld niet voor de premie in aanmerking komen. Terwijl veehouder A, slechts voor 11,1 % gekort wordt in zijn premie.&#13;
	Het percentage wordt hoger indien de noemer lager is. Veehouders met een kleine hoeveelheid niet-aangevraagde runderen op het bedrijf ten tijde van de controle worden extra zwaar gesanctioneerd.&#13;
	Het is voor mij twijfelachtig of dit sanctieartikel de toets der evenredigheid wel kan doorstaan, mede gelet op het nieuwe artikel 39 van Verordening (EG) nr. 2419/2001, waarbij het sanctioneren in verband met onregelmatigheden betreffende niet-aangevraagde runderen ingrijpend is gewijzigd.&#13;
&#13;
	Evenredig sanctieregime Verordening (EG) nr. 2419/2001?&#13;
Nu heeft het Hof zich slechts uitgesproken over de evenredigheid met betrekking tot het sanctioneren op basis van Verordening (EG) nr. 3887/92. Wordt, mede gelet op de door het Hof aangegeven criteria, de evenredigheid van het sanctieregime op basis van Verordening (EG) nr. 2419/2001 eveneens gewaarborgd?&#13;
	Het Hof geeft aan dat, wil een sanctie evenredig zijn aan de ernst van de onregelmatigheid, de waarde van de sanctie moet verschillen naar gelang de ernst en de omvang van de onregelmatigheid.&#13;
	Zoals al eerder is aangegeven wordt de steun berekend op basis van het aantal geconstateerde runderen (artikel 36 lid 3 van Verordening (EG) nr. 2419/2001). In artikel 38 lid 2 is tevens bepaald dat, indien het afwijkingspercentage van het aantal geconstateerde runderen en het aantal aangevraagde runderen meer dan 50% betreft, de producent niet alleen voor de desbetreffende premieperiode wordt uitgesloten van steun, maar dat de producent nogmaals wordt uitgesloten van de steun die hij anders zou hebben ontvangen op basis van het aantal geconstateerde (en dus premiabele) dieren.&#13;
	Stel nu dat er twee producenten voor 25 stieren premie hebben aangevraagd. Bij producent 1 worden er 15 stieren als geconstateerd aangemerkt en bij producent 2 wordt er geen enkele stier als geconstateerd aangemerkt. De afwijking bij producent 1 is kleiner dan de afwijking bij producent 2. Toch wordt producent 1 zwaarder gesanctioneerd dan producent 2. Producent 1 zou immers op basis van zijn aantal geconstateerde runderen anders premie hebben ontvangen van 15 maal het premiebedrag. Voor dit bedrag zal hij nogmaals worden uitgesloten van steun, daar zijn afwijking “aangevraagd” en “geconstateerd” aantal runderen groter is dan 50% op basis van het aantal geconstateerde runderen. Bij producent 2 zijn er geen geconstateerde runderen. Hij zou daardoor voor de desbetreffende premieperiode geen steun hebben ontvangen en zal conform artikel 38 lid 2 daardoor niet nogmaals worden uitgesloten van steun.&#13;
	Er is er wel een verschil in sanctie en ernst van de onregelmatigheid, maar de uitkomst is een andere: hoe meer onregelmatigheden, hoe lichter de sanctie.&#13;
&#13;
Het is tevens nog maar de vraag wat de gevolgen zijn van artikel 39. Zoals hierboven al is aangegeven is er een formule gecreëerd, waarbij er rekening moet worden gehouden met de factor “gemiddelde aantal runderen op het bedrijf in het jaar waarin de controle ter plaatse wordt verricht”. Echter, wat indien het op het tijdstip van de controle ter plaatse op het bedrijf gehouden aantal runderen nul is? Dan kan er naar mijn mening geen kortingspercentage worden berekend, omdat er wiskundig niet door nul kan worden gedeeld. Helemaal geen korting toepassen is mijns inziens ook geen optie, omdat er wel onregelmatigheden zijn vastgesteld. Hoe hiermee om te gaan is voor mij niet duidelijk.&#13;
&#13;
5.	Conclusie&#13;
&#13;
Het geïntegreerd beheers- en controlesysteem voor de communautaire steunregelingen (GBCS) is in het leven geroepen om te bewerkstelligen dat de door het EOGFL gefinancierde maatregelen (onder andere de steunverlening aan rundveehouders) daadwerkelijk en op regelmatige wijze uitgevoerd worden. Dit sanctieregime is streng van opzet: er wordt niet slechts gesanctioneerd in verband met frauduleuze en/of onzorgvuldig gedane aanvragen, maar iedere onregelmatigheid waaraan een ondernemer zich bij zijn steunaanvraag schuldig maakt, valt onder het sanctieregime van Verordening (EG) nr. 3887/92. De achterliggende gedachte is dat de administratieve controle en de controle ter plaatse, op een zodanige wijze moet worden uitgevoerd dat een doeltreffende verificatie van de naleving van de voorwaarden voor toekenning van de steunbedragen en premies is gewaarborgd.&#13;
	Bovendien is uit diverse uitspraken van het Hof gebleken dat het sanctieregime van Verordening (EEG) nr. 3887/92 de toets der evenredigheid kan doorstaan wat betreft het sanctioneren bij verschillen tussen aantallen aangevraagde en geconstateerde dieren. Met betrekking tot de niet-aangevraagde runderen en het nieuwe sanctieregime van Verordening (EG) nr. 2419/2001 zijn er naar mijn mening nog de nodige kritieke punten wat betreft de evenredigheid. De toekomst zal moeten uitwijzen of het totale sanctieregime op deze wijze gehandhaafd kan blijven.&#13;
&#13;
</content><legacyfootnotes>* Mr. E. de Olde is senior jurist bij LASER Deventer, een uitvoeringsorganisatie van het ministerie van&#13;
Landbouw, Natuurbeheer en Visserij.&#13;
1. C.S. Pisuisse en A.M.M. Teubner, Elementair Europees Gemeenschapsrecht, derde druk, p. 156.&#13;
2. Art. 32 t/m 38 EG-Verdrag.&#13;
3. Art. 37 lid 3 onder b EG-Verdrag.&#13;
4. Verordening (EG) nr. 1254/1999 (PbEG L 160 van 26.6.1999, p. 21) en Verordening (EG) nr. 2342/1999&#13;
(PbEG L 281 van 4.11.1999, p. 30).&#13;
5. Bijvoorbeeld door de invoering van de Superheffing op melk bij Verordening (EEG) nr. 856/84 (PbEG&#13;
L 90 van 1.4.1984).&#13;
6. C.S. Pisuisse en A.M.M. Teubner, Elementair Europees Gemeenschapsrecht, derde druk, p. 157.&#13;
7. Volgens de negende overweging van de conclusie van de A-G Léger in HvJ EG 17 juli 1997, zaak&#13;
C-354/95, Jur, p. 4559 e.v.&#13;
8. PbEG L 355 van 5.12.1992, p. 1.&#13;
9. PbEG L 391 van 31.12.1992, p. 36.&#13;
10. Zoals al eerder is aangegeven geldt Verordening (EG) nr. 2419/2001 voor steunaanvragen ingediend&#13;
vanaf 1 januari 2002.&#13;
11. Art. 4 en 5 van Verordening (EEG) nr. 3887/92.&#13;
12. Art. 6, eerste lid van Verordening (EEG) nr. 3887/92.&#13;
13. Zaak C-240/90, Duitsland/De Commissie (Schapenvlees), Jur 1992, I-5383.&#13;
14. HvJ EG 16 mei 2002, C-63/00.&#13;
15. Zie overweging 22 e.v.&#13;
16. Overweging 24.&#13;
17. Zie ook HvJ EG 24 februari 2000 (Commissie/Frankrijk), C-434/97, Jur. p. I-1129 punt 21 en HvJ EG&#13;
4 oktober 2001 (Italië/Commissie), C-403/99, Jur. p. I-6883, punt 28.&#13;
18. Zie overweging 27.&#13;
19. Zie overweging 32.&#13;
20. PbEG L 204 van 11.8.2000, voorheen Verordening (EG) nr. 820/97 (PbEG L 117 van 7.5.1997).&#13;
21. Nu art. 5 van Verordening (EG) nr. 1760/2000.&#13;
22. Bij fouten en omissies in het register van het bedrijf of in de paspoorten wordt een verlaging ingevolge&#13;
het derde lid van art. 10 quater toegepast wanneer de betrokken fouten of omissies zijn geconstateerd&#13;
bij ten minste twee binnen een periode van 24 maanden verrichte controles.&#13;
23. Art. 5, eerste alinea van Verordening (EG) nr. 2342/1999.&#13;
24. Zoals is voorgeschreven in art. 21 van Verordening (EG) nr. 1254/1999 jo art. 7 van Verordening (EG)&#13;
nr. 1760/2000.&#13;
25. Art. 10, eerste lid van Verordening (EG) nr. 3887/92.&#13;
26. PbEG L 327 van 12.12.2001.&#13;
27. Indien een producent zowel voor stieren als zoogkoeien een premieaanvraag doet, dient de korting te&#13;
worden berekend over het totale steunbedrag dat de producent aan stieren- en zoogkoeienpremie zou&#13;
hebben ontvangen.&#13;
28. Zie bijv. de zaak van 9 november 1995, zaak C-426/93, Duitsland/Raad, Jur. 1995, p. I-3723, r.o. 42.&#13;
29. J.H. Jans, R. de Lange, S. Prechal, R.J.G.M. Widdershoven, Inleiding tot het Europees bestuursrecht,&#13;
tweede druk, Ars Aequi Libri Nijmegen 2002, p. 183-188.30. HvJ EG 17 juli 1997, zaak C-354/95, Jur, p. 4559 e.v.&#13;
31. Verordening (EEG) nr. 3887/92 resp. Verordening (EG) nr. 2419/2001 is tevens van toepassing op&#13;
steunaanvragen in de sector akkerbouw.&#13;
32. Overweging 53.&#13;
33. Wel kunnen fouten in de aanvraag door de producent worden hersteld, door middel van een schriftelijke&#13;
melding bij de bevoegde instantie (art. 44 lid 2 Vo 2419/2001), en kan een steunaanvraag te allen tijde&#13;
worden aangepast indien er sprake is van een kennelijke fout (art. 12 van Verordening 2419/2001).&#13;
34. Zie ook in deze zin de zaak van 14 september 2000, Fisher, C-369/98, waarin het Hof in de punten 27&#13;
en 28 aangeeft dat een doeltreffende procedure veronderstelt dat de gegevens die een steunaanvrager&#13;
moet verstrekken, van meet af aan volledig en juist zijn, zodat hij een juiste aanvraag om compensatiebedragen&#13;
kan indienen en sancties kan vermijden.&#13;
35. Overwegingen 54 en 55.&#13;
36. In het eerder in dit artikel aangehaalde arrest van het Hof (HvJ EG 16 mei 2002, C-63/00) wordt ook&#13;
voor art. 10 van Verordening 3887/92 de evenredige werking vastgesteld. Verwezen wordt naar het&#13;
arrest National Farmers’ Union e.a. Het CBB geeft hiervan een bevestiging.&#13;
37. Zie bijvoorbeeld CBb 19-09-2001, AWB 01/23.&#13;
</legacyfootnotes><footnotes><footnote/></footnotes><auteurs>mr. E. de Olde</auteurs><published>2003-04-01 00:00:00</published><modified>2003-04-01 00:00:00</modified><editiondate>2003-04-01</editiondate><htmlpath>https://denhollander.info/artikel/4468</htmlpath></article>
</articles></edition>