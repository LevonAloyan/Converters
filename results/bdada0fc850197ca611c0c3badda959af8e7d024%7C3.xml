<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2008</searchword><id>7588</id><udhid>UDH:TvAR/7588</udhid><titel>Landbouw verdient beter</titel><searchwords><searchword>TvAR 12/2008</searchword><searchword>UDH:TvAR/7588</searchword></searchwords><attachments><attachment><name>TAR2008_12Art1.pdf</name><extention>pdf</extention><url>https://denhollander.info/download/7070/ci</url></attachment></attachments><inleiding>Het is mij niet bekend waar het fenomeen vandaan komt, maar het valt niet te ontkennen&#13;
dat de ene na de andere Task Force rapporten produceert. We beschikken nu over het rapport&#13;
van de Task Force Financiering Landschap, ingesteld door de Minister van Landbouw,&#13;
Natuur en Voedselkwaliteit, waarvan de titel luidt ‘Landschap verdient beter’. Een leuke&#13;
vondst, die twee betekenissen: het landschap verdient een betere bescherming en met landschap&#13;
kun je meer verdienen. Veel nieuws bevat het rapport niet. Het komt er op neer dat&#13;
het agrarische cultuurlandschap beter moet worden beschermd tegen verrommeling en dat&#13;
boeren die daar last van hebben moeten worden betaald. Ik meen dat dit al sinds 1977 –&#13;
met de verschijning van de Relatienota – de hoofdgedachte is. Beide kanten van dat beleid,&#13;
beschermen en betalen, kennen problemen. Daar heeft de Task Force wel gelijk in. </inleiding><content>De bescherming via het instrumentarium van de Wet ruimtelijke ordening is nog wel enigszins effectief,&#13;
maar heeft toch niet kunnen verhinderen dat niet-agrarische functies oprukten of dat&#13;
agrarische ontwikkelingen uit de hand liepen. Ook de Natuurbeschermingswet is op dit moment&#13;
qua bescherming tamelijk effectief, men zie het rapport van een andere Task Force&#13;
(van Trojan) over ammoniak en Natura 2000. Agrarische bedrijven binnen grote zones zitten&#13;
compleet op slot. Hier kan men trouwens goed zien dat Europese druk door de rechtstreekse&#13;
werking van de Habitatrichtlijn daarvoor bijkans onontbeerlijk is. Als het aan de&#13;
Nederlandse regering of aan de Tweede Kamer had gelegen was die strikte bescherming al&#13;
lang weer afgeschaft. Met het aspect ‘bescherming’ loopt het dus nog wel zo’n beetje. Over&#13;
het aspect ‘betalen’ valt meer te zeggen. Ook als men van mening is dat boeren niet betaald&#13;
hoeven te worden voor het niet-verpesten van het landschap, kan het toch onjuist worden&#13;
gevonden om de lasten van de landschapsbescherming eenzijdig bij de boeren te leggen.&#13;
Waar het in het ruimtelijk beleid vaste rechtspraak is dat bedrijven een redelijke ontwikkelingsmogelijkheid&#13;
moet gelaten worden, of anders moeten worden wegbestemd met bijbehorende&#13;
aankoop/onteigeningsoptie, is dat in het milieurecht en het natuurbeschermingsrecht&#13;
totaal anders. Bedrijven worden zonder pardon (en zonder vergoeding) op slot gezet. In de&#13;
Wet ammoniak en veehouderij gaat men zelfs nog verder met het zogenaamde gecorrigeerde&#13;
emissieplafond. En waar wel wordt betaald, bijvoorbeeld op basis van de Subsidieregeling&#13;
Agrarisch Natuurbeheer, die tegenwoordig bij de provincies ligt, zijn er nogal wat moeilijkheden&#13;
bij de uitvoering (zie E.H.M. Harbers,‘Wie is de beheerder’, Agr.r.2008, p. 295). Altijd&#13;
zijn er te veel belemmeringen voor de landbouw en nooit is er geld genoeg. Dat zal met&#13;
het plan van de Task Force – dat voor zover ik kan zien met name neerkomt op fondsvorming&#13;
– niet anders worden. Er behoort daarom een optie te worden toegevoegd: een recht&#13;
op onteigening. Een boer die op slot wordt gezet en daarvoor niet wordt gecompenseerd&#13;
moet kunnen kiezen tussen ofwel zijn bedrijf zonder toekomstmogelijkheden voortzetten&#13;
ofwel zich melden bij gemeente, provincie of rijk om te worden onteigend. Hetzelfde geldt&#13;
als een boer allerlei andere belemmeringen in zijn bedrijfsvoering ondervindt, die noodzakelijk&#13;
zijn ter bescherming van natuur en landschap en waar geen of onvoldoende vergoeding&#13;
tegenover staat. Ook dan moet een boer kunnen kiezen. Er zou voor het ontstaan van zo’n&#13;
recht op onteigening wellicht kunnen worden aangeknoopt bij het verruimde begrip ‘overheidsingrijpen’,&#13;
dat in de belastingwetgeving een rol speelt bij de herinvesteringsreserve&#13;
(men zie daarover de brief van de Task Force Economie d.d. 26 september 2008 aan de&#13;
Tweede Kamer). De landbouw verdient beter dan te moeten vechten tegen natuur en voor&#13;
vergoedingen. Opting-outmoet als alternatief beschikbaar komen.</content><legacyfootnotes/><footnotes><footnote/></footnotes><auteurs>prof. mr. D.W. Bruil</auteurs><published>2008-12-01 00:00:00</published><modified>2008-12-01 00:00:00</modified><editiondate>2008-12-01</editiondate><htmlpath>https://denhollander.info/artikel/7588</htmlpath></article>
</articles></edition>