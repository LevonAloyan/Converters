<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1986</searchword><id>6351</id><udhid>UDH:TvAR/6351</udhid><titel>Mestoverschotten</titel><searchwords><searchword>TvAR 2/1986</searchword><searchword>UDH:TvAR/6351</searchword></searchwords><attachments><attachment><name>1986_nr 2_Artikel_Lopes.pdf</name><extention>pdf</extention><url>https://denhollander.info/download/6133/ci</url></attachment></attachments><inleiding>Op de jaarvergadering van de Vereniging voor Agrarisch Recht, op 26 april 1985&#13;
gehouden in Bilthoven, vormden mestoverschotten het thema van het wetenschappelijke&#13;
gedeelte. De opkomst, zo'n 120 personen, was groot.&#13;
Voor de eerste keer in zeer lange tijd hadden de preadviseurs volstaan met een&#13;
beknopt overzicht van feiten en enkele stellingen, en aan alle deelnemers tijdig-toegezonden.&#13;
Ter plaatse spraken zij uitvoeriger ex cathedra, doch het gemis aan publicabele&#13;
artikelen voor dit tijdschrift deed zich voelen. Hopelijk zal blijken dat we hier&#13;
met een uitzondering te doen hebben.&#13;
In het onderstaande doe ik een poging het schriftelijke werk van ir M.H.C. Lodewijks,&#13;
mr J.G. de Vries Robbé en van het Tweede Kamerlid ir R.J. Tazelaar (een&#13;
kort ingezonden stuk in TVVS 1985, nr. 85/3, blz. 80 met onderschrift M.R. Mok&#13;
naar aanleiding van een artikel van Mok, TVVS 1984 nr. 84/12, blz. 307), hun optreden&#13;
ter plaatse en de interventies en andere reacties uit de zaal rond een aantal&#13;
trefwoorden neer te leggen</inleiding><content>TERUGWERKENDE KRACHT VAN DE INTERIMWET BEPERKING&#13;
VARKENS- EN PLUIMVEEHOUDERIJEN&#13;
Buiten de politiek (zie bij voorbeeld het ingezonden stuk van Tazelaar) hoort men&#13;
weinig waarderende woorden voor de (totstandkoming van de) Interimwet. De Vries&#13;
Robbé wijst op de periode van slechts 2Vi maand waarin de wetgevende arbeid voltooid&#13;
was, en kwalificeert de voorbereiding als minder zorgvuldig. Hij herkent in&#13;
materiële zin terugwerkende kracht en daarmee strijd met de Grondwet. Niet voor&#13;
niets heeft de minister van Landbouw in de Eerste Kamer verklaard dat hij de gang&#13;
van zaken niet voor herhaling vatbaar acht. Vergelijkbare noodwetgeving is te herkennen&#13;
in de Machtigingswet inkomen en werkgelegenheid (1974). Een stopwet zou&#13;
overdreven zijn geweest, doch met de Interimwet zonder hardheidsclausules heeft&#13;
de wetgever het zich wel bijzonder gemakkelijk gemaakt.&#13;
De interventie van prof. mr W. Brussaard is geheel gewijd aan de gewraakte terugwerkende&#13;
kracht. Het wetsontwerp, zoals ingediend bij de Raad van State, hield&#13;
in een verbod ingaande op de dag van indiening van het wetsvoorstel bij de Tweede&#13;
Kamer. Werking met terugwerkende kracht is in strijd met art. 16 Grondwet en art.&#13;
7 lid 1 van de Europese Conventie tot bescherming van de rechten van de mens. De&#13;
regering heeft de door de Raad van State gemaakte bezwaren erkend en de formulering&#13;
gewijzigd. Nu is het in werking hebben van een varkens- of pluimveehouderij&#13;
verboden, wanneer deze is gevestigd of uitgebreid na de indiening van het wetsvoorstel&#13;
bij de Tweede Kamer. Strafbaar is nu alleen de voortzetting van het in werking hebben. Nog steeds is (dus) van terugwerkende kracht sprake. Wel kon de&#13;
meerderheid van de Kamer zich met de gepretendeerde wijziging verenigen. De minister&#13;
suggereerde dat de nieuwe formulering omzetting in exclusieve werking&#13;
(= aanwijzing door de wetgever) had bewerkstelligd. Prof. mr P. de Haan had indertijd&#13;
echter laten weten dat de wijziging in het geheel niet tegemoet komt aan de&#13;
door de Raad van State geuite bezwaren. Mok (TVVS 1985 nr. 85/3, blz. 80) constateert&#13;
dat in de Tweede Kamer de Grondwet lang niet zo heilig is als zij zou moeten&#13;
zijn. De belofte van de Kamerleden aan de Grondwet komt in een dubieus licht te&#13;
staan.&#13;
Brussaard ziet, met de minister, het in de Interimwet gelegen anticiperend effect,&#13;
bedoeld om de adspirant-investeerder af te schrikken.&#13;
INTERIMWET BEPERKING VARKENS- EN PLUIMVEEHOUDERIJEN;&#13;
INHOUD EN BETEKENIS (DE VRIES ROBBÉ)&#13;
De Interimwet, waarvan het ontwerp op 1 november 1984 werd ingediend, is in werking&#13;
getreden op 23 januari 1985. De wet zal maximaal twee jaar van kracht zijn.&#13;
Doel is het tegengaan van vestiging en uitbreiding van varkens- en pluimveebedrijven.&#13;
Het is verboden een bedrijf in werking te hebben dat is gevestigd na 1 november&#13;
1984; in concentratiegebieden zelfs een bedrijf dat na die datum is uitgebreid. Een&#13;
aanpassing binnen de bestaande ruimte met het oog op een efficiëntere bedrijfsvoering&#13;
tot maximaal 10% wordt niet als een uitbreiding beschouwd.&#13;
De zojuist genoemde verboden zijn niet van toepassing indien uiterlijk op 1 november&#13;
1984 de benodigde hinderwet- en bouwvergunning zijn verleend of de benodigde&#13;
aanvragen zijn ingediend en investeringsverplichtingen zijn aangegaan.&#13;
Voor normale landbouwbedrijven zijn geen ontheffingsmogelijkheden. Van een&#13;
hardheidsclausule is evenmin sprake.&#13;
Tegen besluiten ter uitvoering van de wet staat beroep open bij het College van&#13;
Beroep voor het bedrijfsleven. De Wet administratieve rechtspraak bedrijfsorganisatie&#13;
is deels van overeenkomstige toepassing. Overtredingen vallen onder de Wet&#13;
economische delicten.&#13;
Van groot belang is hoe de Algemene Inspectie Dienst de naleving van de wettelijke&#13;
verplichtingen zal controleren. Onvoldoende mate van 'handhaafbaarheid' betekent&#13;
rechtsongelijkheid tussen goedwillenden en anderen.&#13;
ONTWERP MESTSTOFFENWET (DE VRIES ROBBÉ)&#13;
De opzet van de Meststoffenwet als raamwet betekent een uitwerking via algemene&#13;
maatregelen van bestuur en ministeriële verordeningen. Meststoffen zijn alle stoffen&#13;
met bemestende waarde en bestemming. Dierlijke mest omvat mest van door de minister&#13;
aangewezen soorten vee, pluimvee of andere diersoorten. Mestoverschot is het&#13;
verschil tussen de feitelijke produktie en die ingevolge de wettelijke normen (art. 1). Aan te verhandelen meststoffen kunnen kwaliteitseisen worden gesteld (art. 2). De&#13;
verhandeling kan aan een vergunning met voorwaarden vooraf worden gebonden&#13;
(art. 4).&#13;
Nadere regels kunnen worden gesteld inzake opslaan, verwerken, vervoeren en&#13;
verhandelen van meststoffen (art. 5). Controle is mogelijk via een verplichting&#13;
tot mestboekhouding (art. 6). Hierin worden genoteerd hoeveel uit de giertank&#13;
over het eigen land is uitgereden en hoeveel naar de mestbank (zie aanstonds) is&#13;
afgevoerd. Het mestoverschot wordt per bedrijf bepaald door een door de minister&#13;
aangewezen orgaan (art. 8). Men stelle zich hier voor wisseling in het veebestand&#13;
en in het areaal (bij voorbeeld door bij pachten of door verlies van pachtland).&#13;
Op de naleving van de regels inzake opslaan, verwerken, vervoeren en verhandelen&#13;
(art. 5) kan toezicht geschieden door een rechtspersoon/mestbank (art. 9). Deze&#13;
is tevens belast met de afname van mestoverschotten in de regio en bemiddeling bij&#13;
de verhandeling daarvan. Producenten kunnen worden verplicht tot aansluiting bij&#13;
de mestbank. De mestbanken zijn belast met tuchtrechtspraak (berisping, boete,&#13;
verscherpte controle) in geval van overtredingen.&#13;
Zullen de vaste kosten van de mestbank betaald worden uit de algemene middelen&#13;
en de variabele kosten komen voor rekening van de betrokkene? De controle moet&#13;
wel inhouden een vergelijking van de feitelijk aanwezige mest met de mestboekhouding.&#13;
Voor de boeren staat veel op het spel, zodat de controle nauwgezet zal&#13;
moeten zijn. Een tekort aan mankracht zal zich daarbij pijnlijk doen gevoelen. Er&#13;
is enige overeenstemming met de fiscaliteit; ook de belastingdienst is overbelast. De&#13;
komst van mestconsulenten is niet al te onwaarschijnlijk.&#13;
Bij of krachtens algemene maatregel van bestuur kunnen vrijstellingen en ontheffingsbepalingen&#13;
worden opgenomen (art. 13). Tegen besluiten staat in de regel beroep&#13;
open bij het College van Beroep voor het bedrijfsleven. Overtredingen van de&#13;
wet zijn economische delicten.&#13;
WET BODEMBESCHERMING (DE VRIES ROBBÉ)&#13;
Het doel van de als een raamwet opgezette Wet bodembescherming is de realisatie&#13;
van een voor het gehele land geldend algemeen niveau van bodembescherming. Deze&#13;
geschiedt door verdere regeling bij amvb ingevolge met name art. 8-13. Art. 9 betreft&#13;
dan het op of in de bodem brengen van meststoffen. Ingevolge art. 17 kunnen kwaliteitsdoelstellingen&#13;
worden aangegeven die overheidsorganen in acht moeten nemen.&#13;
De wetgever delegeert de regeling van vrijstellingen en ontheffingen, voor zover het&#13;
belang van de bescherming van de bodem zich daartegen niet verzet (art. 28). Provinciale&#13;
Staten kunnen bijzondere beschermingsgebieden voor bodem en grondwater&#13;
aanwijzen en daarvoor nadere regels vaststellen (art. 33 e.v.; art. 38 e.v.). Er&#13;
kunnen heffingen worden ingesteld (art. 49). FEITEN EN CIJFERS (LODEWIJKS)&#13;
De concentratie en accumulatie van organische en anorganische stoffen in de bodem&#13;
levert problemen op door de aanwezigheid van de macro-elementen fosfaat en ammoniak&#13;
en de micro-elementen koper, cadmium en andere zware metalen. De gevolgen&#13;
zijn eutrofiëring van grond- en oppervlaktewater (door fosfaat), zure regen en&#13;
nitraat in het grondwater (door ammoniak), aantasting van het bodemleven en opname&#13;
in voedingsgewassen (door de metalen). Deze processen versterken elkaar en&#13;
zijn niet omkeerbaar. Door het gebruik van andere dan dierlijke meststoffen worden&#13;
de concentraties nog verhoogd en wordt het moeilijker de mest enigszins gunstig te&#13;
verdelen.&#13;
Een brief van het ministerie van VROM (7 maart 1985) laat zien dat, indien geen&#13;
schade aan gewassen wordt geriskeerd (landbouwnorm) 19 miljoen ton niet op eigen&#13;
bedrijf kan worden afgezet en 3 miljoen ton niet landelijk. Wordt niet meer fosfaat&#13;
getolereerd dan door de planten kan worden opgenomen (milieunorm), dan kan&#13;
zelfs 36 miljoen ton niet op het eigen bedrijf en 27 miljoen ton niet in Nederland&#13;
worden afgezet.&#13;
De gevaren zijn (dus) verontreiniging van grondwatervoorkomens, bedreiging van&#13;
de bodemvruchtbaarheid en van de kwaliteit van landbouwprodukten, verdergaande&#13;
aantasting van het oppervlaktewater en bedreiging van bepaalde vegetaties, alsmede&#13;
verlies van bodemfuncties. Deze gevaren zijn accuut in Brabant, Gelderland,&#13;
Limburg en Overijssel.&#13;
Met een diapresentatie maakt de Wageningse hoogleraar F.A.M, de Haan feiten&#13;
en gevaren aanschouwlijk. Zijn rustige, gedegen toelichting doet de feiten nog sterker&#13;
spreken en brengt bij de toehoorders een gevoel van ernstige verontrusting teweeg.&#13;
Ter vergadering komt Tazelaar met commentaar op feiten. In de veehouderij werken&#13;
200 000 mensen, zij produceren jaarlijks voor ƒ 23 miljard, waarvan 17 miljard&#13;
wordt geëxporteerd. De kosten gemoeid met het ongedaan maken dan wel voorkomen&#13;
van blijvend nadeel voor de grond, bedragen wel ƒ 1 miljard. Eigenlijk wordt&#13;
er (dus) niets verdiend. Hier wil ik een verdergaande opmerking van macro-economische&#13;
aard toevoegen. Onze landbouw oogst veel bewondering. De bedrijfstak is&#13;
modern en goed georganiseerd. De tweede positie in het (netto-)wereldexportklassement&#13;
komt overeen met de eerste positie in ons handelsoverschotklassement.&#13;
Daar staat tegenover dat de structuurverbetering (o.a. door ruilverkaveling, subsidies,&#13;
fondsen, laagrentende kredieten) grote sommen gelds opslokt. Tellen we&#13;
daarbij de schade die de produktie aan de produktiefactor grond toebrengt, dan&#13;
evenaren de baten de kosten. Hieruit zou men kunnen afleiden dat winst slechts kan&#13;
worden behaald door goedkope winning van een duur produkt (als olie, aardgas,&#13;
goud, platina, zilver) en door dienstverlening in sectoren waarin intelligentie de&#13;
hoofdrol speelt.&#13;
De nitraatvergiftiging heeft haar voltooiing bereikt en kan nog teruggebracht worden.&#13;
Fosfaten en koper hebben een zeer gevaarlijke concentratie bereikt en verdere&#13;
toevoegingen moeten worden voorkomen. Tazelaar wenst geen onderscheid te maken&#13;
tussen een landbouw- en een milieuprobleem. Hiermede verwerpt hij de benadering&#13;
iiit twee normen. OPLOSSINGEN (LODEWIJKS)&#13;
De kwaliteit van de mest behoeft verbetering. Met name moet de samenstelling van&#13;
veevoeders worden gewijzigd, moeten andere mestvormen worden nagestreefd en&#13;
moet, bij voorbeeld door biogaswinning en indikking, de mest anders behandeld&#13;
worden (zuiveringsslib is vaak van slechte kwaliteit). Ook moet de mest verspreid&#13;
worden, hetgeen vereist verbetering van opslag- en transportfaciliteiten, regeling van&#13;
tijd en wijze van verspreiding en normering van de hoeveelheden. Uiteindelijk zal&#13;
de intensiteit van de bio-industrie (in onze kringen liever intensieve veehouderij genoemd,&#13;
R.L.) ter discussie moeten komen. Ook internationaal dient spoed te worden&#13;
betracht bij de bestrijding van de onderhavige problematiek. Men bedenke bij&#13;
voorbeeld dat van de luchtverontreiniging die Limburg teistert, 85% van buitenlandse&#13;
herkomst is en dat de verontreiniging van het oppervlaktewater misschien wel&#13;
voor 99% aan het buitenland is toe te schrijven.&#13;
Ter vergadering ontwikkelt Tazelaar de contouren van een bestrijdingsmodel. Als&#13;
norm wil hij hanteren dat de aantasting van de bodem niet onomkeerbaar is. Hij&#13;
wil kunstmest niet buiten beschouwing zien gelaten, omdat ook daarvan een bedreiging&#13;
van de vruchtbaarheid van de bodem uitgaat. Het zeer ongewenste koper komt&#13;
als bestanddeel van varkensvoer in de bodem. Dit metaal wordt gebruikt om een&#13;
snelle groei te bevorderen en is door de concurrentie onmisbaar geworden. De tot&#13;
dusverre getroffen maatregelen op Europees niveau zijn nog lang niet toereikend.&#13;
Het uit Togo afkomstige cadmium maakt deel uit van fosfaatmest, doch het gehalte&#13;
kan wel omlaag. De mestbank zal vooral een belangrijke rol kunnen spelen wanneer&#13;
de boeren tot aansluiting verplicht zullen worden. Ongewenst is de schaalvergroting,&#13;
mede gevolg van lagere heffingen per hectare, naarmate het bedrijf groter is.&#13;
Tenslotte is het niet juist de grond, zoals in het Ontwerp-Meststoffenwet, te definiëren&#13;
als voedingsbodem voor het gewas. Daardoor wordt grond aan de werking van&#13;
de Wet onttrokken en gebruikt voor dumpingspraktijken.&#13;
Het uitgangspunt dat de vervuiler de reinigingskosten c.q. de beveiligende maatregelen&#13;
betaalt, wordt achtereenvolgens door ir J. Baas en door dr J. Tesink van&#13;
stal gehaald. Tazelaar werkt de toerekening verder uit. De vraag is welke kosten de&#13;
vervuiler moet betalen en tot welke limiet. Het nationale karakter van het mestprobleem&#13;
brengt spreker tot de uitspraak dat een algemene heffing voor alle mestproducenten,&#13;
ook voor hen die alle mest op het eigen bedrijf houden, op haar plaats&#13;
is. Die heffing zou bij voorbeeld op de prijs van het veevoeder kunnen worden gelegd.&#13;
Bedrijven met een mestoverschot zouden - ook als zij dat kwijt kunnen - boven&#13;
op de algemene heffing aan een specifieke heffing onderworpen moeten zijn. Voor&#13;
een aflevering bij de mestbank zou dan wederom een heffing moeten zijn verschuldigd.&#13;
Een en ander moet worden opgenomen in een raamwet. De uitvoering geschiedt&#13;
dan bij algemene maatregel van bestuur en ministeriële beschikkingen. Ook deze uitvoering&#13;
moet zodanig beschreven zijn dat het Parlement haar kan beoordelen en&#13;
zich een voorstelling kan maken van de consequenties. Tazelaar besluit met de waarschuwing&#13;
dat de overheid volledig moet ingrijpen en dat het te laat is voor halve&#13;
maatregelen. KOPER, SCHAPEN EN NORMEN&#13;
Dat schapen reeds bij een lage koperconcentratie sterven - zoals vermeld door Tesink&#13;
- wil volgens De Haan nog niet zeggen dat de koperconcentratie teruggebracht&#13;
moet worden tot een zeer lage waarde. We kunnen zeer wel uitgaan van een normale&#13;
produktie van gewassen om onze norm te bepalen. Spreker merkt nog op dat in de&#13;
toekomst de waarde van grond mede zal worden bepaald door de mesthistorie daarvan.&#13;
EXPORT VAN MESTOVERSCHOTTEN&#13;
Als eerste spreekt mr L.P.J. Mertens over de mogelijkheid mestoverschotten te exporteren.&#13;
Daarmee ontstaat volgens mr D.L. Rodrigues Lopes een ethisch probleem.&#13;
De weg wordt opengesteld voor import door andere rijke landen om - op&#13;
het eerste gezicht - winsten te maken en door arme landen waar nog geen milieubesef&#13;
is ontwikkeld. Hierop antwoordt Tazelaar dat Vlaanderen (!) reeds import van&#13;
afval heeft verboden, evenals de Bondsrepubliek. Een reeds aanhangig rechtsgeding&#13;
zal uitwijzen of een dergelijk verbod zich verdraagt met het vrije verkeer van goederen&#13;
in de Europese Gemeenschap. Overigens is mest in principe een goed produkt.&#13;
De Haan wijst er nog op dat vruchtbaarheid brengende bestanddelen worden geïmporteerd&#13;
en hier na gebruik een afvalprobleem veroorzaken waarvoor export weer&#13;
een van de mogelijke oplossingen is. Het afvalprodukt bestaat voor 96% uit water.&#13;
Dat gehalte zou sterk moeten worden verminderd om de materie transportabel te&#13;
maken.&#13;
PREMIE VOOR GOED BEMESTINGSGEDRAG&#13;
Tegenover de bijdragen in de kosten van de verwerking van de overschotten kan mr&#13;
J. Oggel zich premies voorstellen voor boeren die niet tot het overschotprobleem bijdragen.</content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1986-02-01 00:00:00</published><modified>1986-02-01 00:00:00</modified><editiondate>1986-02-01</editiondate><htmlpath>https://denhollander.info/artikel/6351</htmlpath></article>
</articles></edition>