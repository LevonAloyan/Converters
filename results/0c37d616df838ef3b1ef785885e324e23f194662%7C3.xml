<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2014</searchword><id>11567</id><udhid>UDH:TvAR/11567</udhid><titel>Het Akkoord van Spelderholt</titel><searchwords><searchword>TvAR 9/2014</searchword><searchword>UDH:TvAR/11567</searchword></searchwords><attachments><attachment><name>16940.pdf</name><extention>pdf</extention><url>https://denhollander.info/download/16940/ci</url></attachment></attachments><inleiding/><content>&lt;p&gt;1. Inleiding&lt;br/&gt;Inmiddels is het bekend: vertegenwoordigers van pachters en verpachters hebben begin juli 2014 een akkoord bereikt over een vernieuwing van het pachtrecht: het Akkoord van Spelderholt.1 In feite is sprake van een deelakkoord, omdat geen overeenstemming bestaat over het overgangsrecht.2 Over het stelsel en de inhoud van het nieuwe pachtrecht zijn de vertegenwoordigers het wel volledig eens.&lt;br/&gt;Gedrieën waren wij bij de totstandkoming van het akkoord betrokken. Valk heeft het initiatief genomen en daarbij Snijders en Verbakel-van Bommel betrokken. Wij formuleerden een voorstel voor een nieuwe wettelijke regeling, waarbij werd voortgeborduurd op de aanzetten in de bijdragen van Snijders en Valk aan het themanummer van dit tijdschrift dat in de zomer van 2014 werd gewijd aan de evaluatie van Titel 7.5 BW.3 Het voorstel werd met de vertegenwoordigers besproken tijdens een bijeenkomst in Kasteel Spelderholt te Beekbergen.4 Het is vervolgens naar aanleiding van vragen, suggesties en kritiek aangepast en uitgewerkt. Nadien werd in een tweede bijeenkomst overeenstemming bereikt. De evaluator van Titel 7.5 BW, prof. mr. D.W. Bruil, heeft de Staatssecretaris van Economische Zaken bij brief van 17 juli 2014 bericht dat hij het akkoord ondersteunt.5&lt;br/&gt;Het Akkoord van Spelderholt bevat hoofdlijnen voor nieuw pachtrecht. De bij het akkoord betrokken organisaties (alle die wij konden bedenken) hebben uiteraard elk een eigen afweging gemaakt.6 Sommige onderdelen zijn door de verpachters alleen maar aanvaard vanwege de aantrekkingskracht van andere; hetzelfde (maar wat betreft andere voorstellen) geldt voor de organisaties die voor de belangen van de pachters opkwamen. Als men de betrokken organisaties vraagt om het akkoord toe te lichten, zal men dan ook verschillende verhalen kunnen horen. Dat wil echter niet zeggen dat aan het Akkoord van Spelderholt geen coherente visie ten grondslag ligt. Het tegendeel is het geval; ons voorstel komt voort uit een door ons drieën gedeelde analyse van de huidige situatie en een evenzeer gedeelde visie op wat er zou moeten gaan gebeuren. Uiteraard hebben wij ons ook steeds moeten afvragen wat voor alle partijen aanvaardbaar zou kunnen zijn en wat niet. Maar gelukkig hebben we daarbij geen wezenlijke concessies hoeven te doen. &lt;br/&gt;Het lijkt ons nuttig onze gemeenschappelijke analyse en visie met de lezers van dit tijdschrift te delen en van daaruit het akkoord te bespreken.8&lt;br/&gt;2. Analyse van de huidige situatie&lt;br/&gt;Over onze analyse van de huidige situatie kunnen we betrekkelijk kort zijn. Zowel Valk als Snijders heeft zich daarover meer dan eens uitgelaten, ook in dit tijdschrift.8 Daarom nu niet meer dan enkele samenvattende opmerkingen.&lt;br/&gt;Hét probleem is de tweeslachtigheid van de huidige regeling. De reguliere pacht kent een hoog beschermingsniveau. Dat is een niveau dat verpachters in veel gevallen best aan een pachter zullen willen gunnen, maar dan tegen een prijs die daarbij past.9 Het laatste is echter niet mogelijk vanwege het stelsel van gereguleerde prijzen. De geliberaliseerde pacht daarentegen kent een laag beschermingsniveau, met vrije prijzen (bij overeenkomsten voor zes jaar of korter). In een markt waarin de vraag groter is dan het aanbod, spreekt het vanzelf dat verpachters kiezen voor geliberaliseerde pacht. Wie kan hen dat kwalijk nemen?&lt;br/&gt;Dat betekent niet dat de huidige situatie voor verpachters ideaal is. Een pachter kan minder zuinig op de grond zijn, als hij niet weet of hij na afloop van de geliberaliseerde pachtovereenkomst nog gebruiker zal kunnen blijven. Bovendien is geliberaliseerde pacht alleen mogelijk voor losse grond. Er staan varkensstallen en kassen leeg omdat de eigenaar geen reguliere pacht wil en het huidige recht hem geen alternatief biedt.10&lt;br/&gt;Dat de huidige situatie voor pachters verre van gelukkig is, behoeft nauwelijks uitleg. Wie pachten wil, kan dat doorgaans alleen kortdurend, zonder zekerheid op langere termijn. Daarom kan pachtgrond bezwaarlijk de basis zijn voor omvangrijke investeringen (bijvoorbeeld in een nieuwe stal), terwijl zonder zulke investeringen veel landbouwbedrijven geen toekomst hebben. Een pachter die geen zekerheid heeft over de toekomst, zal bijvoorbeeld het opbrengen van mineralen uitstellen. Dat is alleszins begrijpelijk; tegelijk is een minder duurzaam grondgebruik op langere termijn ook voor pachters ongunstig.&lt;br/&gt;Het huidige pachtrecht kan zeer onaangenaam uitpakken voor wie zich niet goed laat adviseren.11 Wie mondeling grond verpacht voor bijvoorbeeld één jaar, kan zomaar aan een reguliere pachtovereenkomst vast komen te zitten als de pachter schriftelijke vastlegging vordert.12 Door de pachtdruk daalt dan de waarde van de eigendom in één klap met zo’n 40%.13 Na vastlegging volgt toetsing door de grondkamer en vrijwel steeds verlaging van de pachtprijs. En wanneer de overeenkomst zal eindigen, is geheel onzeker. Deze gevolgen van vastlegging worden door grondeigenaren algemeen als draconisch ervaren en hebben ertoe bijgedragen dat velen zich van de (legale) pacht hebben afgekeerd.&lt;br/&gt;Het huidige pachtprijssysteem leek goed doordacht, maar zorgt jaarlijks voor verrassingen. Ieder jaar maakt het LEI een rekensom die de buitenwereld maar gedeeltelijk kan volgen. Pieken en dalen volgen elkaar op, omdat het meerekenen van een goed oogstjaar en het niet langer meetellen van een slecht jaar (of andersom) tot een héél andere prijs leidt. Dat geeft onzekerheid bij pachters over hun toekomstige uitgaven (en dus over de ruimte om te investeren in hun agrarisch bedrijf) en bij verpachters over hun toekomstige inkomsten. &lt;br/&gt;De grondkamers zijn bij uitstek deskundig wat betreft pachtprijzen. Ook in andere opzichten zijn ze nuttig (onder andere machtiging tot verandering, art. 7:348 BW). In geval van een geschil ervaart de praktijk de gang naar de grondkamer als veel laagdrempeliger dan de gang naar de (pacht)rechter. Het heeft echter geen zin om de inhoud van een pachtovereenkomst te toetsen (of het nu de prijs betreft of ook de andere voorwaarden), als partijen vastbesloten zijn om zich van het oordeel van de grondkamer niets aan te trekken. In dat geval ervaart men de verplichte gang langs de grondkamer alleen maar als een last, in plaats van als een waardevolle voorziening.&lt;br/&gt;De pachtkamers functioneren in het algemeen goed. Deskundige rechtspraak heeft voor de pacht een duidelijke meerwaarde en is met het oog op diverse normen van het pachtrecht zelfs min of meer noodzakelijk.14&lt;br/&gt;3. Onze visie op wat er moet gebeuren&lt;br/&gt;Pachters zijn ongetwijfeld nu veel mondiger dan vijftig jaar geleden; bovendien hebben zij veelal uitstekende adviseurs. Toch betekent dit niet dat de onderhandelingspositie van pachter en verpachter gelijkwaardig is. De omstandigheid dat landbouwgrond schaars is, heeft veelal tot gevolg dat de verpachter in veel sterkere mate de inhoud van de contractvoorwaarden kan bepalen dan de pachter. Daarom blijft een zekere bescherming van pachters nodig.&lt;br/&gt;Reguliere pacht is in de huidige vorm een sterfhuis. Nieuwe reguliere pachtovereenkomsten zullen alleen gesloten worden als deze pachtvorm ook weer voor verpachters aantrekkelijk wordt. De manier om dat te bereiken is het vrijlaten van de aanvangsprijs van nieuwe reguliere pachtovereenkomsten. De markt kan aldus de prijs bepalen die bij het beschermingsniveau van de reguliere pacht past. De pacht is een financieringsinstrument voor de landbouw. Dat instrument kan echter alleen goed functioneren als eigenaren van agrarisch onroerend goed pacht als een volwaardig beleggingsinstrument kunnen zien.&lt;br/&gt;Naast een vernieuwde reguliere pacht, is er een pachtvorm nodig die partijen flexibiliteit biedt. Als een eigenaar de langdurige gebondenheid aan een reguliere pachtovereenkomst niet wenst, moet er een alternatief zijn, omdat hij zich anders geheel van de pacht af zal keren. En ook de agrarische ondernemer kan bij een flexibele pachtvorm belang hebben, namelijk als hij slechts tijdelijk extra grond (of, in het door ons voorgestelde stelsel, een gebouw) nodig heeft. De flexibele pacht – zo noemen we deze pachtvorm – mag echter niet zó aantrekkelijk voor grondeigenaren zijn, dat ze daarvoor steeds zullen kiezen, want dan bieden we pachters onvoldoende uitzicht op continuïteit (met als voorzienbaar gevolg dat investeringen als te riskant achterwege blijven). De vernieuwde reguliere pacht en de flexibele pacht moeten dus in één lijn met elkaar zijn, met elk zowel voor verpachter als pachter voor- en nadelen (die elkaar in evenwicht houden). Het krachtigste middel om te bereiken dat de flexibele pacht de reguliere pacht niet wegdrukt, is het niet vrijlaten van de prijs van flexibele pacht.&lt;br/&gt;Als de praktijk behoefte heeft aan nog andere pachtvormen, bestaat daartegen geen bezwaar, maar dan geldt weer dat de diverse pachtvormen in één lijn met elkaar moeten zijn. Duurzaam grondgebruik is in het belang van pachters en verpachters. Een nieuwe regeling van de pacht moet aan duurzaam grondgebruik niet langer in de weg staan en zulk grondgebruik in plaats daarvan juist stimuleren.&lt;br/&gt;Onwetendheid of onoplettendheid van eigenaren behoort niet op draconische wijze te worden afgestraft. Het schaadt de reputatie van de pacht in zijn geheel. Als partijen een keuze hebben gemaakt die zich met het pachtrecht niet verdraagt, moeten zoveel mogelijk dezelfde rechtsgevolgen intreden als in het geval dat partijen goed geïnformeerd zouden zijn geweest (en dus gekozen zouden hebben voor de pachtvorm die het beste bij hun intenties past).&lt;br/&gt;De preventieve toetsing door de grondkamer kan worden afgeschaft. De mogelijkheid van toetsing op verzoek van een contractspartij (in de praktijk vrijwel steeds de pachter) is wel zinvol. Met het oog op de prijsbeheersing van flexibele pacht is die mogelijkheid zelfs onmisbaar.&lt;br/&gt;4. Vier pachtvormen in lijn&lt;br/&gt;Het beraad in Spelderholt bracht ons ertoe om uiteindelijk vier pachtvormen voor te stellen. In een tabel die deel uitmaakt van het akkoord staan ze overzichtelijk en beknopt naast elkaar. Hierna zetten we ze meer uitvoerig uiteen.&lt;br/&gt;4.1 Vernieuwde reguliere pacht&lt;br/&gt;De eerste pachtvorm is de vernieuwde reguliere pacht, met hetzelfde beschermingsniveau als nu, maar dan wel met een vrij overeen te komen aanvangsprijs (punt 1 van het akkoord). Het spreekt voor zichzelf dat partijen in het algemeen behalve een aanvangsprijs ook een vorm van indexering zullen overeenkomen. Het akkoord laat hen daartoe uitdrukkelijk de ruimte. Een wettelijke voorziening voor een jaarlijkse herziening van rechtswege is daarmee overbodig. Herziening door de grondkamer na de inwerkingtreding van nieuwe pachtnormen (art. 7:333 lid 2 BW) zal uiteraard tot het verleden behoren. Dat betekent niet dat herziening door de grondkamer geheel is uitgesloten. Er kunnen zich wijzigingen van omstandigheden voordoen ten opzichte van de oorspronkelijke uitgangspunten van partijen, die voldoende ingrijpend zijn om een herziening te rechtvaardigen. Punt 13 van het akkoord omschrijft nauwkeurig welke (beperkte) ruimte voor herziening de partijen bij het akkoord voor ogen staat:&lt;br/&gt;Het herzieningsverzoek is alleen ontvankelijk indien zich een wijziging van omstandigheden heeft voorgedaan (ten opzichte van de uitgangspunten die partijen bij de aanvang in hun overeenkomst hadden verdisconteerd) die een vaststelling van een nieuwe pachtprijs rechtvaardigt. Dit is een minder strenge maatstaf dan die van de in art. 6:258 BW bedoelde ‘onvoorziene omstandigheden’, in verband met het feit dat bij reguliere pacht sprake is van een rechtsverhouding die na afloop van de overeengekomen duur kan worden verlengd, en waarbij de pachter door een derde kan worden opgevolgd. Als van gewijzigde omstandigheden sprake is, is de maatstaf voor de nieuwe pachtprijs de gemiddelde pachtprijs voor vergelijkbare reguliere pachtobjecten in dezelfde regio. Daarbij moet echter ook worden gelet op de uitgangspunten van partijen bij het sluiten van de overeenkomst.&lt;br/&gt;De mogelijkheid om herziening te vragen is in die zin beperkt, dat zij blijkens punt 13 van het akkoord slechts openstaat na verlenging van de desbetreffende reguliere pachtovereenkomst. De duur van reguliere pacht blijft minimaal twaalf jaar voor een hoeve en zes jaar in andere gevallen. De huidige reguliere pacht voor korte duur met goedkeuring van de grondkamer vervalt (punt 2 van het akkoord). De hierna te bespreken flexibele pacht is het aangewezen alternatief.&lt;br/&gt;4.2 Loopbaanpacht&lt;br/&gt;Een tweede, geheel nieuwe pachtvorm is de loopbaanpacht (punt 7 van het akkoord). Ook loopbaanpacht is mogelijk voor hoeves, gebouwen en los land. Loopbaanpacht wordt aangegaan voor ten minste 25 jaar en eindigt bovendien niet voordat de pachter de AOW-gerechtigde leeftijd heeft bereikt. Ook de prijs van loopbaanpacht is door partijen in vrijheid te bepalen. Het grote verschil met reguliere pacht is dat de duur vooraf vaststaat.15 Dat biedt zekerheid aan de verpachter: hij weet dat hij na afloop van de pacht in vrijheid kan beslissen wat hij met de onroerende zaak wil. Het biedt ook zekerheid aan de pachter, omdat tussentijdse opzegging is uitgesloten. Alleen ontbinding is mogelijk, maar dat veronderstelt hetzij een tekortkoming (die ontbinding en haar gevolgen rechtvaardigt), hetzij een bestemmingswijziging (hetgeen gepaard gaat met schadeloosstelling). Indeplaatsstelling is wel mogelijk, maar verandert niets aan het moment waarop de pachtovereenkomst eindigt. Bij vererving geldt hetzelfde.&lt;br/&gt;Loopbaanpacht kan zelfs een rol spelen bij bedrijfsoverdracht. Bijvoorbeeld ook een 55-jarige pachter kan een dergelijke overeenkomst aangaan. De overeenkomst zal een duur moeten hebben van minimaal 25 jaar, en bijgevolg niet eindigen als de pachter de AOW-gerechtigde leeftijd bereikt. Bij het aangaan van de overeenkomst zullen pachter en verpachter zich niet alleen hiervan bewust zijn, maar ook van de mogelijkheden tot indeplaatsstelling en medepacht. Tijdens de looptijd bestaat de mogelijkheid dat de pacht door een naast familielid wordt overgenomen, zodat de overeengekomen duur door een ander dan de oorspronkelijke pachter wordt uitgediend.16&lt;br/&gt;Het valt te verwachten dat de pachtprijs van loopbaanpacht enigszins lager zal liggen dan die van reguliere pacht. Aangezien de einddatum vaststaat, zullen pachters er naar het zich laat aanzien een lagere prijs voor over hebben, terwijl verpachters juist om deze reden bereid kunnen zijn om met minder genoegen te nemen. Ook dat zal voor een pachter een deel van de aantrekkingskracht van deze pachtvorm kunnen zijn, althans voor de pachter die nog niet weet of hij te zijner tijd een bedrijfsopvolger zal blijken te hebben. Bij het bepalen van zowel de pachtprijs als de wijze van indexering zullen partijen de gehele contractsperiode zo goed mogelijk proberen te overzien. De faciliteit van herziening van de pachtprijs door de grondkamer is daarom niet nodig. In uitzonderlijke situaties zal wijziging van de overeenkomst ex art. 6:258 BW (onvoorziene omstandigheden) mogelijk zijn.&lt;br/&gt;4.3 Teeltpacht&lt;br/&gt;De derde vorm is de teeltpacht van art. 7:396 BW, die volgens het akkoord ongewijzigd blijft voortbestaan (punt 6 van het akkoord). Bij een kortdurende pachtovereenkomst hoort normaal gesproken een lagere prijs. Zonodig zal dat moeten kunnen worden afgedwongen. In één geval is dat anders, namelijk het geval dat grond in gebruik wordt gegeven voor een één- of meerjarige teelt waarmee door de pachter een relatief hoog rendement kan worden behaald. Kenmerkend voor deze teelten is dat vruchtwisseling noodzakelijk is, omdat anders de grond spoedig uitgeput raakt dan wel de ziektedruk onbeheersbaar wordt. Dat betekent dus ook dat de geschiktheid van grond voor dergelijke bijzondere teelten nooit ten volle in de vrije verkeerswaarde tot uitdrukking komt en straks al evenmin in de prijs voor reguliere pacht of loopbaanpacht. Geen enkele bollenteler koopt of pacht grond met de bedoeling om daarop ieder jaar bloembollen te telen. Het is dus alleszins reëel voor deze bijzondere teelten de prijs vrij te laten.&lt;br/&gt;4.4 Flexibele pacht&lt;br/&gt;De vierde pachtvorm is de flexibele pacht. Zij is ruimer dan de huidige geliberaliseerde pacht (art. 7:397 BW) in de zin dat ook met betrekking tot hoeves en losse gebouwen flexibele pacht mogelijk wordt (punt 4 van het akkoord). Net als thans het geval is bij geliberaliseerde pacht, geldt dat de pachter geen voorkeursrecht heeft. Evenmin bestaat een mogelijkheid tot continuatie of indeplaatsstelling (punt 3 van het akkoord). De verpachter heeft dus de zekerheid dat hij na ommekomst van de overeengekomen duur weer geheel vrij is. Die duur mag zo kort of zo lang zijn als partijen wensen. Eén ding is niet vrij: de prijs (punt 5 van het akkoord). De maximumprijs ligt tussen de 10% en 30% beneden de gemiddelde pachtprijs van nieuwe reguliere pachtovereenkomsten, afhankelijk van de duur. De korting van 10% geldt voor overeenkomsten langer dan twintig jaar en die van 30% voor overeenkomsten korter dan vijf jaar, in een glijdende schaal.&lt;br/&gt;De partijen bij het akkoord hebben rekening willen houden met de mogelijkheid dat loopbaanpacht een grotere vlucht zal blijken te nemen dan de vernieuwde reguliere pacht. In dat geval zou de prijstoetsing van flexibele pacht problematisch kunnen worden, bij gebrek aan gegevens over de marktprijs van reguliere pacht. Daarom is de maximale pachtprijs van flexibele pacht ook uitgedrukt in een korting ten opzichte van de prijs van loopbaanpacht, namelijk 5% respectievelijk 25%.17 &lt;br/&gt;4.5 Overige pachtvormen&lt;br/&gt;Verpachting door openbare lichamen (art. 7:385 e.v. BW) en reservaatspacht (art. 7:388 e.v. BW) vervallen. Beheersverplichtingen zoals die nu in het kader van de reservaatspacht worden overeengekomen, zullen binnen alle pachtvormen zijn toegelaten (punt 8 van het akkoord). De pachtvorm pacht van kleine oppervlakten (art. 7:395 BW), waarvoor volledige contractsvrijheid geldt, blijft bestaan (punt 8 van het akkoord).18&lt;br/&gt;5. Verplichte registratie, maar toetsing door de grondkamer op verzoek&lt;br/&gt;5.1 Registratie&lt;br/&gt;De verplichting om pachtovereenkomsten (wijzigingsovereenkomsten en beëindigingsovereenkomsten) ter goedkeuring voor te leggen aan de grondkamer, komt volgens het akkoord te vervallen. Wel dienen alle typen pachtovereenkomsten, met uitzondering van die waarbij slechts een kleine oppervlakte in gebruik werd gegeven, binnen twee maanden nadat zij zijn aangegaan ter registratie bij de grondkamer te zijn ingezonden (punt 9 van het akkoord). De verzending zal langs digitale weg kunnen plaatsvinden. Als gevolg van de registratie ontstaat inzicht in overeengekomen pachtprijzen, hetgeen bijvoorbeeld nodig is voor de hierna te bespreken toetsing van de prijs van een flexibele pachtovereenkomst. De aldus verkregen statistische gegevens zijn openbaar. &lt;br/&gt;Omdat geen stelselmatige toetsing van pachtovereenkomsten meer plaatsvindt, zal het voor registratie verschuldigde vastrecht veel lager kunnen liggen dan het vastrecht dat thans bij inzending ter goedkeuring dient te worden voldaan. Voor het geval dat een overeenkomst niet of niet tijdig wordt geregistreerd, gelden dezelfde sancties als thans voor te late inzending ter goedkeuring: de verpachter kan geen rechtsvordering instellen tot het betalen van de pachtprijs, terwijl de pachtovereenkomst geldt voor een onbepaalde tijd en de overeengekomen duur eerst gaat lopen met ingang van het pachtjaar volgend op dat waarin uiteindelijk tot registratie is overgegaan (vergelijk het huidige art. 7:322 lid 1 BW). Bovendien heeft de pachter bij een niet (tijdig) geregistreerde reguliere overeenkomst geen voorkeursrecht.&lt;br/&gt;5.2 Toetsing op verzoek&lt;br/&gt;Toetsing door de grondkamer is straks niet uitgesloten, maar zal slechts plaatsvinden op verzoek van de meest gerede partij (punt 10 van het akkoord). Vaak zal dat de pachter zijn. Degene die toetsing verzoekt, is een aanvullend vastrecht verschuldigd. Het verzoek kan tegelijkertijd met het inzenden ter registratie worden gedaan, maar ook nog tot één jaar na het aangaan van de pachtovereenkomst. Indien de duur van de overeenkomst niet langer dan een jaar beloopt, bedraagt de termijn zes maanden. In het geval dat niet tijdig ter registratie werd ingezonden, kan de toetsing worden verzocht binnen één jaar respectievelijk zes maanden nadat alsnog tot registratie is overgegaan. De toetsing kan echter niet meer worden gevraagd nadat de desbetreffende pachtovereenkomst tussen partijen is geëindigd. Achtergrond van deze vervaltermijnen is de gedachte dat de periode waarin partijen de inhoud van de pachtovereenkomst kan laten toetsen, beperkt van duur behoort te zijn, omdat anders misbruik op de loer ligt.19&lt;br/&gt;Voor alle pachtvormen geldt dat de grondkamer kan toetsen of bedingen zijn overeengekomen die strijdig zijn met dwingend recht (punt 11 van het akkoord). Bij die toetsing kan een pachter bijvoorbeeld belang hebben als bepaalde voorwaarden hem in de weg zitten bij de financiering van een investering.20 Het alternatief van een gang naar de pachtrechter is in een dergelijk geval een relatief zwaar middel.21 Bovendien hebben de grondkamers met deze toetsing inmiddels jarenlange ervaring, terwijl hun organisatie er op is ingesteld om relatief snel en met aandacht voor rechtseenheid te beslissen.22 Aldus wordt van het bestaande stelsel het goede behouden.23&lt;br/&gt;5.3 De grondkamer en flexibele pacht&lt;br/&gt;Indien tijdig om toetsing wordt verzocht, wordt in geval van een flexibele pachtovereenkomst (naast de toets aan dwingend recht) de hoogte van de pachtprijs aan een onderzoek onderworpen. De grondkamer vergelijkt de door partijen overeengekomen pachtprijs dan in beginsel met de gemiddelde pachtprijs voor na de inwerkintreding van het nieuwe recht tot stand gekomen reguliere pachtovereenkomsten (dan wel loopbaanpacht) voor vergelijkbare objecten. Op die gemiddelde pachtprijs voor reguliere pacht (respectievelijk loopbaanpacht) wordt dan een kortingspercentage toegepast, waarvan de hoogte onder 4.4 werd uiteengezet.&lt;br/&gt;Kort na de inwerkingtreding van het nieuwe recht zullen logischerwijs voldoende vergelijkingsobjecten ontbreken. Het akkoord voorziet daarin. Zolang dit zich voordoet, wordt vergeleken met 2% van de vrije verkeerswaarde van het betrokken object bij voortgezet agrarisch gebruik, waarop vervolgens de korting wordt toegepast (punt 12 van het akkoord).24&lt;br/&gt;Ook een tussen partijen overeengekomen indexering kan door de grondkamer worden getoetst. De maatstaf wordt dan gevormd door wat in de markt gebruikelijk is.&lt;br/&gt;Uit het voorgaande volgt dat de systematiek van de pachtprijstoetsing uiterst eenvoudig is. Wel veronderstelt ze een onderzoek naar de gemiddelde pachtprijs voor nieuwe reguliere pachtovereenkomsten (dan wel loopbaanpachtovereenkomsten) voor vergelijkbare objecten in dezelfde regio. Dat onderzoek wordt gefaciliteerd door de verplichte registratie. Daarmee is niet gezegd dat bedoeld onderzoek steeds een eenvoudige opgave is, want de vergelijkbaarheid van referentieobjecten is uiteraard gemakkelijk voor discussie vatbaar. Maar dat is niet wezenlijk anders dan bij de toets die nu op grond van art. 3 Pachtprijzenbesluit 2007 plaatsvindt, namelijk aan 2% van de vrije verkeerswaarde. Het verschil is dat straks pachttransacties het vergelijkingsmateriaal zijn in plaats van verkooptransacties.&lt;br/&gt;5.4 De grondkamer en teeltpacht&lt;br/&gt;Indien tijdig om toetsing wordt verzocht, wordt in geval van teeltpacht (naast de toets aan dwingend recht) in de eerste plaats getoetst of de overeenkomst terecht als zodanig is gekwalificeerd (punt 11 van het akkoord). Indien dat niet het geval blijkt te zijn, wordt de overeenkomst aangemerkt als een flexibele. Teeltpacht is slechts bedoeld voor eenjarige en meerjarige teelten waarmee relatief hoge rendementen kunnen worden behaald (punt 6 van het akkoord). Bovendien is de noodzaak van vruchtwisseling verondersteld (net als in de huidige regeling). Indien aan deze voorwaarden is voldaan, is de pachtprijs vrij. Vermeden moet worden dat de pachtvorm voor andersoortige teelten wordt afgesproken, en een oneigenlijk alternatief gaat vormen voor de flexibele pacht. Teeltpacht is bijvoorbeeld bedoeld voor het tijdelijk gebruik van een perceel ten behoeve van de bloembollenteelt of de teelt van pootaardappelen, bomen en heesters.&lt;br/&gt;5.5 De grondkamer en loopbaanpacht&lt;br/&gt;Bij loopbaanpacht geldt soortgelijk; ook hier kan worden getoetst of de overeenkomst terecht als zodanig is gekwalificeerd (punt 11 van het akkoord). Is dat niet het geval, dan wordt de overeenkomst als een flexibele beschouwd. Uit het voorgaande blijkt reeds dat de toetssteen eenvoudig en overzichtelijk is: de overeenkomst moet zijn aangegaan voor minimaal 25 jaren, en voortduren ten minste tot de dag waarop de pachter de AOW-gerechtigde leeftijd zal bereiken, zonder mogelijkheid van tussentijdse opzegging.&lt;br/&gt;De looptijd van loopbaanpacht is tenminste 25 jaar. Dat roept de vraag op of de mogelijkheid moet bestaan om herziening van de pachtprijs te verzoeken. Uitgangspunt daarbij moet zijn dat partijen voorafgaand aan hun overeenkomst de gehele contractsperiode hebben proberen te overzien. Als zij dat nodig vinden, zullen zij afspraken maken over de mogelijkheid van een tussentijdse herziening van de pachtprijs en daarvoor bijvoorbeeld bindend advies of arbitrage overeenkomen.25 Menen zij dat een dergelijke afspraak niet nodig is, dan is herziening in beginsel niet mogelijk. In beginsel, want de mogelijkheid van een beroep op art. 6:258 BW voor de pachtrechter (dus niet de grondkamer) biedt voor uitzonderlijke gevallen een vangnet. De maatlat daarbij ligt hoog: wijziging van de overeenkomst en dus ook wijziging van de overeengekomen pachtprijs (inclusief een eventueel overeengekomen indexering) is slechts mogelijk in geval van onvoorziene omstandigheden welke van dien aard zijn dat de wederpartij naar maatstaven van redelijkheid en billijkheid ongewijzigde instandhouding van de overeenkomst niet mag verwachten. In verband met deze strenge maatstaf valt niet te verwachten dat veelvuldig van de mogelijkheid gebruik zal worden gemaakt. Het treffen van enige bijzondere regeling op dit punt in Titel 7.5 BW is niet nodig.26&lt;br/&gt;5.6 De grondkamer en reguliere pacht&lt;br/&gt;Ook bij de vernieuwde reguliere pacht toetst de grondkamer de overeenkomst aan dwingend recht. De pachtprijs van nieuwe reguliere pachtovereenkomsten wordt niet getoetst.&lt;br/&gt;Herziening van reguliere pachtovereenkomsten door de grondkamer moet mogelijk blijven. Hét verschil met loopbaanpacht in dit verband is dat partijen bij de aanvang van een reguliere pachtovereenkomst niet kunnen voorzien (in ieder geval niet met enige zekerheid), hoe lang de overeenkomst zal duren. Na afloop van de wettelijke termijn vindt verlenging plaats, behoudens opzegging (thans art. 7:325 lid 5 en 7:367 BW). Vindt opzegging plaats en verzet de pachter zich tegen die opzegging, dan is het aan de verpachter om beëindiging te vorderen (thans art. 7:369 BW). Behalve onzekerheid over opzegging en beëindiging, is er onzekerheid over pachtopvolging (indeplaatsstelling of medepacht), die de pachtovereenkomst op een volgende generatie kan doen overgaan. &lt;br/&gt;Intussen is de situatie volgens het in het akkoord voorziene recht wezenlijk anders dan nu. Voor nieuwe reguliere pachtovereenkomsten is de pachtprijs straks vrij, evenals een overeen te komen indexering. De gebondenheid aan het in vrijheid gegeven woord werkt daarom door bij herziening. Onder 4.1 werd al punt 13 van het akkoord aangehaald, waarin die doorwerking onder ogen is gezien. Per saldo zal de drempel voor herziening veel hoger zijn dan in het huidige stelsel, maar intussen wel lager dan de maatstaf van art. 6:258 BW (vergelijk hiervoor onder 5.5). Is er reden voor herziening omdat zich een wijziging van omstandigheden heeft voorgedaan die de vaststelling van een nieuwe pachtrijs rechtvaardigt, dan zal de oorspronkelijke overeenkomst niettemin ook de nieuw vast te stellen prijs kunnen beïnvloeden, omdat de uitgangspunten van partijen bij het sluiten van die overeenkomst door de grondkamer in aanmerking moeten worden genomen. Indien uit de overeenkomst blijkt dat de prijs om een bepaalde reden op het afgesproken niveau is vastgesteld, zal deze – aangenomen dat de reden nog bestaat – dus niet uit het oog mogen worden verloren.&lt;br/&gt;Bij een minder strenge maatstaf past enige restrictie ter zake van het tijdstip waarop een verzoek bij de grondkamer kan worden ingediend. Volgens het akkoord (punt 13) bestaat de mogelijkheid ‘na verlenging’, zonder dat het een termijn noemt. Aansluiting zoekend bij de systematiek van het huidige art. 7:333 BW stellen wij voor dat de wetgever bepaalt dat het verzoek bij de grondkamer dient te zijn ontvangen binnen een jaar nadat zich een verlenging van rechtswege heeft voorgedaan, dan wel binnen een jaar nadat de pachtkamer in hoogste instantie tot verlenging heeft beslist. &lt;br/&gt;6. Wat zijn de risico’s?&lt;br/&gt;We bespraken de vier pachtvormen van het akkoord. Die vier vormen zijn naar onze overtuiging met elkaar in lijn. Elk hebben ze voor zowel verpachters als pachters voor- en nadelen, en die voor- en nadelen zijn volgens ons met elkaar in evenwicht. De belangen van beide partijen zullen dus de keuze voor de ene of andere pachtvorm gaan bepalen. Vindt een agrarisch ondernemer het met het oog op bedrijfsopvolging reguliere pacht wezenlijk? Dan heeft hij de kans om de grondeigenaar tot het sluiten van zo’n overeenkomst te bewegen door hem een relatief hoge pachtprijs aan te bieden. Is het voor de pachter ‘slechts’ belangrijk dat hij de investering in een nieuwe stal ruimschoots zal kunnen terugverdienen? Dan zal hij loopbaanpacht goed genoeg vinden, hetgeen zich op grond van het marktmechanisme zal vertalen in een lagere prijs. Denkt de pachter snel veel te kunnen verdienen met een bijzondere teelt? Dan zal hij daarvoor een hogere prijs over hebben dan in het geval van reguliere pacht, ondanks de korte duur. Wenst de verpachter zich niet te binden voor een langere duur? Dat kan, maar dan wel tegen een lagere prijs. Voor zover het marktmechanisme daarvoor niet zorgt (omdat de pachter door omstandigheden in een bijzondere afhankelijkheidspositie zit), is toetsing van de pachtprijs door de grondkamer mogelijk.&lt;br/&gt;Zo zou het moeten gaan werken. Wat zijn de risico’s die wij voorzien? En hoe ernstig zijn ze?&lt;br/&gt;Het is denkbaar dat de loopbaanpacht veel succesvoller blijkt dan de vernieuwde reguliere pacht. Maar in onze ogen is dat niet bezwaarlijk. Loopbaanpacht is een duurzame pachtvorm, die de pachter voor lange tijd zekerheid biedt. Dat maakt het mogelijk om op basis van loopbaanpacht grote investeringen te doen, zoals het bouwen van een nieuwe stal. De lange duur bevordert bovendien duurzaam grondgebruik. Slechts in de nadagen van een aflopende loopbaanpachtovereenkomst zal een pachter terughoudender kunnen worden wat betreft bijvoorbeeld het opbrengen van mineralen. Een verstandige verpachter voorziet dat, en zal tijdig met de pachter in gesprek gaan over een eventueel vervolg. Worden partijen het eens over een nieuwe pachtovereenkomst (in welke vorm dan ook), dan is er voor de pachter weer alle reden om zuinig op de grond te zijn. Ten opzichte van de huidige situatie (nieuwe pachtovereenkomsten zijn bijna alleen geliberaliseerde pachtovereenkomsten voor zes jaar of korter) is de winst van loopbaanpacht hoe dan ook zeer aanzienlijk.&lt;br/&gt;Het risico van teeltpacht zou kunnen zijn dat verpachters voor die vorm kiezen vanwege de vrije prijs, hoewel van een bijzondere teelt waarmee een relatief hoog rendement kan worden behaald in werkelijkheid geen sprake is. Dit risico is reëel en doet de waarborgen waarmee flexibele pacht is omgeven, potentieel teniet. Daarom is het wezenlijk dat de grondkamers straks daadwerkelijk kunnen toetsen of sprake is van een bijzondere teelt waarvoor teeltpacht werkelijk is bedoeld (dus niet voor bijvoorbeeld gras of mais). Op dit moment is er voor de grondkamers weinig reden om streng te zijn, omdat het alternatief bestaat uit geliberaliseerde pacht, waarbij de prijs (althans bij een duur tot en met zes jaar) eveneens vrij is. Straks is de situatie wezenlijk anders.&lt;br/&gt;Ten slotte zien we het risico dat in de praktijk door pachters nauwelijks om toetsing van (de prijs van) flexibele pachtovereenkomsten zal worden verzocht. Voor zover dat uitsluitend voortkomt uit de vrees om zich bij grondeigenaren onmogelijk te maken, is dat ongelukkig. Maar dat kan niemand veranderen. Met grijze en zwarte pacht is het nu niet anders. En we hebben toch wel de hoop dat flexibele pachtovereenkomsten in situaties waarvoor ze echt niet zijn bedoeld (bijvoorbeeld 30 hectare grasland voor vijf jaar ten behoeve van een melkveebedrijf) en tegen een veel te hoge prijs, wél ter toetsing zullen worden aangeboden, omdat het prijsverschil er dan voor de pachter werkelijk toe zal doen. &lt;br/&gt;7. Het overgangsrecht voor bestaande reguliere pachtovereenkomsten&lt;br/&gt;In de aanhef van deze bijdrage werd het reeds opgemerkt: het Akkoord van Spelderholt is een deelakkoord, omdat weliswaar overeenstemming werd bereikt over het stelsel en de inhoud van het nieuwe pachtrecht, maar niet (volledig) over het daarbij behorende overgangsrecht voor bestaande reguliere pachtovereenkomsten. Het belang van dat overgangsrecht willen we niet bagatelliseren. Wel is er alle reden het te relativeren. De reguliere pachtovereenkomst blijft bestaan, zij het dat straks de prijs vrij is. De kwestie van het overgangsrecht heeft dan ook slechts op die pachtprijs betrekking. Wat betreft dit onderwerp zijn partijen het wel eens geworden over de herziening van rechtswege (het huidige art. 7:333 lid 1 BW en de desbetreffende bepalingen van het Pachtprijzenbesluit 2007), maar niet over de herziening door de grondkamer (het huidige art. 7:333 leden 2 en 3 BW).&lt;br/&gt;Herziening van rechtswege van bestaande reguliere pachtovereenkomsten vindt straks wat betreft de pachtprijs van land plaats volgens een eenvoudig mechanisme dat aansluit bij de huidige pachtprijzen, maar zonder de jaarlijkse pieken en dalen (punt 14 van het akkoord). Voor alle bestaande pachtovereenkomsten zal voor de pachtprijs van land jaarlijks een veranderpercentage gelden (dus ook voor de pachtovereenkomst die na 1 september 2007 zijn aangegaan). Dat veranderpercentage wordt in het eerste jaar van het nieuwe stelsel afgeleid van het gemiddelde van de pachtprijzen sinds 2007, gecorrigeerd voor de ontwikkeling van het prijspeil. Pachters die juist meerdere pachtprijsverhogingen achter de rug hebben, zullen een negatief veranderpercentage tegemoet kunnen zien. Pachters die juist meerdere verlagingen achter de rug hebben, moeten met een prijsverhoging rekening houden. De veranderpercentages in volgende jaren worden afgeleid van de prijsontwikkeling van agrarisch onroerend goed.27 Wat betreft de herziening van rechtswege van de prijs van agrarische woningen en bedrijfsgebouwen blijft voorlopig alles bij het oude (punt 14 slot van het akkoord).&lt;br/&gt;De kwestie waarover partijen het niet eens zijn geworden, is of de prijs van nieuwe reguliere pachtovereenkomsten via herziening door de grondkamer (het huidige art. 7:333 leden 2 en 3 BW) door mag werken in de prijs voor bestaande overeenkomsten en zo ja vanaf welk moment. De organisaties die opkomen voor de belangen van pachters vrezen forse verhogingen en verzetten zich daartegen. Verpachters hebben juist belang bij een spoedige bijstelling van de huidige prijzen (die in hun ogen te laag zijn, in het bijzonder in bepaalde pachtprijsgebieden).&lt;br/&gt;Op zichzelf hebben wij alle begrip voor de positie van de pachtersorganisaties. Zittende reguliere pachters hebben hun bedrijf immers ingericht, en in dat bedrijf geïnvesteerd, uitgaande van het huidige pachtprijssysteem. Ook kinderen van zittende pachters kunnen beslissingen hebben genomen in vertrouwen op de huidige regeling, met name wat betreft scholing en arbeid. Daarom stellen wij voor dat de mogelijkheid van herziening door de grondkamer op basis van de nieuwe prijzen pas mogelijk wordt op het moment dat pachtopvolging plaatsvindt of de zittende pachter overlijdt. Deze gedeeltelijke uitgestelde werking (gedeeltelijk, want alleen ziende op herziening door de grondkamer) geldt daarnaast ook voor ‘nabije bedrijfsopvolgers’, dat wil zeggen degenen ten behoeve van wie binnen vier jaar na inwerkingtreding van het nieuwe recht de indeplaatsstelling of de medepacht wordt gevorderd, en de desbetreffende vordering wordt toegewezen (punt 15 van het document waarin het deelakkoord is vervat). Dat biedt dus perspectief voor de beoogde opvolger die ter voorbereiding op zijn of haar toekomst een agrarische opleiding is gaan volgen, maar deze eerst over enkele jaren zal kunnen afronden.&lt;br/&gt;Om het systeem sluitend te maken, moet ook een voorziening worden getroffen voor het geval dat de zittende pachter komt te overlijden. De gedeeltelijk uitgestelde werking geldt daarom ook voor degenen die de pachtovereenkomst als erfgenamen hebben voortgezet doordat de pachter binnen zes jaar na inwerkingtreding van het nieuwe recht is overleden. De afwijkende termijn van zes jaren lijkt op het eerste gezicht misschien ongelijkheid te bewerkstelligen, maar het tegendeel is door ons bedoeld. Degene die de indeplaatsstelling of de medepacht vordert, is al snel een jaar of twee aan het procederen (in eerste aanleg en in hoger beroep).28 Deze twee jaren opgeteld bij de vier jaren dat de mogelijkheid tot het instellen van de vordering na inwerkingtreding openstaat, levert in totaal dezelfde zes jaren op die in geval van overlijden zullen gelden.&lt;br/&gt;Na deze periode van gedeeltelijk uitgestelde werking wordt in ons voorstel alsnog herziening door de grondkamer mogelijk op basis van de gemiddelde pachtprijs voor nieuwe reguliere pachtovereenkomsten.29 Voor de organisaties die voor de belangen van pachters opkomen, is dat te snel; in feite wensen zij dat de gedeeltelijke uitgestelde werking geldt zolang het pachtbedrijf bestaat. Voor een enkele aan het overleg deelnemende grote verpachter was ons voorstel juist te pachtersvriendelijk. Inmiddels heeft Bruil zijn steun voor de door ons voorgestelde middenweg uitgesproken.30&lt;br/&gt;8. Het herstel van fouten en onduidelijkheden in titel 7.5 BW&lt;br/&gt;8.1 Inleiding&lt;br/&gt;De afgelopen jaren werd er door verschillende auteurs al meerdere malen op gewezen: Titel 7.5 BW bevat fouten die moeten worden hersteld. Een aantal ervan is opgesomd in Bijlage 1 (‘Sleutelen aan de huidige regeling’) bij het evaluatierapport van Bruil. In die bijlage is in navolging van de literatuur ook een aantal andere suggesties gedaan om – indien het niet tot een fundamentele herziening van Titel 7.5 BW mocht komen – in elk geval op enkele punten verbeteringen aan te brengen. In het akkoord werden de diverse onderwerpen op een rij gezet in punt 16. Hierna gaan wij er wat uitvoeriger op in. Aan het slot van deze paragraaf maken wij nog melding van enkele verschrijvingen in de tekst van de huidige regeling, die tegelijkertijd kunnen worden gecorrigeerd.&lt;br/&gt;8.2 Machtiging en vervangende toestemming&lt;br/&gt;Om te beginnen dient art. 7:350 BW te worden aangepast. Onder het regime van de Pachtwet waren de grondkamers zowel bevoegd tot het afgeven van de machtiging tot het aanbrengen van een door een pachter gewenste verandering aan het gepachte (art. 30 lid 3 Pachtwet), als tot het geven van vervangende toestemming voor het aanbrengen van een verbetering (art. 31 lid 3 Pachtwet). In art. 7:348 lid 3 BW bleef bevoegdheid van de grondkamer in het eerste geval gehandhaafd, maar werd in art. 7:350 lid 3 BW de tweede bevoegdheid toegekend aan de pachtkamer. Dit betekent dat in geval van een door een pachter beoogde verandering, die tevens kan worden aangemerkt als een verbetering (zodat de pachter aanspraak wenst te kunnen maken op het melioratierecht) in het ergste geval in maar liefst vijf instanties moet worden geprocedeerd; eerst bij de grondkamer, en vervolgens bij de Centrale Grondkamer, de pachtkamer in eerste aanleg, de pachtkamer van het Gerechtshof Arnhem-Leeuwarden en de Hoge Raad. Aan deze situatie moet zo snel mogelijk een einde worden gemaakt, en wel door weer naar de regeling van de Pachtwet terug te keren.&lt;br/&gt;8.3 Het overlijden van de pachter&lt;br/&gt;De regeling inzake de voortzetting van de pacht na het overlijden van de pachter (art. 7:366 leden 2 en 3 BW) is in de literatuur aan de nodige kritiek onderhevig, omdat zij niet goed aansluit op het erfrecht in boek 4 BW. Thans bestaat de mogelijkheid om betere bepalingen in de wet op te nemen.&lt;br/&gt;8.4 Opzegging wegens het bereiken van de AOW-leeftijd&lt;br/&gt;Tijdens de parlementaire behandeling van Titel 7.5 BW werd de 65-jarige leeftijd van de pachter bij amendement geschrapt als opzeggingsgrond. Als gevolg hiervan kwam art. 7:375 BW te vervallen. De desbetreffende beslissing vormde een verrassing voor de organisaties van pachters en verpachters. De Tweede Kamer stelde zich – tegen de zin van de regering – op het standpunt dat het handhaven van de grond moest worden beschouwd als ongeoorloofde leeftijdsdiscriminatie. &lt;br/&gt;Tegen dit standpunt valt het nodige in te brengen. Reguliere pachters wordt met de op hun rechtsverhouding betrekking hebbende wettelijke voorschriften de mogelijkheid geboden om onder redelijke voorwaarden een inkomen te genereren. Zodra zij de AOW-gerechtigde leeftijd hebben bereikt, hebben zij daaraan in het algemeen geen behoefte meer. In verband hiermee, en rekening houdend met het feit dat pachtgrond schaars is, was en is goed te verdedigen dat zij bij het bereiken van de AOW-gerechtigde leeftijd plaats moeten maken voor jonge boeren. Daarom verdient het de voorkeur om deze omstandigheid weer in te voeren als grond voor opzegging van reguliere pachtovereenkomsten. Ontoelaatbare leeftijdsdiscriminatie is dat niet.31 Voor de partijen bij het akkoord was het geen vraag: men was het meteen erover eens dat het bereiken van de AOW-gerechtigde leeftijd straks weer een opzeggingsgrond moet zijn.&lt;br/&gt;Dat betekent niet dat straks pacht met AOW-gerechtigde boeren niet mogelijk is. In de eerste plaats is enkel sprake van een opzeggingsgrond, wat dus initiatief van de verpachter veronderstelt. In de tweede plaats is een nieuw afgesloten pachtovereenkomst met een AOW-gerechtigde boer gewoon geldig. Met name flexibele pacht met AOW-gerechtigde boeren zal veelvuldig voorkomen. Het gaat er slechts om dat het hoge beschermingsniveau van de reguliere pacht niet langer aan een verpachter kan worden tegengeworpen als de pachter dankzij de AOW voor zijn inkomen niet werkelijk meer van de pacht afhankelijk is.32&lt;br/&gt;8.5 Opzeggingsgronden&lt;br/&gt;In art. 7:370 lid 1 onder b is – ten opzichte van art. 41 Pachtwet – ten onrechte komen te vervallen dat de opzeggingsgrond slechts tot beëindiging van een reguliere pachtovereenkomst kan leiden, indien sprake is van een voorgenomen eigen gebruik ter uitoefening van de landbouw. In verband hiermee dienen de gecursiveerde woorden (die zijn ontleend aan art. 7:311 BW) te worden ingevoegd. Indien een verpachter aan het door hem verpachte object een andere dan een landbouwkundige bestemming wenst te geven, kan hij geen gebruik maken van de hier bedoelde opzeggingsgrond, maar vormt het bepaalde – althans het bedoelde – in art. 7:370 lid 1 onder e BW de aangewezen weg.33 &lt;br/&gt;De tekst van art. 7:370 lid 1 onder e BW moet dan wel aldus worden gewijzigd, dat er weer staat wat de wetgever moet hebben bedoeld. De Pachtwet behelsde een verplichting van een verpachter om zijn pachter een schadeloosstelling te voldoen indien hij de bestemming van het betrokken object wenste te wijzigen, ongeacht de vraag op grond van welk wetsartikel de pachtovereenkomst dan werd beëindigd. In geval van bestemmingswijziging kon de overeenkomst namelijk tegen het einde van de looptijd worden opgezegd (art. 40 Pachtwet; zie tevens art. 48 Pachtwet), dan wel worden ontbonden (art. 52 Pachtwet). &lt;br/&gt;Voor het geval van ontbinding is de verplichting tot schadeloosstelling tegenwoordig terug te vinden in art. 7:377 BW. Uit de tekst van Titel 7.5 BW blijkt niet dat de plicht ook nog bestaat in geval van een succesvolle opzegging in verband met een wijziging van de bestemming. In art. 7:370 lid 1 onder e BW is immers niet meer te lezen dan dat de pachtkamer de vordering van art. 7:369 lid 2 BW kan toewijzen indien ‘aan de gronden voor algehele ontbinding van de pachtovereenkomst krachtens artikel 377 is voldaan’. Ook hier is sprake van een fout in de wet, die nodig moet worden hersteld.&lt;br/&gt;8.6 Het voorkeursrecht&lt;br/&gt;Een fout is opnieuw te vinden in art. 7:380 BW. Deze bepaling bevat een opsomming van gevallen waarin een (reguliere) pachter geen voorkeursrecht heeft. Een dergelijke opsomming trof men in het verleden ook al aan in art. 56e Pachtwet. Ingevolge het tweede lid van dat artikel kon de grondkamer onder omstandigheden vaststellen dat de verpachter een ernstige reden had om het voorkeursrecht van zijn pachter te passeren.&lt;br/&gt;In het oorspronkelijke wetsvoorstel waarbij de Pachtwet door Titel 7.5 BW zou worden vervangen, kwam het fenomeen grondkamer niet meer voor. De bevoegdheid tot het vaststellen van een ernstige reden werd in verband hiermee toegekend aan de pachtkamer. Om een of andere reden werd in verband hiermee niet de tekst van het tweede lid van het corresponderende wetsartikel aangepast, maar werd een nieuw sub d toegevoegd aan het eerste lid en kwam het tweede lid te vervallen. &lt;br/&gt;Vervolgens werd het oorspronkelijke wetsvoorstel ingetrokken, en kwam een nieuw voorstel tot stand waarin de grondkamer bleef bestaan. In dat voorstel had eenvoudigweg het oude art. 56e Pachtwet ongewijzigd overgenomen moeten worden, maar in plaats daarvan greep de wetgever terug naar de bepaling van het oorspronkelijke wetsvoorstel, en voegde daar het tweede lid van art. 56e Pachtwet weer aan toe. Als gevolg daarvan is in het huidige art. 7:380 BW dezelfde bevoegdheid tot het vaststellen van een ernstige reden toegekend aan zowel de pachtkamer (in lid 1 onder d) als de grondkamer (in lid 2). Op dit punt moet een keuze worden gemaakt, waarbij het voor de hand lid om de bevoegdheid van de grondkamer te handhaven. &lt;br/&gt;Aan een tweede lid van art. 7:380 BW bestaat overigens geen behoefte. Wij stellen voor om het te schrappen en de bevoegdheid van de grondkamer neer te leggen in het eerste lid onder d.34&lt;br/&gt;8.7 Verschrijvingen&lt;br/&gt;Dan resteren nog onder 8.1 bedoelde verschrijvingen:&lt;br/&gt;in art. 7:349 lid 2 BW dient ‘rechter’ te worden gewijzigd in ‘grondkamer’;&lt;br/&gt;in art. 7:373 lid 3 BW dienen de woorden ‘op verzoek van de verpachter’ te worden gewijzigd in ‘op verzoek van de pachter’;&lt;br/&gt;in art. 7:373 lid 6 BW dienen de woorden ‘het bepaalde in het tweede lid’ aan het slot te worden vervangen door ‘het bepaalde in het vierde lid’;&lt;br/&gt;in art. 7:379 lid 3 BW dient het woord ‘verkoop’ te worden vervangen door ‘vervreemding’. &lt;br/&gt;9. Ten slotte&lt;br/&gt;We bespraken de achtergronden en de inhoud van het Akkoord van Spelderholt. Daarbij deden we net alsof met het akkoord de inhoud van het toekomstige recht al vaststaat. Dat is natuurlijk niet zo. Met het akkoord bestaat er – voor het eerst na vele, vele jaren – een breed draagvlak voor een fundamentele herijking van het pachtrecht. Maar nu is de wetgever aan zet. Neemt de wetgever het akkoord over, dan is nog een min of meer ingrijpende wetgevingsoperatie nodig, waarbij diverse losse einden zullen moeten worden weggewerkt. &lt;/p&gt;</content><legacyfootnotes/><footnotes><footnote/></footnotes><auteurs>mr. W.L. Valk, mr. G.M.F. Snijders en mr. H.A. Verbakel-van Bommel﻿﻿﻿﻿﻿﻿</auteurs><published>2014-09-17 12:46:07</published><modified>2014-09-19 13:11:07</modified><editiondate>2014-09-17</editiondate><htmlpath>https://denhollander.info/artikel/11567</htmlpath></article>
</articles></edition>