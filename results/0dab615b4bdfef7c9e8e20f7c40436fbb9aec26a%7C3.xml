<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2012</searchword><id>10237</id><udhid>UDH:TvAR/10237</udhid><titel>Rechtspraak 5708. Van Heek / Ten Vergert (TvAR 2012/5708)</titel><searchwords><searchword>TvAR 11/2012</searchword><searchword>TvAR 2012/5708</searchword><searchword>UDH:TvAR/10237</searchword></searchwords><attachments><attachment><name>TvAR2012_11_05_5708.pdf</name><extention>pdf</extention><url>https://denhollander.info/download/8817/ci</url></attachment></attachments><inleiding>Omvang pachtobject. Redelijk aanbod.&#13;
[Burgerlijk Wetboek, art. 7:370]&#13;
Een strook grond is stilzwijgend deel gaan uitmaken van het pachtobject. Een aanbod dat deze strook niet omvat is niet redelijk.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 2 maart 2010 en 11 januari 2011 die de pachtkamer van rechtbank Almelo, sector kanton, lo­catie Enschede, tussen Van Heek als eiser en geïntimeerden als gedaagden heeft gewezen; van die vonnissen is een foto­kopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
- de dagvaardingen in hoger beroep d.d. 8 en 9 februari 2011 alsmede de herstelexploten van 23 en 24 maart 2011 en de herstelexploten II van 11 april 2011,&#13;
- het tegen geïntimeerden onder 1 en 3 tot en met 7 verleen­de verstek,&#13;
- de memorie van grieven,&#13;
- de memorie van antwoord.&#13;
2.2 Vervolgens hebben Van Heek en Ten Vergert (hierna: partijen) de stukken voor het wijzen van arrest aan het hof overgelegd en heeft het hof arrest bepaald.&#13;
3 De vaststaande feiten&#13;
Op grond van hetgeen enerzijds is gesteld en anderzijds er­kend dan wel niet of onvoldoende weersproken en op grond van de in zoverre niet bestreden inhoud van overgeleg­de producties, staan vast de feiten die de pachtkamer in zijn vonnis van 2 maart 2010 onder 2 heeft vermeld.&#13;
4 De motivering van de beslissing in hoger beroep&#13;
4.1 Het gaat in deze zaak kort samengevat om het volgen­de. Bij overeenkomst van 15 april 1957 heeft Van Heek een hoeve en land, tezamen ongeveer 13 ha, verpacht aan de heer H.J. Vogt. Na diens overlijden op 3 juni 1971 is zijn pleegzoon J.H. ten Vergert als pachter opgevolgd. In 1987 heeft Van Heek de boerderij en een groot deel van de pacht­gronden verkocht aan Ten Vergert. Het pachtobject betrof sindsdien ongeveer 2,2 ha. Op 8 oktober 1996 is J.H. ten Vergert overleden. Geïntimeerden zijn zijn kinderen en (in­middels) enig erfgenamen. Ten Vergert bewerkt het gepachte en woont in de hoeve.&#13;
4.2 Van Heek heeft vanaf 2005 Ten Vergert verzocht een ge­wijzigde pachtovereenkomst te sluiten overeenkomstig de ontstane situatie. Ten Vergert heeft zich bereid verklaard tot het sluiten van een nieuwe pachtovereenkomst maar partijen verschillen van mening over de omvang van het pachtobject. Het geschil gaat om een aan de westkant van het gepachte gelegen strook (hierna: de strook).&#13;
4.3 Van Heek heeft in eerste aanleg op de voet van artikel 7:370 aanhef en onder d BW beëindiging van de pachtover­eenkomst en ontruiming gevorderd. Bij conclusie van re­pliek heeft Van Heek zijn eis vermeerderd met een subsidiai­re vordering tot verklaring van recht dat de strook geen deel uitmaakt van het pachtobject. De pachtkamer in eerste aan­leg heeft de primaire vordering afgewezen en Van Heek in zijn subsidiaire vordering niet-ontvankelijk verklaard omdat de vermeerdering van eis niet aan alle gedaagden was bete­kend. Tegen deze oordelen richt zich het hoger beroep.&#13;
4.4 In zijn eerste grief betoogt Van Heek dat de pachtkamer ten onrechte heeft aangenomen dat het voorstel een verho­ging van de pachtprijs bevat. Het hof oordeelt als volgt. De bij brief van 1 juli 2009 aan Ten Vergert aangeboden pacht­overeenkomst (productie 3 bij inleidende dagvaarding) be­vat een hogere pachtprijs dan de tot dan tussen partijen geldende. Bij conclusie van repliek heeft Van Heek ech­ter onvoorwaardelijk dezelfde pachtovereenkomst aan Van Heek aangeboden met de vigerende pachtprijs van € 567,23 per jaar. Bij conclusie van dupliek heeft Ten Vergert daar­mee ingestemd (randnummer 3.5). De grief slaagt 4.5 De tweede grief gaat over het oordeel van de pachtka­mer dat het voorstel geen redelijk aanbod betreft. Ten Ver­gert is niet tot ondertekening van de aangeboden pachtover­eenkomst overgegaan en vindt het aanbod onredelijk omdat in de aangeboden pachtovereenkomst onder artikel 5 is op­genomen: “De navolgende bijzondere voorwaarden zijn overeengekomen: - &#13;
De toegangsweg van het zomerhuisje, zoals aangegeven op de bijgevoegde tekening, behoort uitdrukkelijk niet tot het pachtobject.” Hetgeen hier met de toegangsweg van het zo­merhuisje is aangeduid, is de strook. &#13;
4.6 Partijen houdt in het bijzonder verdeeld of de strook al dan niet oorspronkelijk tot het pachtobject behoort. Op basis van de tot nu toe door partijen ingenomen standpunten heeft het hof onvoldoende aanknopingspunten om de (on)redelijk­heid van de aangeboden pachtovereenkomst met artikel 5 te beoordelen. Het hof zal daarom een plaatsopneming met aansluitend een comparitie van partijen gelasten om onder meer de navolgende punten met partijen te bespreken. &#13;
4.7 Van Heek heeft gesteld dat de strook een toegangsweg is die nimmer tot het pachtobject heeft behoord. Dit laatste heeft hij onderbouwd met een notariële akte van 20 februa­ri 1956 (productie 20 bij conclusie van repliek) waarbij Van Heek “een strookje grond, gelegen aan de straatweg Ensche­de – Losser in de gemeente Enschede, breed aan de straat ongeveer vijf meter en groot ongeveer drie Aren vijf en ze­ventig centiaren, uitmakende een op het terrein afgescheiden noordoostelijke strook van het kadastrale perceel gemeente Lonneker, sectie E nummer 4000” gekocht heeft. &#13;
4.8 Ten Vergert heeft betwist dat de strook een toegangsweg vormt. Volgens hem is het grasland. Daarnaast wijst hij erop dat op de bij de akte van 20 februari 1956 behorende teke­ning een bestaande weg en een nieuw te maken weg is in­getekend. De nieuw te maken weg valt volgens Ten Vergert samen met de strook en ligt op het perceel gemeente Lonne­ker, sectie E nummer 4001, en dus binnen het pachtobject, aldus Ten Vergert. Het hof zal partijen nadere vragen stellen over de bij de akte behorende kaart en over de kwestie of, en zo ja wanneer, (op de op de tekening aangegeven plaats) een nieuwe toegangsweg is gerealiseerd. &#13;
4.9 Verder verwijt Van Heek Ten Vergert dat de laatste het pachtobject wil vergroten met de toegangsweg, terwijl Ten Vergert juist betoogt dat Van Heek het pachtobject wenst te verkleinen door de strook aan het pachtobject te onttrek­ken. Van Heek heeft zijn stelling onderbouwd met de stel­ling dat Ten Vergert jegens ing. G.J.M. Takkenkamp, rent­meester, steeds zou hebben gezegd de strook erbij te willen en verwezen naar het bij conclusie van repliek overgelegde gesprekverslag (productie 6 bij conclusie van repliek) van 7 augustus 2007. Dit besprekingverslag is opgesteld door Tak­kenkamp namens Van Heek. Van Heek heeft tevens bewijs aangeboden. Ten Vergert heeft zijn verweer toegelicht door eveneens te verwijzen naar het gespreksverslag. Volgens het verslag heeft Takkenkamp gezegd: “In de afgelopen twee jaar hebben we u diverse keren gevraagd akkoord te gaan met een nieuw pachtcontract voor de grond die u pacht van de heer L. Van Heek. Daarbij wil Van Heek ook het pad in gebruik nemen dat aan de westzijde van het gepachte is ge­legen. Door het in gebruik nemen van deze weg wil Van Heek een zelfstandige inrit voor de zomerwoning zodat deze beter verhuurbaar wordt.” Het hof wenst over deze passage meer duidelijkheid te verkrijgen en over de opmerking van Ten Vergert volgens dat verslag: “Een nieuw contract vind ik prima maar dan wel met de weg erbij en anders niet.” &#13;
4.10 Daarnaast wijst het hof op het volgende. De vermeer­dering van eis, zoals geformuleerd bij akte van 6 april 2010 en herhaald bij memorie van grieven luidt: “te verklaren voor recht dat de strook grond, evenals het pachtobject deel uitmakende van het perceel kadastraal bekend gemeente Lonneker, sectie E, nr. 6720 (…) geen deel uitmaakt van het pachtobject.” Daaruit lijkt te volgen dat de strook nu tot het­zelfde kadastraal perceel behoort als het pachtobject. Het hof verzoekt partijen historische kadastrale gegevens in het geding te brengen, zo mogelijk met historische kadastrale kaarten, opdat kan worden vastgesteld wat voorheen tot het perceel gemeente Lonneker, sectie E nummer 4000 en tot het perceel gemeente Lonneker, sectie E nummer 4001 be­hoorde. Ter onderbouwing van hun wederzijdse standpun­ten kunnen partijen voorafgaand aan de plaatsopneming en comparitie van partijen desgewenst ook luchtfoto’s en even­tuele andere bewijsmiddelen in het geding brengen. &#13;
4.11 Tot slot merkt het hof op dat in de thans lopende pacht­overeenkomst onder artikelen 25 en 26 is opgenomen dat de pachter zorgdraagt voor periodieke sluiting van toegangswe­gen tot het gepachte en dat het onderhoud van de toegangs­wegen tot het gepachte berust bij en voor rekening is van de pachter. Het hof wenst te vernemen of deze bepalingen ook zien op de onderhavige strook, wat het gebruik van aanvang tot heden van de strook is geweest en de plaats van de strook in het oorspronkelijke pachtobject. &#13;
Slotsom &#13;
4.12 Het hof zal een plaatsopneming en comparitie gelas­ten. Voorafgaand kunnen partijen stukken overleggen. Ver­der houdt het hof iedere beslissing aan. &#13;
5 De beslissing &#13;
Het hof, recht doende in hoger beroep: &#13;
bepaalt dat het lid van het hof, mr. Th.C.M. Willemse, die hierbij tot raadsheer-commissaris wordt benoemd, bijge­staan door het deskundig lid ir. H.K.C. Roelofsen, de plaat­selijke gesteldheid van het perceel kadastraal bekend ge­meente Lonneker, sectie E, nr.6720, zal opnemen, vergezeld van de griffier; &#13;
verstaat dat partijen voorafgaand aan de plaatsopneming verzamelen ter plaatse van Penninkskottenweg 7 te Ensche­de; &#13;
bepaalt dat partijen aansluitend aan de plaatsopneming in persoon of vertegenwoordigd door iemand die van de zaak op de hoogte en tot het geven van de verlangde inlichtingen in staat is en hetzij bevoegd hetzij speciaal schriftelijk ge­machtigd is tot het aangaan van een schikking, tezamen met hun advocaten zullen verschijnen voor het geven van inlich­tingen als onder 4.8, 4.9 en 4.11 bedoeld en opdat kan wor­den onderzocht of partijen het op een of meer punten met el­kaar eens kunnen worden; &#13;
verzoekt aan partijen om in gezamenlijk overleg een ruimte te reserveren in de nabijheid van het perceel waar, aanslui­tend aan voormelde bezichtiging, de comparitie van partijen kan plaatsvinden; &#13;
bepaalt dat partijen de verhinderdagen van partijen en hun advocaten in de maanden december 2011 tot en met febru­ari 2012 zullen opgeven op de roldatum 13 december 2011, waarna dag en uur van de plaatsopneming en de aansluiten­de comparitie door de raadsheercommissaris en het deskun­dige lid zullen worden vastgesteld; &#13;
bepaalt dat partijen de stukken als bedoeld in rov. 4.10 in tweevoud in het geding dienen te brengen en dat partijen er­voor dienen te zorgen dat de raadsheer-commissaris, het deskundige lid en de wederpartij uiterlijk twee weken voor de dag van de zitting een afschrift van die stukken hebben ontvangen; &#13;
bepaalt dat indien een partij bij gelegenheid van de compa­ritie van partijen nog een proceshandeling wenst te verrich­ten of producties in het geding wenst te brengen, deze par­tij ervoor dient te zorgen dat de raadsheer-commissaris, het deskundige lid en de wederpartij uiterlijk twee weken voor de dag van de zitting een afschrift van de te verrichten pro­ceshandeling of de in het geding te brengen producties heb­ben ontvangen; &#13;
houdt verder iedere beslissing aan. &#13;
arrest van de pachtkamer van 11 september 2012 &#13;
1 Het verdere verloop van het geding in hoger beroep &#13;
1.1 Het hof neemt de inhoud van het tussenarrest van 29 no­vember 2011 hier over. &#13;
1.2 Het verdere verloop van de procedure blijkt uit: &#13;
- het proces-verbaal van descente en comparitie van partijen ter plaatste van 24 januari 2012, &#13;
- de brief van mr. van Dijk van 27 januari 2012 met als bij­lage kleurkopieën, &#13;
- de akte tevens houdende rectificatie c.q. wijziging van eis na descente en comparitie van partijen van Van Heek, &#13;
- de antwoordakte van Ten Vergert. &#13;
1.3 Vervolgens heeft Ten Vergert aanvullend stukken voor het wijzen van arrest aan het hof overgelegd en heeft het hof arrest bepaald. &#13;
2 De verdere motivering van de beslissing in hoger beroep &#13;
2.1 Partijen houdt in het bijzonder verdeeld of de in eerste aanleg door Van Heek bedoelde strook al dan niet oorspron­kelijk tot het pachtobject behoort. Omdat het hof onvoldoen­de aanknopingspunten had om de (on)redelijkheid van de aangeboden pachtovereenkomst met artikel 5 te beoordelen, heeft het hof een plaatsopneming met aansluitend een com­paritie van partijen gelast. &#13;
2.2 Tijdens de descente is het volgende waargenomen: vanaf de weg bezien is er een duiker met dam aangelegd die toe­gang geeft tot het gepachte. Het gepachte ligt vanaf de weg gezien links van de dam en rechts ligt een eigendomsperceel van Ten Vergert. De strook ligt (op en) in het verlengde van de dam met duiker en bestaat evenals het omringende land uit grasland. Op de strook/in het gras zijn wielsporen te zien die lopen naar het gepachte, het rechter eigendomsperceel en het achtergelegen perceel dat eveneens een eigendoms­perceel is van Ten Vergert. Duidelijke sporen van een (voor­heen) aangelegde toegangsweg ontbreken. &#13;
2.3 Tijdens de comparitie hebben de rentmeester van Van Heek en de raadsman van Van Heek vastgesteld dat tot dan toe werd uitgegaan van een onjuiste ligging en omvang van de strook. In plaats van de in eerste aanleg aangegeven strook die de hele westelijke en een deel van de zuidelijke begrenzing van het gepachte uitmaakte, stelt Van Heek zich thans op het standpunt dat de strook samenvalt met de door hem in 1956 gekochte strook die deel uitmaakte van perceel gemeente Lonneke, sectie E, nr. 4000, aan de weg ongeveer 5 m breed en groot ongeveer 375 m². Op een in kleur over­gelegde kopie van een schets van de kadastrale kaart (vgl. productie 20 bij conclusie van repliek), betreft het het wit­te strookje dat aan de westzijde is gearceerd en aan de oost­zijde met een doorgetrokken lijn is aangegeven. Van Heek heeft dienovereenkomstig zijn primaire en subsidiaire eis gewijzigd. Aan de subsidiaire vordering heeft Van Heek voorts de eis tot ontruiming van de strook toegevoegd. Ten Vergert heeft tegen de wijziging van eis bezwaar gemaakt. &#13;
2.4 Het hof ziet aanleiding om eerst de vraag te behandelen of het aanbod redelijk is en zal daarbij voorlopig uitgaan van het strookje conform de gewijzigde eis. Ten Vergert heeft onder meer aangevoerd dat het aanbod niet redelijk is omdat het strookje tot het pachtobject behoort door jarenlang ge­bruik ervan door hem en zijn rechtsvoorgangers, het uiter­lijk van het strookje – gras te midden van gras – en de func­tie ervan, te weten de toegang tot zijn percelen. &#13;
2.5 Vast staat dat de strook direct aansluit op de toegang (dam met duiker) tot percelen die Ten Vergert in gebruik heeft voor zijn bedrijfsuitoefening. Tijdens de descente is vastgesteld dat de strook zich in niets onderscheidt van het omliggende grasland. Verder staat als onvoldoende gemoti­veerd weersproken vast dat Ten Vergert en zijn rechtsvoor­gangers sedert 1952 de toegang en het strookje gebruiken en onderhouden als ware het onderdeel van het gepachte. Tot­dat Van Heek aanspraak ging maken op het strookje – vol­gens Van Heek vanaf 2005 – functioneerde de strook al ruim 60 jaar als toegang tot in elk geval het pachtperceel en vanaf de eigendomsverkrijgingen eveneens tot de eigendomsper­celen. Het gebruik van het strookje door (de rechtsvoorgan­gers van) Ten Vergert als ware het onderdeel van het ge­pachte was ook kenbaar voor Van Heek. Tot slot is gesteld noch gebleken dat Van Heek eerder dan in 2005 zijn eigen­domsrechten ten opzichte van de strook heeft geldend (wil­len) maken jegens (de rechtsvoorgangers van) Ten Vergert. &#13;
2.6 In deze omstandigheden heeft Ten Vergert er gerecht­vaardigd vanuit mogen gaan, zoals hij ook heeft gedaan, dat het strookje stilzwijgend aan het gepachte is toegevoegd. Volgens Van Heek heeft Ten Vergert zich in de discussies met de rentmeester steeds op het standpunt gesteld dat het strookje aan de schriftelijke pachtovereenkomst moest wor­den toegevoegd waaruit volgt dat Ten Vergert wist dat het strookje oorspronkelijk niet tot het pachtobject behoorde, aldus Van Heek. Dit biedt echter onvoldoende tegenwicht aan het voorgaande, alleen al omdat het gestelde standpunt van Ten Vergert zich zeer wel verhoudt met het oordeel dat Ten Vergert er vanuit is gegaan dat stilzwijgend een pacht­wijzigingsovereenkomst ter zake van het toevoegen van het strookje tot stand is gekomen (die nog schriftelijk kan wor­den vastgelegd). &#13;
2.7 Nu het aanbod van Van Heek voor het sluiten van een nieuwe pachtovereenkomst onder de voorwaarde is gedaan dat het strookje niet tot het gepachte behoort, oordeelt het hof dat aanbod niet redelijk. Grief II faalt. Er is geen grond­slag voor ontbinding van de pachtovereenkomst zodat de (primaire) vordering terecht is afgewezen. &#13;
2.8 In grief III keert Van Heek zich tegen het oordeel van de pachtkamer in eerste aanleg dat Van Heek niet-ontvanke­lijk is in zijn subsidiaire eis tot een verklaring voor recht dat de strook geen deel uitmaakt van het pachtobject. Bij de be­spreking van deze grief heeft Van Heek geen belang nu hij in hoger beroep een herkansingsmogelijkheid heeft waar­van hij gebruik heeft gemaakt. Op het op grief II gevelde oordeel stuit echter de in hoger beroep ingestelde gewijzig­de subsidiaire vordering tot een verklaring voor recht dat de strook geen deel uitmaakt van het pachtobject en de ontrui­ming van de strook af. De vierde grief heeft geen zelfstandi­ge betekenis. &#13;
2.9 Bij deze stand van zaken komt het hof niet meer toe aan de beoordeling van de overige verweren van Ten Vergert. &#13;
Slotsom &#13;
2.10 Weliswaar heeft het hof overwogen dat de eerste grief slaagt maar dit kan niet tot vernietiging van de bestreden vonnissen leiden omdat grief II faalt. De grieven III en IV behoeven geen beoordeling. De bestreden vonnissen moe­ten, deels onder verbetering van gronden, worden bekrach­tigd en het hof zal de gewijzigde primaire en subsidiaire vorderingen afwijzen. Als de in het ongelijk te stellen par­tij zal het hof Van Heek in de kosten van het hoger beroep veroordelen. De kosten aan de zijde van Ten Vergert worden begroot op € 284 voor griffierecht en op € 2.235 voor salaris overeenkomstig het liquidatietarief (2,5 punten x tarief II). &#13;
3 De beslissing &#13;
Het hof, recht doende in hoger beroep: &#13;
bekrachtigt de vonnissen van de pachtkamer van de recht­bank te Almelo van 2 maart 2010 en 11 maart 2011; &#13;
wijst af de gewijzigde primaire en subsidiaire vorderingen; &#13;
veroordeelt Van Heek in de kosten van het hoger beroep, tot aan deze uitspraak aan de zijde van Ten Vergert vastgesteld op € 284 voor griffierecht en op € 2.235 voor salaris over­eenkomstig het liquidatietarief; &#13;
verklaart dit arrest wat de proceskostenveroordeling betreft uitvoerbaar bij voorraad. &#13;
Noot &#13;
In deze procedure heeft de verpachter de pachtovereenkomst opgezegd en beëindiging gevorderd, omdat pachter niet heeft ingestemd met een redelijk aanbod tot het aangaan van een nieuwe pachtovereenkomst (artikel 7:370 lid 1 aanhef onder d BW). Het is de tweede keer dat de pachtkamer van het hof een oordeel geeft over deze sinds 1 september 2007 in het pachtrecht ingevoerde beëindigingsgrond. In het arrest Munneke/Feenstra-Horring (22 november 2011Agr.r. 2012, nr. 5684) oordeelde het hof dat het aanbod niet voldoende concreet was. In dit geval oordeelt het Hof dat het gedane aanbod niet redelijk is. &#13;
Verpachter heeft een aanbod voor een nieuwe pachtovereen­komst gedaan, waarin naast een verhoging van de pachtprijs als voorwaarde was opgenomen dat een strook grond niet tot het gepachte behoorde. De vraag was of dit een redelijk aan­bod was. &#13;
Een pachter hoeft in ieder geval geen aanbod te accepteren voor zover dit een wijziging van de pachtprijs inhoudt (ar­tikel 7:370 lid 1 aanhef onder d, laatste zin). De verpach­ter had het aanbod hangende de procedure in eerste aanleg gewijzigd, in die zin dat de bestaande pachtprijs werd ge­handhaafd. Daarmee had de pachter in de procedure in eer­ste aanleg ingestemd, zodat het Hof tot de conclusie komt dat de pachtkamer in eerste aanleg ten onrechte geoordeeld heeft dat het voorstel een verhoging van de pachtprijs in­houdt. Dat doet de vraag rijzen – als de pachter hiermee niet zou hebben ingestemd - of een aanbod hangende een pro­cedure kan worden gewijzigd. In voornoemd arrest Mun­neke/Feenstra-Horring heeft het hof geoordeeld dat nieu­we verwijten die niet in de opzegging vermeld staan, niet in de procedure worden meegenomen, tenzij deze als een uit­werking van de in de opzegging opgenomen verwijten kun­nen worden beschouwd. De redenering is dat volgens artikel 7:369 lid 2 BW de verpachter slechts op de gronden vermeld in de opzegging kan vorderen dat de rechter het tijdstip zal vaststellen waarop de overeenkomst zal eindigen. Dat voor­schrift strekt ertoe dat de pachter aan de hand van de in de opzegging vermelde grond(en) moet kunnen bepalen of hij in de opzegging wil berusten, dan wel het op een procedure wil laten aankomen, aldus het hof. Aan de hand van deze re­denering is er veel voor te zeggen dat hangende een proce­dure het aanbod in beginsel niet gewijzigd kan worden. &#13;
De procedure gaat vooral over de vraag of een strook grond tot het gepachte behoort. Het betreft een strook die sedert het begin van de pachtovereenkomst (1952) door (de rechts­voorganger van) pachter is gebruikt en onderhouden als ware het onderdeel van de pachtovereenkomst. Dit gebruik was kenbaar voor de verpachter. Op grond van deze feiten komt het hof tot de conclusie dat de pachter er gerechtvaar­digd vanuit heeft mogen gaan dat het strookje stilzwijgend aan het gepachte is toegevoegd. Nu in het aanbod voor een nieuwe pachtovereenkomst is opgenomen dat het strook­je grond niet tot het gepachte behoort, is het aanbod niet re­delijk. &#13;
In de noot onder het arrest Munneke/Feenstra-Horring heb ik betoogd dat het enkele feit dat er andere grond in een aan­bod betrokken wordt, mijns inziens op zichzelf geen reden is om te oordelen dat het aanbod niet als redelijk kan wor­den beschouwd. Nijman heeft daarover een andere opvat­ting. Hij heeft in het preadvies voor de jaarvergadering van de Vereniging Agrarisch Recht 2012 betoogd dat een rede­lijk aanbod altijd betrekking dient te hebben op hetzelfde pachtobject (Mr B. Nijman, Het pachtrecht met een schaar­tje geknipt, Agr.r.2012, p. 65 e.v.). Deze uitspraak geeft op die vraag evenwel geen antwoord. Deze zaak was immers geheel toegespitst op de vraag of een strook grond tot het gepachte behoort. Nu de conclusie is dat de strook tot het gepachte behoorde, is het vanzelfsprekend dat een aanbod voor het sluiten van een nieuwe pachtovereenkomst onder de voorwaarde dat het strookje niet tot het gepachte behoort, niet een redelijk aanbod is. &#13;
E.H.M. Harbers &#13;
&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen (F.J.P. Lock) en Th.C.M. Willemse en de deskundige leden ing. L.L.M. de Lorijn en ir. H.K.C. Roelofsen</auteurs><published>2012-11-01 00:00:00</published><modified>2012-11-01 00:00:00</modified><editiondate>2012-11-01</editiondate><htmlpath>https://denhollander.info/artikel/10237</htmlpath></article>
</articles></edition>