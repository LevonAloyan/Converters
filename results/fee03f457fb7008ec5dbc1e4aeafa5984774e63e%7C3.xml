<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2007</searchword><id>3942</id><udhid>UDH:TvAR/3942</udhid><titel>Het paard, knuffeldier of veulenpoulet?</titel><searchwords><searchword>TvAR 7/8/2007</searchword><searchword>UDH:TvAR/3942</searchword></searchwords><attachments><attachment><name>TvAR_2007_7 8-4.pdf</name><extention>pdf</extention><url>https://denhollander.info/download/3916/ci</url></attachment></attachments><inleiding>Meer dan enig ander dier heeft het paard een dubbele&#13;
rol in deze samenleving. Waar onze liefde voor dieren&#13;
toch al enige dualiteit kent als het gaat om blikjes ‘konijn’&#13;
ten behoeve van het voedselgenot van een kat, is bij&#13;
het paard die tweezijdige attitude verenigd in één dier.&#13;
Het paard kan functioneren als gewaardeerd bestanddeel&#13;
van salami, maar evengoed als geliefd huisdier&#13;
waarvoor kosten noch moeite worden gespaard. Deze&#13;
dualiteit komt meer of minder duidelijk in alle rechtsgebieden&#13;
terug waar paardenhouders mee te maken krijgen.</inleiding><content>1. Ruimtelijke ordening&#13;
De laatste jaren dringt bij de Tweede Kamer en de Minister&#13;
van LNV door dat de paardenhouderij van groot economisch&#13;
belang is binnen de agrarische sector. De paardenhouderij&#13;
is een ‘dragende factor’ voor het leefbare platteland.&#13;
De problemen met betrekking tot de ruimtelijke ordening&#13;
kennen we al langer. De paardenhouderij kent een&#13;
grote diversiteit in verschijningsvormen en is daardoor&#13;
moeilijk in te passen in bestaande ruimtelijke kaders. De&#13;
minister van LNV heeft daarom de sector paardenhouderij&#13;
van het Productschap van Vee, Vlees en Eieren gevraagd om&#13;
een handreiking paardenhouderij op te stellen, zodat gemeenten&#13;
hun bestemmingsplannen ermee kunnen aanpassen.&#13;
Op deze handreiking komen we verderop in dit verhaal&#13;
terug.&#13;
De ruimtelijke ordening is in hoofdzaak een taak voor provincies&#13;
en gemeenten. Provincies maken streekplannen, die&#13;
soms opgaan in het Provinciaal omgevingsplan (POP). Een&#13;
streekplan is een ruimtelijk plan op hoofdlijnen en dient als&#13;
toetsingskader voor de gemeentelijke bestemmingsplannen.&#13;
Het bestemmingsplan is het voor de burger bindende ruimtelijke&#13;
plan, dus voor de paardenhouder het meest relevant.&#13;
Maar let op: sommige provincies gaan in hun streekplannen&#13;
in op de ontwikkeling van de paardenhouderij en beperken&#13;
of verruimen daarmee de mogelijkheden voor ontwikkeling&#13;
van de paardensector, of stellen aanvullende planologische&#13;
eisen. Als een gemeentebestuur mee wil werken aan de vestiging&#13;
van een paardenbedrijf, waarvoor een aanpassing in&#13;
het bestemmingsplan moet plaatsvinden, maar de provincie&#13;
geeft geen toestemming, dan is het alsnog ‘einde oefening’.&#13;
De ondernemer in de paardenhouderij doet er bij vestiging,&#13;
nieuwbouw, of wijziging van zijn bedrijf dus goed aan&#13;
zowel het provinciale ruimtelijke beleid te onderzoeken, als&#13;
het gemeentelijke! En hij doet er goed aan éérst het provinciale&#13;
beleid te onderzoeken, voordat hij zijn kansen gaat beproeven&#13;
bij de gemeente.&#13;
Al langer kennen we het probleem rond het al dan niet passen&#13;
van het paardenbedrijf binnen de ‘agrarische bestemming’.&#13;
Agrarisch zijn die activiteiten die gericht zijn op het&#13;
voortbrengen van een ‘agrarisch product’. Een paardenfokkerij&#13;
voldoet daar in principe aan, maar een africhtingsstal,&#13;
een pensionstal of een manegebedrijf weer niet. Daarbij&#13;
moeten we enige slag om de arm houden, want het bestemmingsplan&#13;
zelf kan het begrip ‘agrarisch’ ruimer definiëren&#13;
door de toevoeging van bijvoorbeeld de bestemming ‘paardenhouderij’&#13;
binnen dit kader. Soms gebruikt het bestemmingsplan&#13;
een engere definitie door te spreken over, bijvoorbeeld,&#13;
een ‘grondgebonden’ agrarisch bedrijf, ‘agrarische&#13;
bedrijvigheid’ of een ‘reëel agrarisch bedrijf ’. Met deze&#13;
laatste toevoeging wil een gemeentebestuur aangeven, dat&#13;
degene die zich er vestigt ook daadwerkelijk zijn inkomen&#13;
met het bedrijf moet kunnen verdienen en niet afhankelijk&#13;
mag zijn van neveninkomsten.&#13;
Over deze problemen zijn de laatste jaren vele procedures&#13;
gevoerd, vaak omdat een ondernemer in de paardensector&#13;
dacht zich gemakkelijk te kunnen vestigen in een voormalige&#13;
melkveehouderij, waarop een agrarische bestemming&#13;
lag. De teleurstelling was groot als zijn bedrijf juist niet binnen&#13;
de in het bestemmingsplan bedoelde agrarische bestemming&#13;
bleek te passen. Vaak ging het hier om combinaties&#13;
van fok- en africhtingsstallen en/of maneges. De fokstal kon&#13;
wel voor agrarisch doorgaan, maar daar werd vaak minder&#13;
mee verdiend dan met het – niet agrarische – africhtingswerk,&#13;
dus was het bedrijf in hoofdzaak niet agrarisch. Ook&#13;
het hobbymatig houden van paarden op een perceel met&#13;
agrarische bestemming kon vaak geen goedkeuring van de&#13;
rechter krijgen.&#13;
De inpassing van de paardenhouderij in het landschap&#13;
blijkt op meerdere fronten een juridisch strijdtoneel. Niet&#13;
iedereen houdt van het uitzicht op een tredmolen, of een&#13;
aangelegde paardenbak. Het ministerie van LNV heeft zelfs&#13;
debatten georganiseerd over de landschappelijke inpasbaarheid&#13;
van de paardenhouderij. De Sectorraad Paarden van&#13;
het Productschappen Vee, Vlees en Eieren en de Vereniging&#13;
van Nederlandse Gemeenten hebben gezamenlijk een brochure&#13;
over deze problematiek uitgebracht, genaamd ‘Paardenhouderij&#13;
en Ruimtelijke Ordening; een handreiking&#13;
voor de praktijk’. Ook met het organiseren van paardensportevenementen&#13;
en het onderhoud van ruiter- en menpaarden&#13;
wordt in deze brochure rekening gehouden. De&#13;
brochure dateert van 1 mei 2006 en is te verkrijgen via de&#13;
VNG en te downloaden via haar website www.vng.nl. Ook&#13;
de KNHS besteedt op haar website (www.knhs.nl) veel aandacht&#13;
aan de ruimtelijke ordeningsproblematiek.&#13;
Voor het aanleggen van een buitenbak, een tredmolen,&#13;
of een verharding is vaak een bouw- of een aanlegvergunning&#13;
nodig. Soms ook voor het plaatsen van een terreinafscheiding.&#13;
Als daadwerkelijk een bouwvergunning noodzakelijk&#13;
is, dan wordt advies gevraagd aan de welstandscommissie.&#13;
Die mag voor het gemeentebestuur beoordelen of&#13;
een plan voldoet aan ‘redelijke eisen van welstand’. In principe&#13;
moet het gemeentebestuur dit advies volgen, tenzij het&#13;
van oordeel is dat niettemin een vergunning moet worden&#13;
verleend. In een dergelijk geval moet het gemeentebestuur&#13;
zijn besluit grondig motiveren.&#13;
De meeste problemen rond de ruimtelijke bepalingen met&#13;
betrekking tot paardenhouderij kunnen redelijk worden opgelost&#13;
door goede en voldoende ruime definities in het bestemmingsplan&#13;
op te nemen. Inpassing in het landschap&#13;
kan ook worden bereikt door eisen te stellen aan materiaalgebruik,&#13;
beplantingsvoorschriften, gebruik van kleuren en&#13;
vormen. Inpassing in het landschap is een goed streven,&#13;
maar het resultaat moet natuurlijk wel functioneel zijn. Gelukkig&#13;
kan met creativiteit veel worden bereikt!&#13;
2. Milieu&#13;
In de nadagen van 2006 is een voor paardenhouders belangrijk&#13;
besluit van kracht geworden. Het ‘Besluit landbouw&#13;
milieubeheer’1 op grond van de Wet Milieubeheer zal&#13;
voor veel paardenhouderijen de milieuvergunning gaan vervangen.&#13;
Ook zal in de meeste gevallen geen milieuvergunning&#13;
meer hoeven te worden aangevraagd als niet meer dan&#13;
50 paarden of pony’s worden gehouden. De bijlagen bij het&#13;
besluit bevatten concrete milieuvoorschriften, bijvoorbeeld&#13;
ter voorkoming van geluidhinder en eisen voor de opslag&#13;
van mest.&#13;
Veel paardenhouders zijn inmiddels gewend aan het feit dat&#13;
ze een vergunning moeten aanvragen op grond van de Wet&#13;
milieubeheer (verder:Wm). Zo’n vergunningplicht betekent&#13;
dat alle aspecten van het bedrijf worden getoetst op de milieugevolgen.&#13;
De Wm kent echter ook een andere vorm van&#13;
toestemmingverlening, namelijk het meldingensysteem,&#13;
met voorschriften in algemene regels. Op grond van het&#13;
‘Besluit landbouw milieubeheer’ is deze constructie nu ook&#13;
op de paardenhouderij van toepassing.&#13;
2.1. Definities&#13;
Hoewel het Besluit een goede stap lijkt in de richting van&#13;
eenduidigheid voor paardenhouders, dreigt opnieuw discussie&#13;
te ontstaan over de definitie van ‘paardenhouderij’. In de&#13;
Nota van Toelichting2 bij het Besluit landbouw Milieubeheer&#13;
wordt toegelicht dat het begrip ‘paardenhouderij’ bre-&#13;
der is dan alleen een manege; ook paardenpensions, paardenfokkerijen&#13;
en aanverwante bedrijven vallen eronder.&#13;
Wordt de paardenhouderij nu nog genoemd als specifieke&#13;
bedrijfstak die onder het besluit valt, dit zal in de nabije&#13;
toekomst al weer veranderen: er is al weer een wijziging van&#13;
dit Besluit in procedure, namelijk het Besluit houdende&#13;
wijziging van het Besluit landbouw milieubeheer. Voor wat&#13;
betreft de paarden wordt in de wijziging voorgesteld de definitie&#13;
van de paardenhouderij te schrappen en het paard&#13;
onder te brengen bij de term ‘landbouwhuisdier’. Uit de&#13;
nota van toelichting (p. 30) bij de wijziging: ‘Gelet op de&#13;
uitleg die aan het begrip landbouwhuisdier wordt gegeven&#13;
in de nota van toelichting bij het Besluit landbouw milieubeheer,&#13;
valt een paard ook onder dit begrip. Een paardenhouderij&#13;
valt derhalve onder het begrip veehouderij’. Dat&#13;
betekent een beperking voor paardenhouders, want helaas&#13;
wordt in de voorgestelde wijziging de brede definitie van de&#13;
paardenhouderij als bedrijfstak teruggedraaid. Paardenpensions&#13;
vallen bijvoorbeeld buiten de definitie van ‘veehouderij’&#13;
en ‘landbouwhuisdier’. Paarden worden in een pension&#13;
immers niet gehouden ‘in verband met de productie’ van&#13;
landbouwproducten en ook niet primair voor het ‘berijden’.&#13;
Het verhuren van stalruimte is een vorm van dienstverlening,&#13;
geen veehouderij. Des te meer een gemiste kans&#13;
omdat de definities in het Besluit landbouw milieubeheer,&#13;
zoals dat nu geldt, veel beter aansluiten bij de definities van&#13;
paardenhouderijen zoals die in de ruimtelijke ordening volgens&#13;
de Nederlandse gemeenten juist moeten gaan gelden.&#13;
De definities in ruimtelijke ordening en het milieurecht&#13;
gaan weer uit elkaar lopen, hetgeen de begrijpelijkheid van&#13;
de regels niet bepaald ten goede komt.&#13;
2.2. Concrete regels&#13;
De concrete voorschriften voor paardenhouderijen betreffen&#13;
afstandsnormen en stankregels, geluid, mestopslag, voeropslag,&#13;
kadavers en nadere eisen voor specifieke situaties (bestrijdingsmiddelen,&#13;
transport, gevaarlijke stoffen etc.).&#13;
De afstandsnormen en stankregels golden al langer voor&#13;
paardenhouderijen. In dit Besluit moet de meting van de&#13;
afstand tussen een stankgevoelig object (woonhuis) en de&#13;
stal worden gemeten vanaf de buitenzijde van het object tot&#13;
het dichtstbijzijnde emissiepunt van de stal. Een onderscheid&#13;
tussen bedrijven binnen de bebouwde kom en daarbuiten&#13;
is in aantocht.&#13;
De langdurige gemiddelde geluidsbelasting mag overdag&#13;
gemiddeld 45 dB(A) bedragen, en piekbelasting overdag&#13;
maximaal 70dB(A). Het bevoegd gezag kan voor geluid ‘nadere&#13;
eisen’ stellen en in sommige gevallen kan een aanvullen&#13;
akoestisch onderzoek worden gevraagd.&#13;
Mestopslag is uiteraard een belangrijk punt bij milieuvoorschriften.&#13;
Uitzakkend mestvocht mag niet in contact&#13;
treden met de bodem en het oppervlaktewater en moet&#13;
worden bewaard in een vloeistofdichte opslagruimte of&#13;
vloeistofdichte voorziening. Ook opslag van vaste mest op&#13;
een locatie, bijvoorbeeld op een weiland, wordt zo geregeld&#13;
dat de mest moet komen te liggen op een absorberende laag&#13;
van tenminste 15 centimeter dik. De opslag van vaste mest&#13;
moet op minimaal 50 meter van gevoelige locaties buiten&#13;
de bebouwde kom worden geplaatst en op minimaal 100&#13;
meter binnen de bebouwde kom. Als niet aan deze afstands-&#13;
eis kan worden voldaan, dan moet de mest worden opgeslagen&#13;
in een dichte container of gelijkwaardige voorziening.&#13;
Ze moet dan ten minste één keer per twee weken worden&#13;
afgevoerd.&#13;
De opslag van veevoer in de open lucht moet op minimaal&#13;
25 meter plaatsvinden van de woning van de buren.&#13;
Voor o.a. kuilvoer geldt dat de voeropslag moet worden afgedekt,&#13;
behalve als het wordt weggehaald. Deze voorschriften&#13;
zijn niet van toepassing op in plastic folie verpakte veevoederbalen.&#13;
Het besluit was nog maar kort van kracht, toen de&#13;
staatssecretaris van VROM alweer een wijzigingsvoorstel&#13;
deed. In deze wijziging zullen aanvullende eisen worden opgenomen&#13;
over het bewaren van kadavers. De eisen die aan&#13;
veehouders zullen worden gesteld gelden ook voor paardenhouders.&#13;
Zij zullen dan ook moeten beschikken over een&#13;
kadaverplaats. Kadavers moeten worden aangeboden op een&#13;
vloeistofdichte kadaverplaats, of in een vloeistofdichte mobiele&#13;
kadaverbak. Direct na het ophalen moet de kadaverplaats&#13;
worden ontsmet. Bodem en oppervlaktewater mogen&#13;
niet worden verontreinigd door de ontsmettingsmiddelen.&#13;
Tenslotte zijn er nog de nodige voorschriften met betrekking&#13;
tot andere zaken waar het bedrijf mee te maken kan&#13;
krijgen. Opslag van vloeistoffen (gasolie), bestrijdingsmiddelen,&#13;
gevaarlijke stoffen, maar ook het ontsmetten van&#13;
transportmiddelen (veewagens, trailers) moet gebeuren op&#13;
speciale wasplaatsen, met vloeistofkerende vloer. Het verkeer&#13;
van en naar de inrichting (vooral bij maneges vaak een&#13;
punt van zorg) kan onderworpen worden aan specifiek op&#13;
de omstandigheden aangepaste voorschriften. Deze ‘nadere&#13;
eisen’ worden apart gepubliceerd.&#13;
3. Veterinair recht&#13;
In het veterinair recht spelen paarden regelmatig een hoofdrol.&#13;
Een niet goed of niet volledig uitgevoerde keuring kan&#13;
grote gevolgen hebben, en voor de eigenaar zijn veterinaire&#13;
onjuistheden bij de behandeling van kreupelheid, koliek en&#13;
andere aandoeningen zeer frustrerend. Vanwege de dualiteit&#13;
tussen knuffeldier en veulenpoulet is ook medicijngebruik&#13;
en de registratie daarvan van groot belang. In dit artikel zullen&#13;
wij ons tot deze materie beperken.&#13;
Sinds de verplichte identificatie en registratie moet in het&#13;
paardenpaspoort worden aangegeven of een dier valt onder&#13;
de recreatiedieren of productiedieren. Productiedieren dienen&#13;
voor consumptie en hebben een slachteindbestemming.&#13;
Voor productiedieren moet onder andere – strengere! –&#13;
voorwaarden gebruik worden gemaakt van diergeneesmiddelen!&#13;
Dit kan betekenen dat voor paarden met een slachteindbestemming&#13;
soms minder of minder effectieve geneesmiddelen&#13;
toegepast moeten worden. Ook is een aantal medicijnen&#13;
wel voorhanden, maar niet formeel goedgekeurd&#13;
voor toepassing bij paarden. De verleiding kan dan ontstaan&#13;
om toch maar middelen toe te passen, die feitelijk verboden&#13;
zijn.&#13;
Het gebruik van diergeneesmiddelen heeft een samenhang&#13;
met de Identificatie en registratie regeling (I&amp;R-regeling).&#13;
Het primaire doel van de I&amp;R-regeling voor paardachtigen&#13;
is het garanderen van de volksgezondheid bij consumptie&#13;
van paardenvlees. Vanuit de EU is verplicht gesteld dat elk&#13;
paard een paspoort moet hebben. Het Rijk heeft de uitvoering&#13;
van de I&amp;R regelgeving in medebewind overgedragen&#13;
aan het Productschap voor Vee, vlees en Eieren (verder:&#13;
PVE). In 2004 zag de Verordening identificatie en registratie&#13;
van paardachtigen(PVV 2004) het licht.3 Deze verordening&#13;
stelt het paardenpaspoort verplicht voor alle paardachtigen.&#13;
In dit paspoort moet zijn opgenomen of het paard al&#13;
dan niet bestemd is voor menselijke consumptie. De eigenaar&#13;
maakt deze keuze zelf. Verder moet het paard worden&#13;
gechipt. Een toegestaan alternatief voor de chip is het vastleggen&#13;
van het DNA-profiel van het paard in het paspoort.&#13;
Voor ‘gewetensbezwaarde’ paardenhouders is deze alternatieve&#13;
wijze van identificatie mogelijk gemaakt en ontheffing&#13;
van de chip-verplichting kan op verzoek worden verleend.&#13;
Deze vorm van identificatie is vooralsnog alleen toegestaan&#13;
voor paarden die geen slachtbestemming kennen. De Overgangsregeling&#13;
I&amp;R paardenis in januari 2007 beëindigd en&#13;
registratie via een chip of DNA profiel is nu voor iedere&#13;
paardachtige verplicht.&#13;
De wijze van identificatie en de melding in het paspoort&#13;
van wel of geen slachteindbestemming hebben gevolgen&#13;
voor het bij het paard toegestane medicijngebruik. Als het&#13;
paard als slachtdier is aangemerkt, zou dat betekenen dat&#13;
sommige diergeneesmiddelen niet meer gebruikt mogen&#13;
worden, terwijl daar soms toch een diergeneeskundige&#13;
noodzaak voor bestaat. Hiervoor is op EU-niveau een ‘positieflijst’&#13;
opgesteld. Bij diergeneeskundige noodzaak mag de&#13;
dierenarts deze stoffen toch toedienen, maar dat moet wel&#13;
verplicht worden aangetekend in het paspoort. De wachttijd&#13;
voor vlees is dan zes maanden. Heeft het paard geen&#13;
slachteindbestemming, dan is de medicijnregistratie in het&#13;
paspoort niet verplicht. In het belang van de volksgezondheid&#13;
dienen dierlijke producten vrij te zijn van schadelijke&#13;
stoffen. De Diergeneesmiddelenwet dient niet alleen&#13;
garanties te geven dat alleen medicijnen worden gebruikt&#13;
die ook effectief zijn: ook kunnen aan het gebruik van diergeneesmiddelen&#13;
klevende gevaren voor mens en dier worden&#13;
voorkomen. Zo kan onder meer door de Diergeneesmiddelenwet&#13;
beter worden gewaarborgd dat Nederlandse&#13;
consumptiedieren en daarvan verkregen producten&#13;
(melk en vlees) vrij zijn van schadelijke resten van diergeneesmiddelen.&#13;
4. Privaatrecht&#13;
In het privaatrecht is de discussie salami of rijpony minder&#13;
aan de orde, wel doet daar weer meer de vraag ter zake hoe&#13;
deskundig partijen zijn. Bij de aankoop van paarden doen&#13;
zich dermate veel verrassingen voor, dat er relatief veel jurisprudentie&#13;
is. Een vraag die daarbij centraal staat, is de vraag&#13;
of er sprake is van consumentenkoop. Is de consument&#13;
minder deskundig dan de verkoper, dan geniet de consument&#13;
al snel de bescherming van de Europeesrechtelijke&#13;
consumentenkoop. De rechter zal een beroep op consumentenkoop&#13;
situationeel toetsen. Een paardenhandelaar die&#13;
ongezien een veulen koopt, met de bedoeling het dier in te&#13;
zetten als dekhengst komt van een koude kermis thuis. Als&#13;
het dier is afgeleverd blijkt het dier een overbeet te hebben.&#13;
Dat zal de goedkeuring als dekhengst in de weg staan, en de&#13;
paardenhandelaar beroept zich op consumentenkoop om&#13;
het dier terug te kunnen sturen naar de leverancier. De&#13;
rechter verwerpt de eis. Een paardenhandelaar, die bovendien&#13;
een deskundige meeneemt om het dier te bekijken,&#13;
kan niet reclameren als het dier niet aan de verwachtingen&#13;
voldoet. Nu het beroep op consumentenkoop niet slaagt, is&#13;
het niet ondenkbaar dat de overeenkomst wordt ontbonden&#13;
op grond van dwaling; had hij van het gebrek geweten, dan&#13;
had de koop niet plaatsgevonden. Nu de paardenhandelaar&#13;
echter een deskundige heeft meegenomen formuleert de&#13;
kantonrechter dat een overbeet voor een deskundige duidelijk&#13;
en direct waarneembaar is. Deze kan derhalve niet worden&#13;
aangemerkt als een verborgen gebrek.4&#13;
Bij de aankoop van een ruin die een klophengst blijkt te&#13;
zijn, ligt dit echter heel anders. Hier is wel degelijk sprake&#13;
van een verborgen gebrek, op grond waarvan de koop moet&#13;
worden ontbonden. Over de gevolgschade die de verkoop&#13;
van een klophengst met zich meebrengt, moet nog een oordeel&#13;
worden uitgesproken.5&#13;
5. Conclusie en samenvatting&#13;
Paardenhouderij dreigt geregeld tussen wal en schip te&#13;
vallen. De ene keer is het paard landbouwproduct, de andere&#13;
keer recreatief eigendom. De wet- en regelgeving is&#13;
daarom niet altijd toereikend (geweest) en heeft voor zowel&#13;
paardenhouders als overheid tot onbevredigende uitspraken&#13;
geleid. Met het ‘Besluit landbouw Milieubeheer’ lijkt een&#13;
poging te zijn gedaan om tot algemene voorschriften te&#13;
komen, maar daarbij zijn ook alweer wijzigingsvoorstellen&#13;
gedaan die dit kunnen ondermijnen. Wellicht zal in de&#13;
toekomst een ‘omgevingsvergunning’ kunnen worden&#13;
aangevraagd, waardoor discrepanties tussen milieurecht en&#13;
ruimtelijke ordening kunnen worden ondervangen.&#13;
In het veterinair recht is een duidelijk onderscheid gemaakt&#13;
tussen paarden die (nog) als consumptiedier zullen dienen,&#13;
en paarden die niet op het bord zullen belanden. De eigenaar&#13;
kan deze keuze zelf maken, en heeft daarmee een&#13;
groter arsenaal medicijnen tot zijn beschikkingen om aandoeningen&#13;
van het paard te behandelen. Dat ontslaat de&#13;
dierenarts echter niet van zijn verplichtingen die de Diergeneesmiddelenwet&#13;
stelt met betrekking tot het leveren en&#13;
toedienen van diergeneesmiddelen. In het privaatrecht geniet&#13;
de consument grote bescherming bij de aankoop van&#13;
een paard, maar gebleken is dat niet iedereen die een paard&#13;
aanschaft een beroep op de bescherming van het consumentenrecht&#13;
kan doen.&#13;
Al met al kan nog steeds worden vastgesteld dat het&#13;
paard in ieder rechtsgebied tussen knuffeldier en veulenpoulet&#13;
valt, en dat de exacte positie soms alleen door&#13;
rechter kan worden bepaald.</content><legacyfootnotes>* Mr. ing. I. Boissevain is als juriste werkzaam op het terrein van ‘praktisch&#13;
dierenrecht’ met een specialisatie in veterinair recht. Mr. L. Boerema&#13;
is als jurist gespecialiseerd in omgevingsrecht, met een speciale&#13;
interesse voor paardenhouderij. Beide juristen zijn verbonden aan&#13;
‘Bestia et Lex’, een adviesbureau voor praktisch dierenrecht, en geven&#13;
in dat kader lezingen, onderwijs en advies.&#13;
1. Stb.2006, 390, inwerkingtreding Stb.2006, 598, laatstelijk gewijzigd&#13;
Stb.2007, 182.&#13;
2. Stb.2006, 390.&#13;
3. Verordening identificatie en registratie van paardachtigen (PVV)&#13;
2004, Vbbo2003, 80 laatstelijk gewijzigd, Vbbo2006, 65.&#13;
4. Uitspraak Rechtbank Assen van 4 oktober 2006, LJNAZ2019.&#13;
5. Uitspraak Kort Geding President Rechtbank Leeuwarden van 24 augustus&#13;
2006, nr. 77058/KG ZA 06-202, LJNAY6869.</legacyfootnotes><footnotes><footnote/></footnotes><auteurs>mr. ing. I. Boissevain en mr. L. Boerema</auteurs><published>2007-07-01 00:00:00</published><modified>2017-06-12 12:37:10</modified><editiondate>2007-07-01</editiondate><htmlpath>https://denhollander.info/artikel/3942</htmlpath></article>
</articles></edition>