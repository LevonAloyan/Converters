<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1996</searchword><id>5964</id><udhid>UDH:TvAR/5964</udhid><titel>Een journalist in het mestmoeras. Beschouwing over een negatief boek en een positieve beleidsnota</titel><searchwords><searchword>TvAR 7/8/1996</searchword><searchword>UDH:TvAR/5964</searchword></searchwords><attachments><attachment><name>1996_nr 78_Artikel_deHaan.pdf</name><extention>pdf</extention><url>https://denhollander.info/download/5808/ci</url></attachment></attachments><inleiding>1. INLEIDING&#13;
Frits Bloemendaal, parlementair redacteur van het Agrarisch Dagblad, schreef verleden jaar onder de titel Het Mestmoeras een uiterst negatief boek over het mestbeleid, dat bij Sdu Uitgevers in Den Haag verscheen en door Henk Dokter in de Staatscourant van 18 ja-nuari jl. werd besproken. Laatstgenoemde bespreking was voor mij aanleiding om er maar eens in te duiken, omdat mijn perceptie vanuit het agrarisch recht en vanuit de waarneming van ontwikkeling rond de veehouderij in praktijk een geheel andere is, namelijk vele malen positiever.&#13;
</inleiding><content>1.1. Mestproblemen&#13;
Wat ik in de ontwikkeling van de mestwetgeving en de uitwerking daarvan in de praktijk meende te zien was een overheid die zich in samenspel met de verschillende bedrijfstakken van de veehouderij en soms ook onder felle tegenkanting van die zijde inspant om de drie voornaamste problemen rond de mest - namelijk de stank, de overschotten en de ammoniak-emissie - de baas te worden. Ik meende deze inspanning van overheidszijde weerspiegeld te zien in enorme investeringen van de landbouw in bedrijfsgebouwen, mestopslag, aanwendings- en verwerkingsmethoden, distributiesystemen, mineralenre-ductie in het veevoer, enzovoort. En wel zodanig dat het stankprobleem vrijwel geheel en het ammoniakprobleem voor een deel is opgelost, terwijl twee van de drie sporen van aanpak van het overschotprobleem, te weten de fosfaatreductie in het veevoer en de distri-butie van mest uit de overschotgebieden toch ook tamelijk succesvol verlopen. Wat het derde spoor betreft moge het zo zijn dat de grootschalige mestverwerking op industriële schaal is mislukt, daar staat tegenover dat die op bedrijfsniveau met name in de pluimveehouderij wel succesvol lijkt te zullen worden.&#13;
1.2. Mestwetgeving&#13;
Bekijkt men de situatie vanuit de mestwetgeving, dan constateer ik dat de voornaamste wetten hun uitwerking niet hebben gemist. Zo heeft de Hinderwet in combinatie met de Richtlijn Veehouderij en Hinderwet goeddeels tot oplossing van het stankprobleem geleid, terwijl de recente Interimwet ammoniak en veehouderij de overgang verzorgt naar de Wet milieubeheer, wat betreft de bedrijven die nog niet over een toereikende vergunning beschikken. Wat alleen al deze wetten aan investeringen in de bedrijfsgebouwen hebben gevergd en nog vergen is bepaald niet gering. Daar komen dan de specifieke mestwetten bij, te beginnen met de Interimwet beperking varkens- en pluim veehouderijen van 1985 die - zij het met een paar jaar vertraging door het ongemoeid laten van nog lopende be-drijfsuitbreidingen - toch voor een stopzetting van de groei heeft gezorgd. De Meststof-fenwet heeft in hoofdstuk V (Regelen ter voorkoming van een onverantwoorde uitbreiding van productie van dierlijke meststoffen) deze functie doeltreffend overgeno-men, terwijl de recente Wet verplaatsing mestproductie ook voor een zekere inkrimping (niet-verplaatsing latente ruimte en 25%-korting) kan zorgdragen.&#13;
Ook de handel en distributie van meststoffen via mestbanken zijn in de Meststoffenwet zó effectief geregeld, dat de grootschalige industriële mestverwerking de concurrentie met de afzet van overtollige mest van de concentratiegebieden naar tekortgebieden niet heeft kunnen doorstaan. Het niet doorgaan van een verplichte aanvoer via een mestcentrale vol-gens het plan-De Bekker betekende in feite het einde van Promest in Helmond. Daar staat tegenover de totstandkoming van een gigantisch distributie-apparaat dat in zijn opbouw en functioneren grotendeels door de intensieve veehouderij zelf direct of indirect wordt betaald. Hetzelfde geldt voor de investeringen die loonbedrijven hebben gedaan in mest-injecteurs, zodebemesters, sproeibomen, sleepvoetmachines enz. en waarvan de kosten via de onderwerkverplichting op grond van het Besluit gebruik dierlijke meststoffen (Wet bodembescherming) uiteindelijk voor rekening van de veehouderijbedrijven komen. Ook heeft het uitrijverbod gedurende herfst- en wintermaanden uit dit besluit tot omvangrijke investeringen in de mestopslag van bedrijven geleid. Dit alles met als gevolg een aanmer-kelijke beperking van de ammoniak-emissie: de beruchte gele tank verschijnt alleen nog als een soort voorwereldlijk monster bij uitzondering op de televisie. Praktisch alle boeren betalen thans een veelvoud van hun vroegere kosten voor opslag en uitrijden van de mest, zelfs zonder noemenswaardig protest, ook al staat daar een besparing op kunstmest tegen-over.&#13;
2. NEGATIEF BOEK&#13;
Over al deze positieve effecten van het mestbeleid en de mestwetgeving leest men in het boek van Bloemendaal helemaal niets. Integendeel, het is een en al treurnis wat de klok slaat. Dit blijk alleen al uit de benamingen van de tien hoofdstukken, die ik in de opeen-volgende paragrafen nu maar letterlijk zal overnemen.&#13;
2.1. De overval&#13;
Het eerste hoofdstuk gaat over de overval door minister Braks met de Interimwet beper-king varkens- en pluimveehouderijen, die volgens de schrijver weinig effect zou hebben gesorteerd en veel te laat zou zijn gekomen. Zijn beschrijving komt neer op zware be-schuldigingen aan het adres van minister Van der Stee die in 1974 met zijn Nota Intensieve Veehouderij het probleem zou hebben omzeild. De door het Ministerie van Landbouw ingestelde adviescommissie MeGiSta (Mest, Gier en Stank), bestaande uit deskundigen uit het landbouwkundig onderzoek, die in die tijd nog geen landelijk overschot constateerde, zou allesbehalve onafhankelijk zijn geweest. Zelf heb ik deze discussie als adviserend lid van de Commissie Grondgebruik van het Landbouwschap meegemaakt. Op geen stukken na was toen bekend wat de gevaren van overbemesting met fosfaat en stikstof op landelijk niveau waren, laat staan die van ammoniak-emissie, welk probleem pas in de jaren tachtig zichtbaar werd. Tien jaar daarvoor kon hoogstens sprake zijn van een vestigingswet voor intensieve veehouderijbedrijven in verband met een te grote, ook te grootschalige concentratie daarvan in bepaalde gebieden en achteraf gezien is het inderdaad jammer dat daaraan geen gevolg is gegeven.&#13;
2.2. Het taboe&#13;
Zeer negatief is ook de benadering van Bloemendaal in het tweede hoofdstuk, getiteld Het taboe. Hij bedoelt ermee de afkeer die de georganiseerde landbouw van begin af aan ge-koesterd heeft tegen een generieke, d.w.z. over de gehele linie toegepaste inkrimping van de veestapel. Voortdurend hangt deze dreiging als een soort zwaard van Damocles boven het mestbeleid, ook in de gedachtengang van de schrijver. Steeds weer laat hij het voorkomen, alsof dit een reële optie zou zijn geweest en alsof het taboe aan de oplossing van het overschotprobleem in de weg zou hebben gestaan. Zelf maakt hij geen enkele keus tussen het vijftal varianten voor de inkrimping van de intensieve veehouderij, die op p. 36 e.v. worden genoemd: regionale of landelijke korting op de mestquota, opkoopregeling, korting bij verplaatsing of vleesquotering. De bezwaren van het bedrijfsleven richten zich nu juist tegen een generieke korting, landelijk of regionaal, omdat die de goede bedrijven die veel in het milieu geïnvesteerd hebben met de kwade zou straffen en bovendien de investeringscapaciteit met betrekking tot verdere milieu-eisen uitputten. Zoals later ook is gebleken bestaat veel minder bezwaar tegen opkoopregelingen en kortingsregelingen bij verplaatsing.&#13;
2.3. Bijstellen, uitstellen, afstellen&#13;
In het derde hoofdstuk 'Bijstellen, uitstellen, afstellen' tracht Bloemendaal voorbeelden te noemen van opzettelijke vertragingsacties in het mestbeleid, terwijl het hier in werkelijkheid om heel ongelijksoortige oorzaken van vertraging ging. De kwestie van de fosfaatverzadigde gronden bleek voor een deel uitvloeisel van grootschalige mestdumping op maïsland, waarvoor minister Stuyt in de Urgentienota milieuhygiënische normen van 1972 groen licht had gegeven (Het Mestmoeras, p. 12/13). Voor een ander deel liep het probleem samen met de aanwijzing van bodembeschermingsgebieden op grond van de Wet bodembescherming. Daarentegen had de gefaseerde invoering van het uitrijverbod, te beginnen met de zandgronden, niets te maken met een vertragingsactie, doch alleen met de kwestie van de urgentie die maakte dat een dergelijk verbod op kleigrond voorlopig kon worden gemist. De vertraagde toepassing van de Hinderwet op veehouderijbedrijven is weer een heel ander geval: eerst volgens de jurisprudentie niet nodig (Hoge Raad 1952), dan weer wel (Kroon 1967), vervolgens sinds 1972 pas op de plaats in het beleid, totdat in 1987 de Ecologische Richtlijn in verband met de ammoniak-emissie van kracht werd. Pas nadat een versoepeling van deze richtlijn uit 1991 een jaar later strandt op de uitspraak van de Afdeling geschillen van bestuur inzake Ambt Delden, grijpt de wetgever in met de genoemde Interimwet Ammoniak en Veehouderij. Zoals ik in Agrarisch Recht van 1993, p. 296 e.v. al aangaf, was hier sprake van een kwart eeuw falend beleid van wetgever, bestuur èn rechter.&#13;
De andere in hoofdstuk 3 genoemde voorbeelden van vertraging in de besluitvorming zijn alweer van geheel andere aard. Het Verplaatsingsbesluit Meststoffenwet hield maar beperkte mogelijkheden in. De daarvoor in de plaats getreden Wet verplaatsing mestproductie van 1993 liet lang op zich wachten, omdat men het eens moest worden zowel over de schorsing van de latente ruimte als over de 25%-korting bij verplaatsing. Niks bijzonders dus in het geheel van een wetgevingsproces. Anders ligt het bij het uitblijven van een apart stikstofbeleid, nu dat vooral veroorzaakt wordt door irreële afspraken in internationaal verband: de Noordzee-afspraak om de stikstofverliezen te halveren, terwijl Nederland als uitblinker eind 1993 toch slechts op 28 procent komt (Het Mestmoeras, p. 56) en de Europese nitraatrichtlijn die wel strenge normen stelt ten aanzien van natuurlijke mest, maar de kunstmest te veel ongemoeid laat.&#13;
2.4. De stinkende kleren van de keizer&#13;
De titel van hoofdstuk 4 doet helemaal denken aan een wegzinken in het mestmoeras. Blijkbaar ditmaal niet van een journalist die wat moeite heeft met de relatie tussen wetgeving en beleid, maar van de overheid zelf, die de handhaving van de mestwetgeving niet aan kan. Althans voorzover de strafrechtelijke handhaving afhankelijk is van de mest-boekhouding, nu daarin ruime onnauwkeurigheidsmarges zitten, volgens de AID zelfs tot 40%. Er worden dan ook bij controles weinig processen-verbaal opgemaakt, in de periode van 1989-1995 variërend van 5 tot 16%. Overigens verschillen deze cijfers nauwelijks van die welke elders bij de naleving van het milieurecht naar voren komen.1 In het algemeen is het met de strafrechtelijke handhaving van het bestuursrecht, bijvoorbeeld ook het verkeersrecht, tamelijk droevig gesteld. Bij de mestwetgeving komt daar nog bij de afhankelijkheid van fraudegevoelige boekhoudkundige gegevens die bovendien nog een forfaitair karakter dragen.&#13;
Op andere onderdelen van de mestwetgeving is de controle effectiever. Zo vermeldt Bloemendaal op p. 70, dat het maximum aantal dieren dat de veehouders mogen hebben veel gemakkelijker is te controleren. Ook het uitrijverbod en de onderwerkverplichting zijn, afgezien van de aanvankelijke moeilijkheden met betrekking tot de afbakening van de zandgronden, die door de schrijver breed worden uitgemeten, veel beter in de hand te houden, mede door het toezicht van de politie. Wel degelijk is de gele tank niet alleen uit het beeld, maar ook uit het veld verdwenen. Er is dan ook geen enkele reden om - zoals schrijver dat op p. 77 doet - het hoofdstuk over de handhaving te beëindigen met de woorden: 'De klucht die het mestbeleid al jaren is, is nog lang niet afgelopen' (waarna dan nog een verhaal volgt over lekke mestkelders). 2.5. Wie de mest heeft, heeft de macht&#13;
Deze machiavellistisch aandoende titel blijkt betrekking te hebben op de machtsstrijd rond de industriële mestverwerking. Deze strijd speelt zich enerzijds af op de markt van mestproducten, zowel tussen coöperatieve en niet-coöperatieve initiatiefnemers als tussen mestverwerkers en mestdistributeurs. Anderzijds is ook sprake van een felle politieke strijd tussen de nationale en de Europese overheid met betrekking tot de subsidieverlening in relatie tot de vrije mededinging. Bloemendaal beschrijft deze ontwikkelingen, die uiteindelijk uitlopen op een ondergang van de grootschalige mestverwerking, op boeiende wijze. Zelf heb ik vanuit de Commissie Grondgebruik van het Landbouwschap deze ontwikkeling op afstand kunnen volgen in verband met de totstandkoming van het plan-De Bekker.&#13;
Dit in 1990 in samenwerking tussen overheid en bedrijfsleven tot stand gekomen plan voorzag in de dekking van exploitatiekosten van mestfabrieken via een bestemmingsheffing van het Landbouwschap, waarop een korting zou worden verleend bij het sluiten van leveringscontracten voor tien jaar, terwijl daarnaast nog voor de levering aan mestbanken ophaalkosten verschuldigd waren. De Europese Commissie gaf slechts toestemming voor de heffing voor de periode 1992-1994 om de Mestbank de kans te geven op gang te komen. Daarna is nog gepoogd om via een verordening van het Landbouwschap een mest-centrale van de grond te krijgen, die echter op zodanig verzet stuitte van distributeurs, loonbedrijven, akkerbouwers en een deel van de veehouders dat het Landbouwschap er tenslotte eind 1994/begin 1995 vanaf zag. Het door de overheid in 1989 uitgestippelde derde spoor voor de aanpak van het mestoverschot liep daarmee ten koste van meer dan 150 miljoen gulden hoofdzakelijk ten laste van de boeren zo goed als dood. Een triest verhaal inderdaad, geheel passend in een deprimerend boek.&#13;
2.6. De omslag&#13;
De titel van het zesde hoofdstuk heeft niet betrekking op de omslag naar een voornemen tot inkrimping van de veestapel als alternatief voor de mislukte mestverwerking, maar op die naar een ander systeem van beheersing van het mestoverschot, namelijk de mineralen-boekhouding die de plaats van de mestboekhouding zou moeten innemen. Hierbij gaat het om de werkelijke aan- en afvoer van fosfaat èn stikstof naar en van het bedrijf in plaats van alleen een forfaitaire boekhouding op het fosfaatgehalte van de mest. Het plan werd onder de benaming 'Het Mineraal Centraal' in 1991 door het Landbouwschap geïntroduceerd en voorzag in de overschakeling van het generieke beleid met gebruiksnormen voor fosfaat in een meer individueel gericht beleid met landbouwkundig onvermijdelijke ver-liesnormen voor beide mineralen. Varkens- en pluimveehouders zouden per 1995 weliswaar verplicht worden 25 procent van hun fosfaatquotum in te leveren, maar zij konden daarbij behalve voor schrapping van de latente ruimte ook kiezen voor verlaging van het fosfaatgehalte in het veevoer en voor gedeeltelijke inkrimping van hun veestapel. Zelfs was in het plan een regulerende overschotheffing opgenomen.&#13;
Niettemin werd in deze periode door de ministeries verder gewerkt aan een verfijning van de mestboekhouding in de richting van wat genoemd werd het mestafzetscenario 1995, eveneens bekroond met een regulerende heffing voor het overschot dat niet milieuverantwoord kan worden afgezet. Dit zou dan gepaard moeten gaan met een belangrijke verscherping van de bemestingsnormen, mede met het oog op het ammoniakbeleid, het-geen een veel forsere inkrimping dan door het bedrijfsleven beoogd noodzakelijk maakte. Deze ambtelijke ambities werden neergelegd in een eerste concept-notitie Derde Fase Mest- en Ammoniakbeleid, die mede de inzet vormde voor het overleg met het bedrijfsle-ven.&#13;
2.7. De terugtocht&#13;
Onder deze veelzeggende titel doet Bloemendaal in het volgende hoofdstuk omstandig verslag van de onderhandelingen met het Landbouwschap, die uiteindelijk hebben geleid tot het omstreden Mestakkoord van 13 mei 1993. Bij mijn bespreking van de belangrijk-ste convenanten inzake de land- en tuinbouw in het meinummer van Agrarisch Recht van datzelfde jaar kon ik dit overigens gedeeltelijk op een mislukking uitgelopen akkoord nog niet meenemen. Ondanks de terugtocht die de ministeries volgens de beschrijving van Bloemendaal ten opzichte van de ambities uit het eerste concept van hun notitie moesten ondernemen, blijkt uit het verzet van de boeren later (hoofdstuk 8 De terugslag) dat dit nog niet voldoende was. Zo ergens, dan mist men hier de duiding en analyse van feiten en gebeurtenissen, waar ook Henk Dokter in de Staatscourant over spreekt. Bloemendaal geeft aan het slot van hoofdstuk 7 een overzicht van verloren ambities, zonder ook maar bij benadering aan te geven, waarom die niet houdbaar bleken.&#13;
Ik geef een paar voorbeelden.&#13;
Ambitie 1:&#13;
'Boeren moeten duidelijkheid krijgen over de mestgiften die behoren bij de doelstel-ling van evenwichtsbemesting met stikstof en fosfor in het gehele landbouwareaal in het jaar 2000.' Die duidelijkheid kregen ze niet, omdat de indicatieve eindnormen nog nader aan de hand van een bureaustudie moesten worden ingevuld. Schrijver vermeldt tussen haakjes dat uit die studie later blijkt dat ze veel te ambitieus waren. Maar daar ging het in de door hem telkens weer bekritiseerde vertragingsacties van landbouwzijde nu juist om: de milieudoelstellingen waren stééds te ambitieus. Je kunt niet tegelijk een hypermoderne landbouw hebben en een optimaal natuurlijk milieu.&#13;
Ambitie 7:&#13;
'Om de ammoniakdoelen te halen moet de veestapel fors worden ingekrompen; in con-centratiegebieden zelfs met meer dan 50 procent. Om kapitaalvernietiging te voorkomen moet de inkrimping direct aan het begin van de derde fase (in 1995) plaatsvinden. De in-krimping moet eenmalig zijn.' Resultaat van de onderhandelingen: afgezien van een kor-ting van 25 procent bij verplaatsing van mestquota geen inkrimping van de veestapel. En Bloemendaal schijnt zich daar nog over te verbazen ook. Schijnt, want in het laatste hoofdstuk laat hij wel degelijk blijken in te zien, hoe onzinnig deze ammoniakdoelen wa-ren'. Als de milieuorganisaties met hun voorspellingen gelijk hadden gekregen - zo luidt het op p. 233 - was inmiddels een groot deel van het bos gestorven.' En ik voeg er aan toe: als men deze ambitie in maatregelen had omgezet, was inmiddels de intensieve veehouderij om zeep gebracht. Hoe komt het toch dat Bloemendaal zich als parlementair redacteur van het Agrarisch Dagblad in dit boek voortdurend zo laatdunkend uitlaat over de landbouworganisaties en hun voormannen, terwijl als deze er niet geweest waren, de veehouderij - ook de melk-veehouderij - aan de meest extreme en achteraf bezien ook onzinnige milieubeperkingen onderworpen zou zijn geweest?&#13;
2.8. De terugslag&#13;
De terugslag die het Mestakkoord in 1993 heeft gehad enerzijds op de plannen van de overheid en anderzijds op het verzet daartegen van het bedrijfsleven, wordt door Bloe-mendaal weer in uiterst kritische termen aan het adres van de landbouwvoormannen be-schreven. Dat in de Notitie Mest- en Ammoniakbeleid Derde Fase2 als uitwerking van het akkoord ook onderdelen werden opgenomen, waarover met het bedrijfsleven geen over-eenstemming was bereikt, zoals een ammoniakheffing voor verplaatsing en sanering van bedrijven in de buurt van natuurgebieden, vindt hij op p. 172 een normale gang van zaken in een parlementaire democratie. Dit ondanks het feit dat uit een bijlage bij de notitie bleek dat de sanering en verplaatsing van zo'n vijfduizend probleembedrijven tot 2015 liefst tien miljard gulden zou bedragen, waarvan de overheid slechts een tiende zou op-brengen. En alsof dat nog niet genoeg was, werd in de notitie een indicatieve eindverlies-norm van 5 kilo fosfaat per hectare aangehouden, terwijl die een jaar later onder druk van de Tweede Kamer werd verhoogd tot 30 a 40 kilo, terwijl het bedrijfsleven dan op 50 kilo zit.3 Toch wordt de voormannen van de landbouworganisaties verweten dat zij 'moord en brand schreeuwden' over de afwijkingen van het akkoord en dat sprake zou zijn van 'ge-speelde verontwaardiging' en meer van dat fraais.&#13;
Ik laat nu maar daar dat speciaal het CDA het moet ontgelden, wanneer het gaat om de worsteling om tot reële eindnormen bij invoering van het mineralenaangiftesysteem te ko-men. Duidelijk is in ieder geval, dat de beide ministers Alders en Bukman - mede door toedoen van minister-president Lubbers op de valreep van diens derde kabinet - in de mi-nisterraad van 15 juli 1994 uiteindelijk akkoord gingen met een wetsvoorstel, waarin naast het mestafzetscenario toch ook een kapstokartikel voor een facultatieve mineralen-boekhouding wordt opgenomen. Het verzet van de ministeries op grond van de veronder-stelde fraudegevoeligheid van dit systeem brokkelde gaandeweg af, toen bleek dat deze boekhouding door een groot aantal van de 70 000 veehouders - met schattingen uiteenlo-pend van 13 000 tot 40 000 - vrijwillig werd ingevoerd, juist omdat het de verspilling van mineralen zichtbaar maakte en daarmee een belangrijke kostenbesparing paarde aan een goed agrarisch milieubeleid. Bij Frits Bloemendaal wordt dit enthousiasme op p. 177 al-leen maar met scepsis over de uiteenlopende cijfers begroet. Schrijver heeft er kennelijk weinig notie van wat een maatschappelijk draagvlak naast een wankel politiek evenwicht in ons land van minderheden betekent. 2.9. Een paarse lente, een nieuw begin?&#13;
Het vraagteken achter de titel van hoofdstuk 9 duidt er al op, dat het met het paarse mest-beleid minder vlot verliep dan de onervaren bewindslieden aanvankelijk dachten. Na een eerste kamerdebat in oktober 1994 wordt een integrale mestnotitie aangekondigd, die rond eind maart van het jaar daarop zou moeten uitkomen, maar uiteindelijk nog een half jaar langer op zich laat wachten. Bloemendaal geeft een uitgebreide schets van de pogin-gen van de beide ministers De Boer en Van Aartsen om via een vereenvoudigd concept met nadruk op de aanpak van het overschotprobleem van de intensieve veehouderij en iets minder op de overige problemen (overmatig mineralengebruik en ammoniakuitstoot) er op eigen kracht uit te komen.&#13;
Wanneer dit niet lukt, komen op 5 juli 1995 de paarse kamerfracties in afwijking van het veelgeprezen dualisme zelf met een tienpuntenplan waarin, behalve voor een vermin-dering van het overschot via een dubbele korting bij verplaatsing en een opkoopregeling, ook voor een spoedige invoering van een mineralenaangiftesysteem met variabele verlies-normen op basis van grondmonstering wordt gepleit. Ook in de plannen van de ministe-ries verdwijnt het nog in het wetsvoorstel van het vorige kabinet vooropstaande mestafzetscenario van het toneel. In plaats daarvan moet in 1998 de mineralenboekhou-ding worden ingevoerd voor veehouders met 2,5 of meer grootvee-eenheden (gve) per ha, welke grens in 2002 tot 2,0 zal worden aangescherpt, terwijl ook de verliesnormen na 2000 van 40 kilo fosfaat en 300 kilo stikstof per ha geleidelijk zullen worden verminderd tot resp. 20 en 180 kilo in 2008/2010. Bij het ammoniakbeleid komt de nadruk te liggen op de emissie en minder op de depositie en ook minder op het lokale saneringsbeleid bij natuurgebieden, niet alleen vanwege de kosten maar ook vanwege het niet meer nastreven van gedwongen bedrijfsverplaatsingen.&#13;
Op het laatste moment vindt, nadat de eerste protestacties van de verschillende actie-groepen op 14 en 15 september hebben plaatsgehad en het kabinet tot twee weken uitstel besluit, nog enig overleg met de maatschappelijke organisaties plaats, dat echter weinig oplevert. Bezwaar blijft met name bestaan tegen het nu reeds vastleggen van het traject na 2000 zonder dat inzicht bestaat in de technische haalbaarheid en sociaal-economische consequenties. Het Torentjes-overleg dat tussen 3 en 6 oktober nodig blijkt om tot een be-sluit in de ministerraad te komen gaat, zoals gebruikelijk, enkel over het geld dat in het mestfonds voor zeven jaar zal worden gestort, uiteindelijk neerkomend op 475 miljoen gulden.&#13;
2.10. Donkere wolken&#13;
Het slothoofdstuk van dit negatieve boek culmineert in een reeks van aantijgingen aan het adres van praktisch iedereen die bij het mestbeleid en het beweerde misgaan daarvan be-trokken is. Er wordt gesproken over een verstikkend woud aan regels, dat geen moment controleerbaar en handhaafbaar zou zijn geweest en dat de boeren over zichzelf afgeroe-pen zouden hebben; over een wurggreep waarin politiek en georganiseerde landbouw el-kaar al jaren zouden houden; over een voortdurend uit- en afstel waardoor de brutaalsten zouden zijn beloond; over het sectorbelang van veevoederfabrieken en slachterijen dat leidraad zou zijn geweest in plaats van het boerenbelang; over milieuridders die te hoge ambities zouden hebben gehad en over landbouwvoormannen zonder achterban. Ik laat het graag aan deze groeperingen over om zich al dan niet hiertegen te verweren, hoewel het beter is het oog op de toekomst gericht te houden.&#13;
Bloemendaal doet dit in de twee laatste bladzijden ook en noteert zo waar, dat er wel degelijk enige vooruitgang is geboekt, al wordt er onmiddellijk aan toegevoegd, dat de eerste winst altijd gemakkelijk is. Hoopvolle elementen zijn volgens hem dat thans in het beleid meer ingespeeld wordt op regionale en sectorale verschillen en op de individuele verantwoordelijkheid van de boeren, terwijl ook de ambities uit de milieudoelen reëler zijn gemaakt. Schrijver zou zichzelf echter niet zijn, als hij niet met ongunstige voorteke-nen voor de toekomst zou besluiten: messenslijperij van boeren en hun nieuwe organisa-ties, fraudegevoeligheid van het mineralenaangiftesysteem, aanscherping van de normen pas in de volgende kabinetsperiode en het gevaar dat niet alleen de Europese Commissie, maar ook de consument er genoeg van zal krijgen.&#13;
Al met al wordt het tijd dat we hier eens iets positief tegenover stellen.&#13;
3. POSITIEVE BELEIDSNOTITIE&#13;
Mijn eigen perceptie van het mestbeleid en de bereikte en nog te verwachten resultaten daarvan is - ik zei het al in het begin - een gans andere.&#13;
3.1. Bereikte resultaten&#13;
Na het lezen van het boek van Bloemendaal is kennisneming van de op 6 oktober 1995 verschenen Integrale Notitie mest- en ammoniakbeleid4 van het paarse kabinet zelfs voor een christen-democraat bijna een onverdeeld genoegen.&#13;
Ik citeer de eerste twee alinea's uit de inleiding:&#13;
'Sinds halverwege de jaren tachtig is een beleid gevoerd om de mest- en ammoniak-problematiek aan te pakken. Daarbij is gekozen voor een gefaseerde aanpak om de land-bouw de kans te geven in te spelen op de milieu-eisen en te groeien naar een milieuverantwoorde produktie. De eerste fase had tot doel de milieubelasting te stabilise-ren. Daartoe werden mestproduktienormen en gebruiksnormen voor dierlijke mest inge-voerd. Het bedrijfsleven werd in de eerste fase gestimuleerd om te zoeken naar oplossingen voor de mestproblematiek. De tweede fase had tot doel de milieubelasting daadwerkelijk te doen afnemen. Daarom werden de gebruiksnormen aangescherpt. De hoogte van de normen werd steeds zo gekozen dat de veehouderij voldoende tijd had om oplossingen te genereren.&#13;
Vastgesteld moet worden dat de agrarische sector in deze periode forse inspanningen heeft geleverd. Door investeringen in milieuvriendelijke technologie en verbeterd ma-nagement zijn de beoogde resultaten voor de eerste en tweede fase gerealiseerd.'&#13;
Op p. 5 van de notitie leest men vervolgens, dat de totale5 jaarlijks netto milieulasten voor de landbouw tussen 1985 en 1994 zijn gestegen van f 23 miljoen tot f 606 miljoen. Wie zei er ook weer dat de eerste winst zo gemakkelijk was? Die winst bestaat uit (ik ci-teer weer even) het volgende:&#13;
'Het stikstofverlies uit de landbouw naar de bodem (aanvoer minus afvoer met het ge-was) is tussen 1985 en 1994 gedaald met 16%. Zonder mestbeleid en melkquotering zou deze stikstofemissie ruim 40% hoger zijn geweest. Het gebruik van stikstof-kunstmest is sinds 1985 met bijna 30% afgenomen.&#13;
Sinds 1980 is de ammoniak-emissie uit dierlijke mest gedaald met 26%. Het fosfaat-verlies uit de landbouw is sinds 1987 met 25% afgenomen.' Dat was twee jaar geleden en sindsdien gaat de reductie van mineralenverlies en am-moniak-emissie in versneld tempo door. Echte landbouwbladen als Oogst en de regionale bladen van LTO-Nederland staan sinds jaar en dag vol van de milieuproblematiek en er is geen onderwerp dat de boeren meer interesseert naast de landbouwtechniek en -economie als deze materie. Als toevallige inwoner van het gebied van de eerste agrarische mi-lieucoöperatie ben ik daar een zevental jaren getuige van geweest.6&#13;
Als de eerste beide fasen van het mest- en ammoniakbeleid blijkens deze gegevens zo succesvol zijn verlopen, hoe komt het dan, dat de derde fase (1995 tot 2000) zo'n moeiza-me start heeft gemaakt? Die vraag wordt in de Integrale Notitie op p. 3 impliciet aldus be-antwoord, dat de einddoelstelling van het beleid - namelijk evenwichtsbemesting (met milieuverantwoord verlies van mineralen) in 2000 - bij de uitvoering van de Notitie Derde Fase Mest- en Ammoniakbeleid (NDF) van het vorige kabinet niet haalbaar bleek. En wel vanwege drie knelpunten die tot heroverweging onder het huidige kabinet moesten leiden.&#13;
Ten eerste bleek het niet mogelijk het generieke reguleringssysteem van de mestboek-houuing op basis van forfaitaire gebruiksnormen per ha tijdig te vervangen door het meer bedrijfsgerichte instrumentarium van de mineralenboekhouding op basis van verliesnor-men per ha en wel zodanig dat dit voldoende fraudebestendig zou zijn en ook voldoende sturingskracht zou bezitten. Ten tweede bleek grootschalige mestverwerking zich onvol-doende te ontwikkelen, waardoor er bij aanscherping van de normen onvoldoende afzet-mogelijkheden zouden ontstaan voor dierlijke mest. En tenslotte bleek uit gezamenlijk wetenschappelijk onderzoek van overheid en bedrijfsleven dat voor 2000 het verschil tus-sen wat landbouwkundig met bemesting haalbaar is en milieukundig noodzakelijk niet te overbruggen is. Vandaar dat het bereiken van het einddoel nu niet alleen met tien jaar is verschoven, maar dat ook de verliesnormen voor 2008/2010 zodanig zijn bepaald dat on-zeker is of het niveau van evenwichtsbemesting hiermee wordt bereikt (blz. 15).&#13;
Ik zal nu achtereenvolgens bij de verschillende maatregelen uit de Integrale Notitie nog wat nader stilstaan. Het betreft het mineralenaangiftesysteem (MINAS), het systeem van de verliesnormen, de herstructurering van de intensieve veehouderij en het ammoniakbeleid.&#13;
3.2. Mineralenaangiftesysteem&#13;
Dit systeem zal dus via een wijziging van de Meststoffenwet in de plaats komen van de mestboekhouding. Het is gebaseerd op onderstaand stroomschema mineralen, dat ontleend is aan de Integrale Notitie mest- en ammoniakbeleid, p. 4. Het geeft duidelijk aan, hoe de aanvoer van veevoer en (kunst)mest van buiten en binnen het bedrijf verloopt en ook de afvoer van dierlijke en plantaardige producten en eventueel het overschot aan dier-lijke mest. Ook zonder een dergelijk overschot vindt, met name op de rundveehouderijbe-drijven, een belangrijk verlies plaats aan fosfaat, nitraat en ammoniak. Het teveel aan mineralen verdwijnt grotendeels via overbemesting van de grond als nitraat en fosfaat naar het grond- en oppervlaktewater, terwijl de ammoniak die vrijkomt uit dierlijke mest de lucht ingaat en gedeeltelijk in de omgeving neerslaat.&#13;
De bedoeling is, dat via een nauwkeurige registratie van de aan- en afvoer die, voorzo-ver het om externe relaties gaat, ook parallel loopt aan de financiële boekhouding en dus mede met behulp van accountantsverklaringen kan worden gecontroleerd, er naar ge-streefd wordt het verlies aan mineralen zo veel mogelijk te beperken en zodoende niet al-leen het milieu, maar ook kosten te besparen. Met het oog op de handhaving en fraudebestrijding worden diverse waarborgen ingebouwd.&#13;
Stroomschema mineralen&#13;
verlies = aanvoer minus afvoer&#13;
Vanuit de Tweede Kamer is bij de behandeling van de Integrale Notitie veel aandrang uit-geoefend om de invoering van het systeem zo snel mogelijk uit te breiden tot alle veehou-ders in plaats van de meest intensieve bedrijven.7 De regering heeft wel toegezegd dat in 1998 de aangiftegrens 2 gve/ha zal worden in plaats van de aanvankelijke 2,5 gve. In 2000 zal worden bekeken in welk tempo de overige veehouderij aangifteplichtig zal wor-den, afhankelijk van de opgedane ervaringen.&#13;
Erg veel druk is kamerbreed op de regering ook uitgeoefend om het stelsel niet alleen met een regulerende heffing te sanctioneren op een groter mineralenverlies dan volgens de normen is toegestaan, doch daartegenover ook een premiestelsel in te voeren voor de-genen die met minder toe kunnen en dus met hun investeringen op de normen vooruitlo-pen. Reeds bij de behandeling van de Notitie Derde Fase was een motie Van der Vlies8 aanvaard, welke de invoering van een heffings- en premiesysteem beoogde. In nr. 21 werd bij de recente behandeling door het CDA en kleine christelijke partijen om daadwer-kelijke invoering ervan gevraagd, terwijl een motie nr. 5 van de regeringspartijen (Huys, Blauw en Ter Veer) in dezelfde richting ging. Gelet op deze breed levende wens verklaar-de de regering zich bereid de mogelijkheden van premiëring nader te onderzoeken, even-tueel in de vorm van een regionaal op te zetten experiment.&#13;
3.3. Systeem van verliesnormen&#13;
Tegenover de brede politieke en maatschappelijke aanvaarding van het mineralenaangif-tesysteem als nieuwe grondslag voor het mest- en ammoniakbeleid staat het felle verzet van boeren en hun organisaties tegen de getrapte invoering van het verliesnormensys-teem, althans wat betreft het reeds nu vastleggen van het traject na het jaar 2000. In motie nr. 20 van de kamerleden Van der Vlies, Stellingwerf, Van Middelkoop en Esselink werd dan ook voorgesteld de desbetreffende normen in afwachting van nadere studie een indi-catief karakter te geven. Dit op grond van de overweging, dat er nog veel onduidelijkheid bestaat, als het gaat om sociaal-economische gevolgen en gevolgen voor de bodemvrucht-baarheid. De beide ministers hebben het aannemen van deze motie ontraden, omdat naar hun mening de landbouw voldoende tijd en mogelijkheden heeft om zich aan te passen.9&#13;
Wel hebben zij een voorstel van de heer Huys (PvdA) overgenomen om per provincie een twintigtal voorbeeldbedrijven in te richten, die onder deskundige begeleiding zullen trachten de normen te halen. De bewindslieden wilden zich echter niet op voorhand bin-den om bij een negatieve uitkomst de normen bij te stellen. Ook de voorsteller zelf ging er in zijn discussie met de heer Esselink van het CDA10 van uit, dat de gefaseerde normstel-ling tot 2010 reeds nu in de wet kan worden vastgelegd, blijkbaar omdat hij niet verwacht dat de voorbeeldbedrijven de technische en economische onhaalbaarheid ervan zullen aantonen. De tijd zal het echter leren.&#13;
Meer succes hadden de heren Van der Vlies, Esselink en Stellingwerf met hun motie nr. 22, waarin zij vroegen om invoering van een rekening-courantsysteem in het MIN AS. Door de boer niet te beïnvloeden factoren (bijv. de weersomstandigheden) kunnen tot on-rechtvaardige uitkomsten in de aangifte leiden. Door een rekening-courantsysteem kun-nen de uitkomsten over meerdere jaren worden gemiddeld. De regering is voornemens in het MIN AS daarvoor een voorziening te treffen.&#13;
3.4. Herstructurering intensieve veehouderij&#13;
Hoewel tot nu toe nauwelijks van een landelijk mestoverschot sprake is geweest, doordat het uitstekende distributiesysteem voor afzet naar de akkerbouwgebieden en bij pluimvee-mest ook voor export kon zorgen, is een dergelijk overschot wel te verwachten, wanneer de gebruiks- en later ook verliesnormen stapsgewijs worden aangescherpt. Dit temeer nu ook een aanvoerregistratie met maximumaanvoemorm van uiteindelijk niet meer dan 80 kg fosfaat per ha voor de akkerbouw zal worden ingevoerd. Om dit probleem vooral in de overschotgebieden aan te pakken zal niet alleen de Wet verplaatsing mestproductie met haar korting van 25% van kracht blijven, maar wordt ook een herstructureringsfonds in-gesteld om zo veel mogelijk mestproductierechten via een opkoopregeling uit de markt te halen. Aanvankelijk was zelfs een afroming van 50% bij voortzetting van varkensbedrij-ven ter plekke voorzien, maar moties van zowel de regeringspartijen (nr. 14) als opposi-tiepartij CDA (nr. 10) dwongen de regering hiervan af te zien (nr. 25, p. 3/4).&#13;
De herstructurering van de intensieve veehouderij zal plaatsvinden op basis van her-structureringsplannen die zowel vanuit de sectoren als vanuit de regio's kunnen worden voorbereid. Hoewel het accent zal komen te liggen op het uit de markt nemen van mest-productierechten, kunnen ook andere dan milieuproblemen aanleiding geven tot herstruc-turering van deze bedrijfstak, zoals die met betrekking tot bedrijfsstructuur, marktprijzen, dierenwelzijn en dierengezondheid. Volgens minister Van Aartsen gaat het namelijk om het tot stand brengen van een kleinere maar sterkere varkenshouderij voor de toekomst (nr. 24, p. 49). De uitwerking van de herstructurering moet volgens hem een gezamenlijke taak zijn van Rijk, provincies, gemeenten en het bedrijfsleven. Een voorstel van de heer Esselink (motie nr. 7) om de overheidsdeelname aan het fonds te verhogen tot f 750 mil-joen en tevens het landbouwbedrijfsleven uit te nodigen om voor 1 juli 1996 een herstruc-tureringsplan aan de regering voor te leggen werd verworpen. Het herstructureringsfonds zal worden ondergebracht bij de Stichting Ontwikkelings- en Saneringsfonds voor de landbouw.&#13;
3.5. Ammoniakbeleid&#13;
Ook met betrekking tot het ammoniakbeleid moet onderscheid gemaakt worden tussen enerzijds het generieke beleid dat van rijkswege gevoerd wordt met het oog op emissie-arm uitrijden en huisvesten, resp. op grond van het Besluit gebruik dierlijke meststoffen en een toekomstige AMvB-huisvesting, en anderzijds het aanvullend regionaal ammoni-akbeleid, waarvoor naast de Wet milieubeheer de Interimwet Ammoniak en Veehouderij is ingevoerd. Laatstgenoemde wet wordt in 1996 geëvalueerd, waarbij ook zal worden be-keken welk vervolg na 1999 op de Interimwet nodig is.11&#13;
Zoals ik eerder al opmerkte is in de Integrale Notitie mest- en ammoniakbeleid het ac-cent verlegd van het depositie- naar het emissiebeleid. De rijksoverheid ziet dan ook af van eerder aangekondigd dwingend depositiebeleid. Er komt geen depositie-AMvB zoals was aangekondigd in de Notitie Derde Fase. Derhalve zal er ook geen sprake zijn van ge-dwongen bedrijfsverplaatsingen om die reden. Gekozen wordt voor een faciliterende en stimulerende rol van de rijksoverheid om verplaatsingen uit de buurt van bos- en natuur-gebieden te bevorderen. Op p. 29 van de Integrale Notitie worden als stimuleringsmaatre-gelen onder meer genoemd de Bijdrageregeling gebiedsgericht milieubeleid, een mogelijk lager afromingspercentage bij verplaatsing, een doorschuiving van de inkomstenbelasting en een vrijstelling van de overdrachtsbelasting. Ook in het kader van het ROM-beleid (in-tegratie ruimtelijke ordening en milieubeheer) voor daartoe aangewezen gebieden worden ammoniakplannen ontwikkeld en convenanten met bedrijfsleven en milieuorganisaties gesloten, gericht op vermindering van de emissie, zoals onlangs nog voor Zuidoost-Fries-land het geval was. Het depositiereductiebeleid zal verder op regionaal niveau worden in-gevuld.&#13;
4. SLOTCONCLUSIES&#13;
Het boek van Bloemendaal is voor mij aanleiding geweest niet alleen om zijn al te nega-tieve benadering van het mestbeleid te weerspreken, maar ook om in dit tijdschrift alvast, voordat de desbetreffende wetgeving aan de orde komt, de aandacht te vestigen op de po-sitieve ontwikkeling van dit beleid, zoals die in de Integrale Notitie en de behandeling daarvan in de Tweede Kamer gestalte heeft gekregen. Daarmee doe ik niets tekort aan al de inspanningen die vorige kabinetten zich hebben getroost om een goed mest- en ammo-niakbeleid van de grond te krijgen.&#13;
Integendeel, we zagen dat de eerste en de tweede fase van dit beleid ook volgens de huidige bewindslieden volledig de gestelde doeleinden van resp. stabilisatie en verminde-ring van overschotten, mineralenverliezen en ammoniakemissie hebben bereikt. Dat de derde en naar men hoopt laatste fase zo moeilijk op gang kwam onder het vorige kabinet lag - achteraf beschouwd - vooral aan het feit dat men de evenwichtsbemesting al in 2000 wilde bereiken, dus pas 15 jaar na de aanvang van het beleid. Ook als men dit verge-lijkt met andere onderdelen van het milieubeleid, zoals de bestrijding van lucht-, water-en bodemverontreiniging in het algemeen en van geluidhinder in welke vorm dan ook, was dit een veel te korte periode.&#13;
In plaats van het mest- en ammoniakbeleid krachtiger aan te zetten dan het derde kabi-net-Lubbers in de derde fase meende te moeten doen, heeft de paarse coalitie terecht be-hoorlijk water in de milieuwijn gedaan. Het kan geen kwaad aan het slot van dit artikel zulks nog eens te benadrukken, omdat officieuze uitlatingen ook van regeringszijde soms nog wel eens de schijn van het tegendeel willen wekken. Men behoeft zich voor niemand te schamen, wat betreft de verzachtingen van het beleid, maar duidelijkheidshalve som ik ze toch maar even op.&#13;
In de eerste plaats is terecht afgezien van het mestafzetscenario als tussenstap naar het enig juiste systeem van de mineralenbalans, nu alleen die inzicht kan bieden in alle moge-lijkheden van milieu- en kostenbesparende maatregelen op bedrijfsniveau. In de tweede plaats is terecht de horizon van de evenwichtsbemesting met tien jaar verschoven, zodat de boeren veel meer tijd krijgen om zich er op in te stellen. In de derde plaats zijn de nor-men in die zin versoepeld, dat men ook voor 2010 nog niet naar de nulbelasting voor het milieu streeft, want die is uit landbouwkundig oogpunt volstrekt onhaalbaar. In de vierde plaats heeft men terecht welbewust gekozen voor herstructurering van de intensieve vee-houderij tegen inzet van veel overheidsgeld in plaats van een generieke volumemaatregel die alleen maar het tegendeel zou hebben uitgewerkt. En in de vijfde plaats heeft men te-recht van dwangmatige verplaatsing van bedrijven nabij bos- en natuurgebieden afgezien, omdat die financieel onbetaalbaar en maatschappelijk onhaalbaar zou zijn geweest.&#13;
Wanneer men nu eens deze duidelijke verzachtingen van het mest- en ammoniakbeleid, waarbij zich later ook nog hebben gevoegd een premiestelsel en de instelling van 240 voorbeeldbedrijven, algemeen wereldkundig zou hebben gemaakt in plaats van zich een houding van grotere daadkracht dan die van het voorgaande kabinet aan te meten - quod non - zouden dan al die acties van boeren en hun organisaties óók niet navenant milder zijn uitgevallen? In ieder geval bestaat er tot op de dag van vandaag veel misverstand over de sociaal-economische gevolgen van het beleid, dat door betere voorlichting had kunnen worden voorkomen.&#13;
Bij wijze van slotopmerking: minister Van Aartsen zou er goed aan doen zijn denkbeelden over afschaffing van het melkquotum van zich af te zetten, want er is in verband met de toename van de melkproductie per koe geen betere volumemaatregel ten gunste van het milieu te bedenken. Het mest- en ammoniakprobleem lost zich bij de melkveehouderij vanzelf op, als men maar lang genoeg wacht.</content><legacyfootnotes>1. Zie bijv. R.A. van de Peppel, Naleving van milieurecht, toepassing van beleidsinstrumenten op de Nederlandse verfindustrie, diss. Groningen, Deventer 1995.&#13;
2. TK 1992-1993, 19 882, nr. 34.&#13;
3. Zie voor de kamerbehandeling Hand. II 1993-1994, nr. 014, p. 3198 e.v. en Hand. UCV 1993-1994, nr. 022, p. 1 e.&#13;
4. TK 1995-1996, 24 445, nr. 1.&#13;
5. Niet alleen voor maatregelen ter bestrijding van vermesting en verzuring, maar de lasten van alle milieu maatregelen tezamen.&#13;
6. Zie mijn bijdrage in Agrarisch recht 1992, p. 347: Vereniging Eastermars Lansdouwe op weg naar een agrarische milieucoöperatie.&#13;
7. Zie motie nr. 9 van Esselink, Van Middelkoop en Van der Vlies (in 1998 veehouders met meer dan 80 kg fosfaat/ha en in 2000 de overige) en nr. 17 van mevr. Vos (alle veehouders per 1998).&#13;
8. Kamerstuk 19 882, nr. 40 d.d. 22-12-1993.&#13;
9. TK 1995-1996, 24 445, nr. 25, p. 7.&#13;
10. TK 1995-1996, 24 445, nr. 24, p. 65.&#13;
11. Zie voor eventuele problemen bij de uitvoering van deze wet ook de brief van de minister van VROM aan de Tweede Kamer 1995-1996, 24 445, nr. 3 en voor de huidige stand van zaken het artikel van M.S. van Ommeren in het juninummer.&#13;
</legacyfootnotes><footnotes><footnote/></footnotes><auteurs>Prof. mr. P. de Haan</auteurs><published>1996-07-01 00:00:00</published><modified>1995-06-13 00:00:00</modified><editiondate>1996-07-01</editiondate><htmlpath>https://denhollander.info/artikel/5964</htmlpath></article>
</articles></edition>