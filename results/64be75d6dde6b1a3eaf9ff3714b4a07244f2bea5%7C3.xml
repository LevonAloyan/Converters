<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1999</searchword><id>5693</id><udhid>UDH:TvAR/5693</udhid><titel>Het UPOV-verdrag van 1991 en de implementatie in Nederland</titel><searchwords><searchword>TvAR 3/1999</searchword><searchword>UDH:TvAR/5693</searchword></searchwords><attachments><attachment><name>1999_nr 3_Artikel_Bootsman.pdf</name><extention>pdf</extention><url>https://denhollander.info/download/5625/ci</url></attachment></attachments><inleiding>Inleiding&#13;
Onderstaande tekst is een bewerking van de voordracht ter gelegenheid van het drielandenseminarium&#13;
van de Vereniging voor Agrarisch Recht over het onderwerp ‘het&#13;
UPOV-verdrag van 1991 en de implementatie in Nederland’.&#13;
Als eerste wordt in dit artikel een vergelijking gemaakt tussen het Internationaal&#13;
Verdrag tot bescherming van Kweekprodukten, van 2 december 1961, zoals herzien&#13;
in Genève op 10 november 1972 en 23 oktober 1978 (hierna: UPOV 1978) met het&#13;
verdrag dat bovendien herzien is op 19 maart 1991 (hierna: UPOV 1991). Daarna zal&#13;
ik kort terugblikken op de implementatie van het UPOV-verdrag van 1991 in de&#13;
Nederlandse Zaaizaad- en Plantgoedwet. Tot slot zal ik op een aantal punten een vergelijking&#13;
maken tussen de Zaaizaad- en Plantgoedwet (hierna: ZPW) zoals aangepast&#13;
aan UPOV 1991, en Verordening (EG) nr. 2100/94 inzake het communautair kwekersrecht&#13;
(PbEG L227; hierna: Verordening (EG) nr. 2100/94).</inleiding><content>UPOV 1978 en UPOV 1991&#13;
Algemeen&#13;
Hoofdlijn van UPOV 1991 is dat de houders van een kwekersrecht meer mogelijkheden&#13;
krijgen om te profiteren van een kwekersrecht, vergeleken met UPOV 1978.&#13;
Nieuwheid&#13;
Al voordat een kwekersrecht is verleend, biedt UPOV 1991 nieuwe mogelijkheden&#13;
aan de kweker.&#13;
In UPOV 1978 bestond voor landen de mogelijkheid om te bepalen dat een ras al&#13;
voor de aanvraag van een kwekersrecht in de handel mag worden gebracht. Ingevolge&#13;
art. 6 van UPOV 1991 is het mogelijk een ras een jaar voor de datum van aanvraag&#13;
van een kwekersrecht in het land waarin de aanvraag plaatsvindt te verkopen, en vier&#13;
jaar (voor bomen en wijnstokken zes jaar) in landen buiten het land van aanvraag.&#13;
Deze verplichte regeling is gelijk aan de facultatieve regeling van UPOV 1978.&#13;
Ook kan voor het ras reclame worden gemaakt voor aanvraag. Dezemogelijkheid om&#13;
te adverteren is niet beperkt tot een bepaalde periode. De reden hiervoor is dat het ingevolge&#13;
art. 6 UPOV 1991 niet is toegestaan om voor een bepaalde periode een ras te verkopen&#13;
of anderszins ter beschikking te stellen aan derden, door dan wel met toestemming&#13;
van de kweker, met het oog op de exploitatie van het ras. Activiteiten als adverteren of opnemen van een ras in de catalogus zijn dus wel toegestaan; dit in tegenstelling&#13;
tot UPOV 1978. Ingevolge art. 6 lid 1 onderdeel b UPOV 1978 zijn rassen die ten verkoop&#13;
zijn aangeboden of in de handel zijn gebracht niet meer nieuw. Hieronder valt zowel&#13;
het verkopen van een ras als bijvoorbeeld het in een catalogus opnemen van een ras.&#13;
Voorlopige bescherming&#13;
Helemaal nieuw is art. 13 van UPOV 1991, dat handelt over de voorlopige bescherming.&#13;
Art. 13 bepaalt dat de verdragsluitende partijen maatregelen dienen te treffen om de&#13;
belangen van de kweker veilig te stellen gedurende het tijdvak tussen de indiening of&#13;
de bekendmaking van de aanvraag tot de verlening van het kwekersrecht. Deze maatregelen&#13;
moeten inhouden dat de houder van het kwekersrecht ten minste recht heeft op&#13;
een billijke vergoeding van iedere persoon die gedurende dit tijdvak handelingen heeft&#13;
verricht waarvoor – na de verlening van het kwekersrecht – de toestemming van de&#13;
kweker is vereist (bijvoorbeeld vermeerderen of verkopen). Een verdragsluitende partij&#13;
kan bepalen dat genoemde maatregelen alleen gelden met betrekking tot personen die&#13;
de kweker uitdrukkelijk in kennis heeft gesteld van de indiening van de aanvraag. In&#13;
Nederland is art. 13 UPOV 1991 geïmplementeerd in art. 36a ZPW. Art. 36a lid 1 herhaalt&#13;
de hoofdregel van art. 13 UPOV 1991, namelijk dat de houder van een kwekersrecht&#13;
een redelijke vergoeding kan vorderen voor de periode tussen de aanvraag en de&#13;
verlening van een kwekersrecht voor handelingen als bedoeld in art. 40. Het tweede,&#13;
derde en vierde lid van art. 36a ZPW geven een nadere uitwerking aan de mogelijkheid&#13;
van art. 13 UPOV 1991 dat bepaald kan worden dat de genoemde maatregelen&#13;
alleen gelden met betrekking tot personen die de kweker uitdrukkelijk in kennis heeft&#13;
gesteld van de indiening van de aanvraag. In het tweede lid wordt bepaald dat een&#13;
vergoeding alleen verschuldigd is voor handelingen die zijn verricht na dertig dagen,&#13;
nadat de betrokkene bij deurwaardersexploit is gewezen op de krachtens art. 36a lid 1&#13;
aan de houder van een kwekersrecht toekomende afspraak. Met dit stelsel, dat nieuw&#13;
is voor het kwekersrecht, is aangesloten bij art. 72 van de Rijksoctrooiwet 1995.&#13;
Uitsluitend recht&#13;
Als eenmaal een kwekersrecht is verleend, moet de houder van een kwekersrecht toestemming&#13;
geven voor meer handelingen met een beschermd ras, vergeleken met&#13;
UPOV 1978. Handelingen waarvoor de houder van een kwekersrecht nu ook toestemming&#13;
moet geven, zijn de verdere vermeerdering en behandeling van een ras en&#13;
het invoeren, uitvoeren en opslaan van een ras (zie art. 4 lid 1 UPOV 1991). Ook&#13;
nieuw is dat niet meer alleen toestemming moet worden verleend voor gebruik “voor&#13;
handelsdoeleinden”. Alle handelingen, ongeacht het doel waarvoor zij zijn verricht,&#13;
behoeven de toestemming van de houder van het kwekersrecht. Hierop bestaan&#13;
– evenals in UPOV 1978 – wel enkele uitzonderingen, bijvoorbeeld handelingen die&#13;
privé en niet bedrijfsmatig zijn verricht en handelingen voor experimentele doeleinden.&#13;
Landbouwersvoorrecht&#13;
Door het vervallen van de bepaling dat de houder van een kwekersrecht alleen toestemming&#13;
hoeft te geven voor bijvoorbeeld vermeerdering van teeltmateriaal “voor handelsdoeleinden”, is in UPOV 1991 een bepaling opgenomen over het zogenaamde&#13;
landbouwersvoorrecht. Art. 15 lid 2 UPOV 1991 bepaalt dat elke verdragsluitende&#13;
partij, binnen redelijke grenzen en met inachtneming van de legitieme belangen van&#13;
de kweker, het kwekersrecht kan beperken met betrekking tot ieder ras, teneinde&#13;
telers in staat te stellen voor vermeerderingsdoeleinden binnen hun eigen bedrijf het&#13;
product van de oogst te gebruiken dat zij hebben verkregen door het beschermde ras&#13;
(...) binnen hun eigen bedrijf te planten. Het is dus geen verplichting om bij de ratificatie&#13;
van UPOV 1991 te voorzien in een regeling voor het landbouwersvoorrecht,&#13;
maar een mogelijkheid. In verschillende landen kan dus een verschillende regeling&#13;
over het landbouwersvoorrecht bestaan.&#13;
Art. 15 lid 2 UPOV 1991 is in Nederland geïmplementeerd in art. 41a lid 1 ZPW.&#13;
Hierin is opgenomen dat bij algemene maatregel van bestuur kan worden bepaald dat&#13;
ten aanzien van een ras, behorende tot bij die algemene maatregel van bestuur aan te&#13;
wijzen gewassen, het in art. 40 bedoelde uitsluitend recht niet van toepassing is op het&#13;
gebruik voor vermeerderingsdoeleinden binnen het eigen bedrijf van een teler van&#13;
door die teler geoogst materiaal van dat ras of een van dat ras afgeleid ras. Gebruik&#13;
van een deel van de oogst als uitgangsmateriaal voor het volgende seizoen kan derhalve&#13;
bij algemene maatregel van bestuur worden toegestaan. Op basis van dit artikel is&#13;
het Besluit gebruik eigen zaaizaad en pootgoed van landbouwgewassen vastgesteld&#13;
(Stb. 1998, 191). In dit besluit wordt in de eerste plaats geregeld dat het landbouwersvoorrecht&#13;
in Nederland alleen geldt voor bepaalde graangewassen en aardappelen.&#13;
Voor alle andere gewassen is derhalve wel toestemming nodig van de houder van een&#13;
kwekersrecht voor gebruik van de oogst als uitgangsmateriaal voor het volgende jaar.&#13;
Verder is in dit besluit bepaald dat de houder van een kwekersrecht van een teler een&#13;
redelijke vergoeding kan vorderen voor het gebruik van een deel van de oogst als uitgangsmateriaal.&#13;
Alhoewel het in principe aan partijen is om deze vergoeding overeen&#13;
te komen, wordt hiervoor in het besluit wel een aanwijzing gegeven. In art. 3 lid 2&#13;
van het besluit is bepaald dat er sprake is van een redelijke vergoeding indien de vergoeding&#13;
aanmerkelijk lager is dan het bedrag dat in rekening wordt gebracht voor het&#13;
in licentie produceren van teeltmateriaal van het ras. Tegenover de mogelijkheid van&#13;
de houder een vergoeding voor het produceren en gebruiken van teeltmateriaal van&#13;
zijn ras te vorderen, staat een aantal verplichtingen van de teler. Het gebruik is slechts&#13;
toegestaan indien de teler op verzoek een aantal inlichtingen verstrekt over het&#13;
gebruik van het door het kwekersrecht beschermde aardappel- of graanras. Indien de&#13;
teler deze inlichtingen niet verstrekt, ontstaat inbreuk op art. 40 ZPW. Immers, het&#13;
landbouwersvoorrecht geldt alleen onder voorwaarden, en indien aan deze voorwaarden&#13;
niet is voldaan, wordt teruggevallen op het regime dat voor andere gewassen geldt.&#13;
Bescherming (producten van) geoogst materiaal&#13;
Een ander element in UPOV 1991 betreft de bescherming van geoogst materiaal. In&#13;
art. 14 lid 2 wordt hiervoor een voorziening getroffen. Deze houdt in dat toestemming&#13;
van de houder van een kwekersrecht in sommige situaties is vereist voor handelingen&#13;
met geoogst materiaal. Deze toestemming is nodig indien dit geoogst materiaal&#13;
is verkregen door middel van gebruik van teeltmateriaal van het beschermde ras,&#13;
waarvoor geen toestemming is verleend en de houder van het kwekersrecht niet eerder&#13;
in de gelegenheid was zijn recht uit te oefenen. Een praktische toepassing van de bescherming van geoogst materiaal is denkbaar voor de sierteeltsector. Indien uitgangsmateriaal&#13;
van – bijvoorbeeld – een rozenras wordt geëxporteerd naar een land&#13;
dat geen UPOV-lid is, kan dit uitgangsmateriaal in dit land vermeerderd worden zonder&#13;
dat de houder van het kwekersrecht van dit rozenras hiertegen op kan treden. Op&#13;
het moment dat snijbloemen van dit ras weer worden ingevoerd in Nederland, kan de&#13;
houder van het kwekersrecht claimen dat hij toestemming moet geven voor bijvoorbeeld&#13;
het verkopen van de snijbloemen. Op dit moment heeft de houder van het kwekersrecht&#13;
nog een kans zijn kwekersrecht te gelde te maken. Van belang hierbij is wel&#13;
dat de houder van het kwekersrecht niet de gelegenheid heeft gehad zijn recht op een&#13;
eerder tijdstip uit te oefenen. Dit artikel is geïmplementeerd in art. 40 lid 4 ZPW.&#13;
Een facultatieve mogelijkheid in art. 14 lid 3 UPOV 1991 is te bepalen dat niet&#13;
alleen toestemming is vereist voor handelingen met geoogst materiaal, maar ook voor&#13;
handelingen met producten die rechtstreeks vervaardigd zijn uit dit geoogst materiaal.&#13;
In het bovengenoemde voorbeeld zouden dan bijvoorbeeld de rozen niet als snijbloemen&#13;
terugkomen naar Nederland, maar als rozenolie. Als van de mogelijkheid&#13;
van art. 14 lid 3 UPOV 1991 gebruik wordt gemaakt, kan de houder van het kwekersrecht&#13;
claimen dat hij zijn toestemming moet geven voor bijvoorbeeld het verkopen&#13;
van de rozenolie. In Nederland is deze mogelijkheid niet opgenomen in de ZPW.&#13;
Ten tijde van de implementatie van UPOV 1991 was niet de indruk dat aan deze&#13;
mogelijkheid behoefte bestond. Wel is, voor het geval in deze situatie verandering&#13;
zou komen, in art. 40 lid 5 ZPW bepaald dat bij algemene maatregel van bestuur voor&#13;
een of meer gewassen of rassen kan worden bepaald dat het uitsluitend recht tevens&#13;
van toepassing is op handelingen met betrekking tot producten die rechtstreeks zijn&#13;
vervaardigd met gebruikmaking van geoogst materiaal van het ras waarvoor geen toestemming&#13;
is verleend. Ook hierbij geldt de voorwaarde dat de houder van het kwekersrecht&#13;
redelijkerwijs niet eerder zijn recht met betrekking tot het geoogst materiaal&#13;
had kunnen uitoefenen.&#13;
Afgeleide rassen&#13;
Een ander nieuw element van UPOV 1991 is de bescherming van afgeleide rassen. Dit&#13;
is een zeer gecompliceerd onderwerp, waarover binnen de UPOV en ook binnen&#13;
Nederland veel discussie plaatsvindt. Vraag hierbij is wat een afgeleid ras precies is.&#13;
Ingevolge art. 14 lid 5 UPOV 1991 is een afgeleid ras:&#13;
– een ras dat in wezen is afgeleid van het beschermde ras wanneer het beschermde ras&#13;
zelf niet een in wezen afgeleid ras is;&#13;
– een ras dat niet duidelijk te onderscheiden is van het beschermde ras; en&#13;
– een ras waarvoor voor de voortbrenging ervan herhaald gebruik van het beschermde&#13;
ras vereist is.&#13;
Art. 16 lid 3 UPOV 1991 is verder uitgewerkt in art. 41 ZPW. In het kader van dit&#13;
artikel zal ik niet verder ingaan op het onderwerp van de afgeleide rassen.&#13;
Implementatie in Nederland&#13;
De ZPW is aangepast aan UPOV 1991 (zie hierover ook het artikel van mr. P.A.C.E.&#13;
van der Kooij, ‘Enkele opmerkingen over het ontwerp-Uitvoeringswet UPOV 1991’, Agr.r. 1995, p. 340). Mede gelet op dit artikel zal ik volstaan met enkele globale terugblikken&#13;
op de implementatie van UPOV 1991 in Nederland.&#13;
Bij de implementatie van UPOV 1991 in Nederland is, zoals ook uit voorgaande&#13;
paragraaf blijkt, de tekst van UPOV 1991 zo veel mogelijk gevolgd.&#13;
Bij een terugblik op de ratificatie van UPOV 1991 door Nederland en de implementatie&#13;
van UPOV 1991 in de ZPW kan worden gesteld dat beide vlot tot stand zijn&#13;
gekomen. Na een adviesronde in 1993 is in maart 1995 het wetsvoorstel ingediend bij&#13;
de Tweede Kamer (Kamerstukken II, 1994-95, 24 129 nrs. 1-2). Iets meer dan een jaar&#13;
later, in juni 1996, stond de wet reeds in het Staatsblad (Stb. 398). Uit deze gang van&#13;
zaken zou kunnen worden afgeleid dat er over de vraag of, en zo ja hoe, UPOV 1991&#13;
in de Nederlandse wet moet worden geïmplementeerd, niet veel discussie bestond, en&#13;
dat er een groot draagvlak was voor de implementatie van UPOV 1991 in Nederland.&#13;
Een van de vragen ten tijde van de implementatie van UPOV 1991 was die naar de&#13;
datum van inwerkingtreding van UPOV 1991 (zie bijvoorbeeld Kamerstukken II,&#13;
1994-95, 24 129 nr. 4 p. 2, tweede alinea). Na ratificatie van UPOV 1991 is deze vraag&#13;
ook herhaaldelijk van de zijde van de kwekers vernomen. Het antwoord op deze&#13;
vraag was – uiteraard – dat UPOV 1991 in werking zou treden een maand nadat vijf&#13;
Staten hun akte van bekrachtiging, aanvaarding, goedkeuring of toetreding hebben&#13;
neergelegd, mits ten minste drie van genoemde akten zijn nedergelegd door Staten die&#13;
partij zijn bij de Akte van 1961/1972 of de Akte van 1978 (zie art. 37 lid 1 UPOV&#13;
1991; zie bijvoorbeeld Kamerstukken II, 1995-96, 24 129, nr. 5 p. 3, tweede alinea).&#13;
Nederland was na Denemarken en Israël het derde land dat UPOV 1991 heeft geratificeerd.&#13;
Op 24 april 1998 is – na ratificatie van het verdrag door Zweden, Rusland en&#13;
Bulgarije op 24 maart 1998 – UPOV 1991 in werking getreden. Vanaf deze dag is ook&#13;
de wijziging van de ZPW in werking getreden.&#13;
Gezien het feit dat UPOV 1991 nog niet zo lang geleden in werking is getreden en&#13;
nog niet in zo heel veel landen van kracht is – hoewel dit aantal gestaag toeneemt en&#13;
onlangs het Verenigd Koninkrijk als tiende land UPOV 1991 heeft geratificeerd – valt&#13;
op dit moment nog niet zo veel te zeggen over de wijze waarop de (Nederlandse)&#13;
kwekers gebruik maken van al de nieuwe mogelijkheden die UPOV 1991 biedt om&#13;
meer te profiteren van een kwekersrecht. Pas na langere tijd zal blijken wat de praktische&#13;
gevolgen zijn van – bijvoorbeeld – de bepalingen over de bescherming van&#13;
geoogst materiaal of de afgeleide rassen.&#13;
Zaaizaad- en Plantgoedwet en Verordening (EG) nr. 2100/94&#13;
Algemeen&#13;
Tot slot zal ik kort ingaan op enkele verschillen tussen Verordening (EG) nr. 2100/94&#13;
en de ZPW. Zowel Verordening (EG) nr. 2100/94 als de ZPW zijn gebaseerd op&#13;
UPOV 1991. Opgemerkt zij dat de keuze van de Europese Unie om Verordening&#13;
(EG) nr. 2100/94 op UPOV 1991 te baseren, een vrijwillige keuze is. De EU is op dit&#13;
moment immers geen lid van UPOV 1991, hoewel art. 34 lid 1 onderdeel b hiervoor&#13;
wel de ruimte biedt. Hiermee is UPOV 1991 niet bindend voor de EU.&#13;
Uiteraard zijn er verschillen tussen Verordening (EG) nr. 2100/94 en de ZPW te&#13;
constateren op punten waar UPOV 1991 keuzen overlaat aan elke verdragsluitende&#13;
partij. Te denken valt hierbij aan het landbouwersvoorrecht en de bescherming van producten van geoogst materiaal. Interessanter is naar mijn mening om te bezien of er&#13;
ook verschillen zijn in de implementatie van de fundamentele regels van UPOV 1991&#13;
in Verordening (EG) nr. 2100/94 en de ZPW.&#13;
In de teksten van de ZPW zijn, in vergelijking met de verordening, bijvoorbeeld&#13;
verschillen te constateren in de regels voor nieuwheid en onderscheidbaarheid, twee&#13;
basiseisen voor het verkrijgen van een kwekersrecht.&#13;
Nieuwheid&#13;
Op het punt van de nieuwheid volgt de ZPW strikt de tekst van art. 6 UPOV 1991.&#13;
Basisregel hierbij is dat een ras nog steeds nieuw is als dit ras een bepaalde periode&#13;
voor de aanvraag van het kwekersrecht (één, vier of zes) in de handel is. Het ter&#13;
beschikking stellen aan derden van het ras, langer dan deze periode, heeft wel tot&#13;
gevolg dat niet meer aan het nieuwheidsvereiste wordt voldaan.&#13;
Verordening (EG) nr. 2100/94 voegt aan dit nieuwheidsvereiste nog een ‘extra’ toe.&#13;
Zo stelt art. 10 lid 2 Verordening (EG) nr. 2100/94 in mijn interpretatie dat ouderlijnen&#13;
van hybride rassen niet nieuw zijn indien deze ouderlijnen nog niet aan derden&#13;
ter beschikking zijn gesteld, maar de hybride rassen die zijn gekweekt met behulp van&#13;
deze ouderlijnen wel. Ook bepaalt art. 10 lid 3 Verordening nr. 2100/94 dat rassen nog&#13;
steeds nieuw zijn indien deze rassen zijn verkocht “in verband met hetzij als gevolg van&#13;
het feit dat de kweker het ras heeft gepresenteerd op een officiële of officieel erkende&#13;
tentoonstelling”.&#13;
Dit leidt tot de conclusie dat in Nederland meer mogelijkheden zijn een ras te&#13;
beschermen dat de basis vormt voor een hybride ras. Anderzijds is het eerder mogelijk&#13;
een communautair kwekersrecht te verkrijgen indien een ras aan derden ter&#13;
beschikking is gesteld als gevolg van presentatie op een officiële tentoonstelling.&#13;
Onderscheidbaarheid&#13;
Een ander punt is de onderscheidbaarheid. Ook in de regels voor de onderscheidbaarheid&#13;
voegt Verordening (EG) nr. 2100/94 een extra bepaling toe aan de bepalingen&#13;
van UPOV 1991. Waar de tekst van de ZPW wederom de tekst van UPOV 1991&#13;
volgt (“duidelijk te onderscheiden is van elk ander ras waarvan het bestaan op het&#13;
tijdstip van de indiening van de aanvraag algemeen bekend is”), stelt Verordening&#13;
2100/94 dat een ras pas onderscheidbaar is als het door de uitingsvorm van de eigenschappen,&#13;
die voortvloeit uit een bijzonder genotype of een combinatie van genotypen,&#13;
duidelijk te onderscheiden is van elk ander ras. Het lijkt dus dat Verordening&#13;
(EG) nr. 2100/94 strenger is dan UPOV 1991. Uiteraard is het de vraag of dit subtiele&#13;
verschil ook in de praktijk van verleningen van kwekersrechten terug te vinden zal zijn.&#13;
Wellicht zien kwekers ook deze – en andere – verschillen tussen de ZPW en Verordening&#13;
(EG) nr. 2100/94. Kwekers zouden dan kunnen ‘shoppen’ voor de meest gunstige&#13;
regeling om een kwekersrecht te verkrijgen. De afgelopen jaren is echter gebleken&#13;
dat Nederlandse kwekers in toenemende mate voor een communautair kwekersrecht&#13;
kiezen in plaats van een Nederlands kwekersrecht. Misschien is de conclusie dat&#13;
kwekers in eerste instantie kiezen voor het systeem van UPOV 1991 en bovendien de&#13;
bescherming voor de hele Europese Unie met één aanvraag ook een voordeel vinden. </content><legacyfootnotes/><footnotes><footnote/></footnotes><auteurs>mr. M. Bootsman</auteurs><published>1999-03-01 00:00:00</published><modified>1998-02-17 00:00:00</modified><editiondate>1999-03-01</editiondate><htmlpath>https://denhollander.info/artikel/5693</htmlpath></article>
</articles></edition>