<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1992</searchword><id>6175</id><udhid>UDH:TvAR/6175</udhid><titel>De toelating van bestrijdingsmiddelen: naar een gestructureerde belangenafweging</titel><searchwords><searchword>TvAR 9/1992</searchword><searchword>UDH:TvAR/6175</searchword></searchwords><attachments><attachment><name>1992_nr 9_Artikel_Dirks.pdf</name><extention>pdf</extention><url>https://denhollander.info/download/5969/ci</url></attachment></attachments><inleiding>1. INLEIDING&#13;
Onder de titel 'De toelating van bestrijdingsmiddelen. Milieu tussen wet en beleid'1 verscheen&#13;
in december 1990, een rapport van een onderzoek naar de toelating van bestrijdingsmiddelen,&#13;
van de hand van de onderzoekers mr. drs. E.M. Vogelezang-Stoute en ir.&#13;
EJ. Matser. Het onderzoek had als doel te komen tot een juridische analyse van het toelatingsinstrument&#13;
zoals dat is neergelegd in de Bestrijdingsmiddelenwet 1962 en tot een beschrijving&#13;
van de praktijk van de toelating2 van bestrijdingsmiddelen. De milieubeschermingsdoelstelling&#13;
van de Bestrijdingsmiddelenwet 1962, verder te noemen de&#13;
wet, werd daarbij als invalshoek genomen. In het onderzoek staan een 35-tal stellingen&#13;
over het toelatingsbeleid van bestrijdingsmiddelen centraal3. Die stellingen leiden tot de&#13;
conclusie dat er belangrijke verschillen bestaan tussen het toelatingsinstrument zoals dat&#13;
in de wet is neergelegd en zoals dit instrument functioneert in de praktijk.&#13;
De belangstelling voor het toelatingsbeleid van bestrijdingsmiddelen is de laatste jaren&#13;
gestegen. Die belangstelling kan zijn verklaring vinden in de - met name door de verontreiniging&#13;
van het grondwater - gestegen behoefte aan aangescherpte milieutoetsing van&#13;
bestrijdingsmiddelen en in het tot stand komen van een ambitieus taakstellend beleidsplan,&#13;
te weten het 'Meerjarenplan Gewasbescherming’4, verder te noemen het MJP-G.&#13;
Reeds voor de publikatie van het genoemde onderzoek, te weten in de periode&#13;
1989/1990, werd de stelling dat het toelatingsbeleid van bestrijdingsmiddelen niet goed&#13;
functioneert algemener gehoord. Het (dis)functioneren van de Commissie Toelating Bestrijdingsmiddelen&#13;
(een interdepartementaal samengestelde commissie met als taak besluiten&#13;
omtrent de toelaatbaarheid van bestrijdingsmiddelen voor te bereiden), verder te&#13;
noemen de CTB, werd daarbij als belangrijke oorzaak gezien. Sinds 1989/1990 is een&#13;
proces op gang gekomen gericht op verandering en aanpassing van de toelating van bestrijdingsmiddelen.&#13;
Het genoemde rapport formuleert een groot aantal aanbevelingen tot&#13;
aanpassing/verandering van de procedure omtrent die toelaatbaarheidsbeoordeling. Thans&#13;
kan op het onderzoek worden teruggekeken met de wetenschap dat de behoefte aan veranderingen&#13;
gemeengoed is geworden. Dit artikel gaat in op de vraag in hoeverre het thans ingezette proces overeenstemt met&#13;
de in het genoemde onderzoeksrapport aangedragen oplossingsrichtingen. Daartoe wordt&#13;
een uiteenzetting gegeven van het genoemde onderzoeksrapport (paragraaf 2) en wordt&#13;
een nadere reactie gegeven op enkele in het rapport geformuleerde stellingen, conclusies&#13;
en aanbevelingen mede in het licht van de huidige ontwikkelingen (paragraaf 3). Tot slot&#13;
volgt een nawoord met enkele persoonlijke beschouwingen gericht op de toekomst van&#13;
het toelatingsbeleid van bestrijdingsmiddelen (paragraaf 4).</inleiding><content>2. HET ONDERZOEKSRAPPORT 'DE TOELATING VAN BESTRIJDINGSMIDDELEN. MILIEU TUSSEN&#13;
WET EN BELEID'&#13;
a. Opzet&#13;
Centraal in het onderzoek staan een 35-tal stellingen over de toelating van bestrijdingsmiddelen.&#13;
Die stellingen worden elk getoetst aan de praktijk zoals die blijkt uit verleende&#13;
toelatingen, interviews met betrokken ambtenaren en de ter zake bestaande jurisprudentie.&#13;
Op basis van deze aldus getoetste stellingen zijn in het onderzoek een groot aantal&#13;
conclusies en aanbevelingen opgesteld.&#13;
Als bijlagen kent het onderzoek, naast onder meer een achtergrondstudie over de registratie&#13;
van humane geneesmiddelen (waarin eveneens een analyse is gemaakt van het beleid&#13;
in relatie tot de wettelijke regeling), een jurisprudentieoverzicht en overzichten van&#13;
de organisatie en werkwijze van de CTB.&#13;
b. Conclusies en aanbevelingen uit het onderzoek&#13;
Het onderzoek kent als algemene conclusie5 dat er verschillen bestaan tussen het toelatingsinstrument&#13;
zoals geregeld in de wet en zoals functionerend in de praktijk. Ter onderbouwing&#13;
van die conclusie wordt (kort samengevat) het volgende genoemd:&#13;
- Het voorschrift dat een onvolledig ingevuld aanvraagformulier niet in behandeling&#13;
wordt genomen, wordt onvoldoende toegepast.&#13;
- De bevoegdheid de aanvraagbehandeling te schorsen als de aanvrager in gebreke blijft&#13;
gegevens te leveren, wordt onvoldoende toegepast.&#13;
- Het intrekkingsinstrument wordt onvoldoende toegepast.&#13;
- De mogelijkheid handhaafbare doseringsvoorschriften te geven, wordt onvoldoende&#13;
toegepast.&#13;
- Niet altijd wordt een middel slechts toegelaten als er redelijke zekerheid bestaat dat er&#13;
geen schadelijke nevenwerkingen zullen optreden.&#13;
- De vrijstellingsregeling van art. 16a van de wet en de opgebruikregeling van art. 2, vijf&#13;
de lid, van de wet wordt in de praktijk soms gebruikt voor een ander doel dan waarvoor&#13;
zij zijn bedoeld. - Twee uitvoeringsvoorschriften van de wet zijn nooit tot stand gekomen. Het betreft de&#13;
verplichting van de toelatinghouder om een periodieke registratievergoeding te betalen6&#13;
en de mogelijkheid om regels te stellen over administratie en gegevensverstrekking door&#13;
de toelatinghouder over voorraden en verkoop.&#13;
Het rapport constateert dat er knelpunten bestaan rond onderwerpen als (kort samengevat):&#13;
- Het leveren van onderzoeksresultaten.&#13;
- De verstrengeling van de toelatingsbeoordeling en de in de praktijk plaatsvindende be&#13;
langenafweging.&#13;
- De kloof tussen de toelating en de toepassingspraktijk.&#13;
- De traagheid van de toelaatbaarheidsbesluitvorming.&#13;
- De geslotenheid en de onzorgvuldigheid van de besluitvorming.&#13;
In het rapport wordt tot slot een groot aantal aanbevelingen gedaan om tot verbetering&#13;
van de gesignaleerde problemen te kunnen komen.7 Het voert te ver alle aanbevelingen&#13;
weer te geven, maar enkele sprekende wil ik hier noemen:&#13;
- Met betrekking tot de behandeling van een aanvraag wordt aanbevolen8 de schorsingsprocedure&#13;
helder te regelen en consequent toe te passen. Daarbij wordt opgemerkt dat dit&#13;
dient te gebeuren in samenhang met een duidelijke regeling omtrent het in behandeling&#13;
nemen van een aanvraag (richtlijnen administratieve volledigheid) en omtrent de te hanteren&#13;
termijnen in de procedure (wanneer kunnen aanvullende vragen worden gesteld, binnen&#13;
welke uiterste termijn moet op een aanvraag worden besloten).&#13;
- Met betrekking tot het toelatingsonderzoek wordt aanbevolen9 de huidige ontwikkeling&#13;
van definiëring en operationalisering van de getalsmatige normen met hoge prioriteit&#13;
voort te zetten. In dat kader wordt tevens aanbevolen de begrippen 'redelijke zekerheid'&#13;
en 'schade' zoveel mogelijk in te vullen en om een scheiding tussen de beoordeling en&#13;
een belangenafweging te bevorderen door - in navolging van de Deense wetgeving op dit&#13;
punt - een aantal absolute minimumeisen vast te leggen.&#13;
- Met betrekking tot de besluitvormingsprocedure wordt aanbevolen10 in de werkgroepen&#13;
van de CTB een evenredige vertegenwoordiging van de ministeries door te voeren, zoals&#13;
ook is doorgevoerd in de CTB zelf. Voorts wordt aanbevolen een vetobevoegdheid bij de&#13;
besluitvorming over de intrekking van een middel te laten vervallen.&#13;
c. Algemene reactie&#13;
Zowel op het terrein van de normen en criteria als op het terrein van de besluitvormingsprocedure&#13;
legt het onderzoek een groot aantal knelpunten op tafel. Het onderzoek legt&#13;
daarmee duidelijk een vinger op de gevoelige plek. Ook binnen de overheid is de afgelopen jaren het besef gegroeid dat bestaande knelpunten&#13;
moeten worden opgelost. Vanuit de Tweede Kamer is tijdens een uitgebreide&#13;
commissievergadering over gewasbescherming op 20 februari 1989 aandacht gevraagd&#13;
voor de positie van de CTB. Een en ander leidde in de achter ons liggende jaren tot een&#13;
groeiend bewustzijn (ook politiek) dat veranderingen/aanpassingen nodig zijn. Aanzetten&#13;
daartoe zijn en worden genomen door een bij de Tweede Kamer in behandeling genomen&#13;
voorstel tot wijziging van de Bestrijdingsmiddelenwet en door een in het vooruitzicht gestelde&#13;
herstructurering van de CTB-organisatie.&#13;
In de hierna volgende paragraaf komt de vraag aan de orde in hoeverre het thans ingezette&#13;
veranderingsproces overeenstemt met de in het onderzoek genoemde oplossingsrichtingen.&#13;
Ook hierbij geldt dat het te ver zou voeren daartoe elke aanbeveling uit het&#13;
onderzoeksrapport (in totaal worden in het rapport vele tientallen aanbevelingen gedaan)&#13;
te bespreken. Aan de hand van enkele stellingen, conclusies en aanbevelingen verwoord&#13;
in het onderzoek zal in de volgende paragraaf op die vraag worden ingegaan.&#13;
3. NADERE REACTIE OP ENKELE STELLINGEN, CONCLUSIES EN AANBEVELINGEN UIT HET ONDERZOEKSRAPPORT&#13;
MEDE IN HET LICHT VAN DE HUIDIGE ONTWIKKELINGEN&#13;
a. Stelling inzake nut/schade-weging, (stelling 2c uit het onderzoekrapport)11: 'Bij&#13;
middelen waarvan een schadelijke nevenwerking voor het milieu uit onderzoek is&#13;
aangetoond, heeft de toelating in een aantal gevallen toch plaatsgevonden of is de&#13;
toelating gehandhaafd als gevolg van een afweging tussen nut en schade.'&#13;
Deze stelling vormt mede de basis van een tweetal artikelen van de hand van de auteurs&#13;
van het onderzoeksrapport, te weten in respectievelijk Agrarisch Recht12 en in Milieu en&#13;
Recht13. In het eerstgenoemde tijdschrift wordt de conclusie aldus verwoord:&#13;
'Een toelatingsbeleid waarbij middelen, die niet aan de milieucriteria voldoen, toch&#13;
worden gehandhaafd indien er geen geschikt alternatief voorhanden is, is in strijd met de&#13;
wet.14 Het genoemde artikel keert zich daarom ook tegen het in het MJP-G verwoordde&#13;
uitzonderingsstelsel15 van het saneringsbeleid voor middelen waarvoor in de landbouw&#13;
nog geen alternatief aanwezig is.&#13;
Mijns inziens is de bovenstaande stellingname niet houdbaar. Als onderbouwing breng&#13;
ik daarbij het volgende naar voren.&#13;
De Bestrijdingsmiddelenwet bepaalt: 'Een middel wordt slechts toegelaten indien (...)&#13;
met redelijke zekerheid mag worden aangenomen dat (...) geen schadelijke nevenwerkingen&#13;
van het middel (...) zullen optreden' (art. 3, eerste lid, onderdeel b, van de wet). In het&#13;
onderzoek en in de bovengenoemde publikaties wordt de gedachtengang gehanteerd dat&#13;
een overschrijding van een geformuleerd milieucriterium altijd tot het oordeel 'schadelijke&#13;
nevenwerking' moet leiden. Die gedachtengang is mijns inziens niet correct. Een schadelijke&#13;
nevenwerking is in de wet (voor zover hier relevant) gedefinieerd als schade aan het milieu of aan de natuur in een mate die niet aanvaardbaar is (zie art. 3, tweede lid, onderdeel&#13;
e, van de wet).&#13;
Wordt die onaanvaardbaarheid van de schade nu bepaald enkel door de aard van de&#13;
schade of ook door andere factoren? Als hij alleen door de aard van de schade zelf wordt&#13;
bepaald dan zou een generale getalsmatige toelaatbaarheidsnorm uit een milieucriterium&#13;
te herleiden moeten zijn. Als de aanvaardbaarheid ook door andere factoren wordt bepaald&#13;
dan omvat de bovengenoemde toelatingsnorm een belangenafweging.&#13;
In het bovengenoemde artikel in Agrarisch Recht wordt betoogd dat die mogelijkheid&#13;
van het hanteren van een nut/schade-weging op grond van de wet, na de wetswijziging&#13;
van 1975 is vervallen.&#13;
Enkele citaten uit de MvA bij de wetswijziging van 197516 luiden evenwel als volgt:&#13;
'Onder deze omstandigheden zal het er vooral op aankomen dat het nuttig effect, dat&#13;
uit het gebruik van een bestrijdingsmiddel voortvloeit, steeds zorgvuldig wordt afgewogen&#13;
tegen de mogelijke schadelijke nevenwerkingen.' (MvA, blz. 2).&#13;
'De ondergetekenden menen voorts dat de overheid bij het bepalen van haar beleid inzake&#13;
de vervanging van chemische middelen door biologische, gezien de consequenties&#13;
daarvan, er niet aan kan ontkomen een economisch criterium als bedoeld in haar beschouwingen&#13;
te nemen.' (MvA, blz. 10).&#13;
'De toepassing van het in art. 3, eerste lid, onder b, vervatte criterium 'geen schadelijke&#13;
nevenwerkingen' zoals dit in het tweede lid (...) is uitgewerkt, houdt in feite in een afweging&#13;
van het met het gebruik van het middel gediende belang tegen de belangen die&#13;
door het gebruik kunnen worden geschaad. Dit impliceert een beoordeling van de aanvaardbaarheid&#13;
van het gediende belang.' (MvA, blz. 11).&#13;
Op grond van bovenstaande citaten uit de MvA bij de wetswijziging van 1975 kan&#13;
mijns inziens worden afgeleid dat de wetgever ook na de wetswijziging een belangenafweging&#13;
voor ogen stond bij een toelatingsbeoordeling. Verondersteld zou zelfs kunnen&#13;
worden dat die weging - gelet op de gegeven citaten - zich niet beperkt tot de milieu/natuurtoetsing&#13;
maar zich eveneens uitstrekt tot andere nevenwerkingen zoals op het vlak&#13;
van arbeidsveiligheid.&#13;
In de MvA bij de thans bij de Tweede Kamer aanhangige wetswijziging van de Bestrijdingsmiddelenwet17&#13;
is omtrent het meewegen (in de toelaatbaarheidsbeoordeling,&#13;
MD) van minder bezwaarlijke middelen of methoden echter het volgende vermeld:&#13;
'Slechts de uitwerking van het criterium 'schadelijke nevenwerking', in art. 3, tweede lid,&#13;
onderdeel e, betreffende het schaden van bodem, water of lucht danwel van dieren, planten&#13;
(...), biedt daartoe de ruimte omdat in dat artikelonderdeel gesproken wordt van het&#13;
schaden in een mate die niet aanvaardbaar is'.&#13;
Dat de 'aanvaardbaarheid' van de schade ook bepaald kan worden door andere factoren&#13;
dan alleen de aard van de schade valt ook af te leiden uit een aantal rechterlijke uitspraken.&#13;
In de rechterlijke toetsing van het besluit tot niet verdere toelating van endosulvan bevattende&#13;
middelen (gemotiveerd met milieuhygiënische bezwaren) is geoordeeld dat de&#13;
omstandigheid dat voor endosulvan bevattende middelen voldoende alternatieven voorhanden&#13;
waren maakte dat het besluit gerechtvaardigd was. 18 De voorzitter van het College van Beroep voor het bedrijfsleven oordeelde in een uitspraak&#13;
omtrent een verzoek om een voorlopige voorziening tegen het besluit tot niet verdere&#13;
toelating van atrazin/simazin bevattende middelen het volgende: 'De toepassing van&#13;
dit aanvaardbaarheidscriterium vereist een belangenafweging, waarbij alle omstandigheden&#13;
van het concrete geval gewicht in de schaal kunnen leggen.'19&#13;
Bovenstaande jurisprudentie geeft aan dat een wetswijziging voor het hanteren van een&#13;
uitzonderingsbeleid voor landbouwkundig onmisbare middelen niet noodzakelijk is.&#13;
De conclusie is dat een milieucriterium een leidraad vormt in de toelaatbaarheidsbeoordeling.&#13;
In afwijking van het in het onderzoek gehanteerde uitgangspunt leidt overschrijding&#13;
van een milieucriterium niet automatisch tot het oordeel dat de&#13;
toelaatbaarheidsnorm is overschreden.20&#13;
b. Aanbeveling uit het onderzoek: 'De huidige ontwikkeling van definiëring en operationalisering&#13;
van de getalsmatige normen dient met hoge prioriteit te worden voortgezet.'&#13;
Deze aanbeveling is opgesteld op grond van de in het onderzoek geformuleerde stelling&#13;
2f21, luidende:&#13;
'Beslissingen over de aanvaardbaarheid van schadelijke nevenwerkingen op het milieu,&#13;
bij de toelating van bestrijdingsmiddelen, zijn tot nu toe niet stelselmatig gebaseerd&#13;
op uitgewerkte getalsmatige normen. Dit draagt ertoe bij dat de afweging het karakter van&#13;
een onderhandeling kan krijgen en dat de afweging ondoorzichtig is en oncontroleerbaar'.&#13;
Te constateren valt dat de overheid op het terrein van het uitwerken van getalsmatige&#13;
normen de laatste jaren een duidelijke vooruitgang heeft geboekt. Zo is in 1989 een notitie&#13;
aan de Tweede Kamer gezonden getiteld: 'Milieucriteria ten aanzien van stoffen ter&#13;
bescherming van bodem en grondwater22'. Daarin zijn onder meer criteria omschreven&#13;
omtrent persistentie, uitspoeling en accumulatie van middelen in de bovengrond.&#13;
In deze zogenaamde milieucriterianotitie is aangegeven23 dat de problemen met betrekking&#13;
tot het voorkomen van bestrijdingsmiddelen in het milieu zullen worden aangepakt&#13;
via het MJP-G, waarbij structureel oplossingen zullen worden aangedragen gericht&#13;
op vermindering van het gebruik en de emissie van middelen (volumebeleid door aanpassing&#13;
van de landbouwmethoden) en door het inbrengen van de milieucriteria in het toelatingsbeleid.&#13;
Laatstgenoemde inbreng heeft in het MJP-G geresulteerd in een paragraaf&#13;
'Stofgerichte aanpak via het toelatingsbeleid'. Daarin is vermeld dat de geformuleerde&#13;
milieucriteria als hoofdlijnen worden gezien die zullen leiden tot nader uitgewerkte geoperationaliseerde&#13;
criteria die kunnen worden gehanteerd in het toelatingsbeleid.24&#13;
Daarbij is tevens (onder de vermelding 'Uitvoering saneringsoperatie') aangegeven dat&#13;
middelen of toepassingen die tot overschrijding van het geoperationaliseerde criterium&#13;
leiden zullen worden verboden. Als uitzondering daarop is de situatie genoemd dat voor&#13;
bepaalde toepassingen geen geschikt alternatief voorhanden is.25 Deze uitzondering voor landbouwkundig&#13;
onmisbare toepassingen is aan een termijn gebonden. Vermeld is dat als uit&#13;
de evaluatie van het MJP-G in 1995 blijkt dat de in het MJP-G geformuleerde gebruiksen&#13;
emissiereductiedoelstellingen niet zijn gehaald door bepaalde sectoren, het uitzonderingsbeleid&#13;
voor die betreffende sectoren vervalt. Omtrent nieuwe aanvragen om toelating&#13;
is vermeld dat de criteria onmiddellijk gelden, tenzij het een middel betreft dat als alternatief&#13;
kan gelden voor een bestaande maar schadelijkere toepassing. Na onderzoek van&#13;
250 van de 300 in Nederland in bestrijdingsmiddelen aanwezige actieve stoffen blijkt dat&#13;
een zeer omvangrijk deel van de middelen voor sanering in aanmerking komt.&#13;
In het kader van het toe te passen instrumentarium wordt in het MJP-G vermeld dat&#13;
een wetswijziging is voorzien voor het bereiken van een gewenste aanscherping van het&#13;
beleid terzake van middelen met, vanuit het oogpunt van de te bereiken milieukwaliteit,&#13;
ongewenste eigenschappen, die niet aantoonbaar leiden tot schadelijke nevenwerkingen&#13;
als bedoeld in de wet, zoals met name persistentie.26 Het bedoelde wetsvoorstel27&#13;
voorziet in een nieuw art. 3a krachtens welk artikel, bij AMvB, algemene normen kunnen&#13;
worden vastgesteld, zowel op het terrrein van de reeds in art. 3 van de wet genoemde&#13;
schadelijke nevenwerkingen als op het terrein van de gewenste milieukwaliteit. Er is&#13;
daarmee een wetswijziging in voorbereiding die het mogelijk maakt geoperationaliseerde&#13;
normen als wettelijke toelatingsgronden vast te leggen. Daarmee zullen bestaande&#13;
onduidelijkheden omtrent de motivering van beoordelingen van de toelaatbaarheid van&#13;
middelen tot op zekere hoogte weggenomen kunnen worden.&#13;
Tot het moment waarop dergelijke normen-AMvB's in werking zijn getreden zal het&#13;
bovenstaande saneringsbeleid uitgevoerd moeten worden op basis van de huidige wettekst.&#13;
In dat kader is de volgende uitspraak van het CvBb relevant.&#13;
Het College oordeelde in de hoofdzaak over de besluiten tot niet verdere verlenging&#13;
van atrazin/simazin bevattende middelen.28 De desbetreffende besluiten waren als volgt&#13;
gemotiveerd. Atrazin en simazin bevattende middelen leiden bij toepassing tot een overschrijding&#13;
van de concentratie van 0,1 &amp;#956;g/l in het grondwater. Overschrijding van die&#13;
norm is een schade in een mate die niet aanvaardbaar is. Bij ongewijzigde methoden van&#13;
zuivering van het voor de drinkwaterbereiding bestemde grondwater zal overschrijding&#13;
van de genoemde concentratie immers leiden tot een overschrijding van de norm voor het&#13;
drinkwater (zijnde eveneens de - detectie - norm van 0,1 &amp;#956;g/l, M.D.). Het College oordeelde&#13;
dat deze motivering van de beëindiging inhield dat zonder toxicologisch-wetenschappelijke&#13;
fundering, in (vrijwel) absolute zin, de norm voor het drinkwater op het&#13;
grondwater werd toegepast. Aldus, zo oordeelde het College, wordt in het belang van de&#13;
bescherming van de bodem en het zich daarin bevindende water een algemene kwaliteitseis&#13;
aangegeven en, in het verlengde daarvan een algemene norm, waaraan bestrijdingsmiddelen&#13;
dienen te voldoen. Het College constateerde dat de Bestrijdingsmiddelenwet (nog) geen bepaling kent die de mogelijkheid schept voor het aangeven van zodanige normen.&#13;
Het College wijst er daarbij op dat de regering eerder in reactie op de paraquat-uitspraak&#13;
(zie noot nr. 26) een wetswijzigng noodzakelijk achtte om in het kader van de&#13;
toelaatbaarheidsbeoordeling kwaliteitsnormen bepalend te laten zijn. Volgt vernietiging&#13;
van de beëindigingsbesluiten.&#13;
Deze uitspraak geeft aan dat - hoewel de stoffenparagraaf dit wel aangeeft - de geformuleerde&#13;
milieucriteria niet zonder meer onmiddellijk kunnen gelden voor nieuwe middelen&#13;
en geeft tevens aan dat het saneringsbeleid ook op een wetswijziging moet&#13;
wachten.&#13;
Een tweede probleem waar het stoffenbeleid en het effect van het wettelijk vastleggen&#13;
van normen mee te maken zal krijgen is de consequentie van de Richtlijn van de Raad&#13;
van de Europese Gemeenschappen betreffende het op de markt brengen van gewasbeschermingsmiddelen.&#13;
29 Hoewel het effect van die richtlijn buiten het kader van dit artikel&#13;
valt, zij in dit verband opgemerkt dat in het voorziene communautaire stelsel lid-staten&#13;
geconfronteerd kunnen gaan worden met de noodzaak om buitenlandse toelatingen ook in&#13;
eigen land te erkennen ook al waren die toelatingen eerder wegens overschrijding van nationale&#13;
milieunormen van de markt gehaald.&#13;
c. Aanbevelingen uit het onderzoek:&#13;
- Het helder regelen en het consequent toepassen van de schorsingsprocedure in samen&#13;
hang met een duidelijke regeling omtrent de behandeling van een aanvraag en omtrent de&#13;
in de besluitvorming te hanteren termijnen.&#13;
- In de werkgroepen van de CTB dient een evenredige vertegenwoordiging te worden&#13;
doorgevoerd.&#13;
Deze aanbevelingen zijn feitelijk gericht op een herstructurering van de organisatie en&#13;
werkwijze van de CTB. De aan deze aanbevelingen in het onderzoek ten grondslag liggende&#13;
stelling is stelling 4d30, luidende:&#13;
'Bij de bestudeerde stoffen verloopt de besluitvorming vaak trager dan op grond van&#13;
de wet mogelijk lijkt. Zowel problemen die te maken hebben met organisatie-structuur als&#13;
verschillen van mening tussen de departementen dragen hiertoe bij.'&#13;
Deze stelllingname is met name de laatste 2 a 3 jaar niet meer omstreden. De problemen&#13;
rond het functioneren van de CTB-organisatie zijn inmiddels publiek bekend en hebben&#13;
de afgelopen vier jaren regelmatig op de politieke agenda gestaan.31,32&#13;
Op 29 januari 1992 heeft de staatssecretaris van Landbouw, Natuurbeheer en Visserij&#13;
een mondeling overleg gehad met de vaste Commissie voor Landbouw en Natuurbeheer33&#13;
over de stand van zaken betreffende de werkwijze van de CTB. Daarbij werd vanuit de&#13;
Tweede Kamer geconstateerd dat de herstructurering traag verloopt. Er werd daarbij gewezen&#13;
op het feit dat een unaniem CTB-advies, over het herstructureren op basis van een&#13;
Moret-onderzoek, uit december 1989 stamt. Bij brief van 13 maart 1992 heeft de staatssecretaris van Landbouw, Natuurbeheer en&#13;
Visserij34 de Tweede Kamer verder geïnformeerd over een aantal zaken die betrekking&#13;
hebben op de CTB. Daarbij is nader ingegaan op de beslissingen die zijn genomen op&#13;
grond van de bevindingen van een op Directeur-Generaal niveau van de betrokken departementen&#13;
ingestelde task force en is tevens ingegaan op de maatregelen die zijn genomen&#13;
om de beoordeling van middelen op basis van nieuwe werkzame stoffen, die in de CTBbeoordelingsprocedure&#13;
zitten, versneld te laten verlopen. In de brief is aangegeven dat op&#13;
DG-niveau sturing zal worden gegeven aan de herstructurering en de informatievoorziening&#13;
van de CTB, alsmede aan het traject naar een mogelijke verzelfstandiging van de&#13;
CTB. Overigens wordt daarbij als harde voorwaarde voor een succesvolle herstructurering&#13;
en mogelijke verzelfstandiging van de toelating van bestrijdingsmiddelen, de ontwikkeling&#13;
genoemd van een samenhangend en degelijk toelatingskader met geëxpliciteerde&#13;
criteria en operationele normen.&#13;
Omtrent de toelating van nieuwe middelen noemt de brief een apart op te zetten project&#13;
gericht op het versneld beoordelen van nog liggende aanvragen om toelating omdat&#13;
daarbij vertraging is ontstaan. Dergelijke aanvragen zullen dan worden beoordeeld door&#13;
één vertegenwoordiger per departement onder leiding van een projectleider en bijgestaan&#13;
door een secretaris van het Bureau Bestrijdingsmiddelen.&#13;
4. NAWOORD&#13;
Het onderzoek 'De toelating van bestrijdingsmiddelen. Milieu tussen wet en beleid', bevat&#13;
een goede en uitvoerige analyse van de problematiek rond de toelating van bestrijdingsmiddelen.&#13;
Belangrijke aanbevelingen die in het onderzoek zijn geformuleerd blijken&#13;
ook door de overheid te zijn gezien als oplossingsrichtingen.&#13;
Niet elke conclusie en aanbeveling kan worden onderschreven, zoals in dit artikel is&#13;
aangegeven, maar dat maakt het onderzoek alszodanig niet minder waardevol.&#13;
Het oplossen van de gesignaleerde problemen in het kader van het toelatingsbeleid&#13;
vereist dat ook in de toekomst een groot aantal maatregelen genomen moeten worden.&#13;
Het uitwerken van volksgezondheids-, arbeidsveiligheids-, deugdelijkheids- en milieucriteria&#13;
tot toelatingsnormen is daarbij een belangrijk onderwerp.&#13;
Vanuit het beleid kunnen de normen geformuleerd worden en een eventueel verzelfstandigde,&#13;
uitvoerende CTB-organisatic kan vervolgens die normen technisch-wetenschappelijk&#13;
toepassen. Voor de gewenste effectiviteit van de organisatie valt op die wijze&#13;
veel te behalen.&#13;
In aansluiting op het in het voorgaande gestelde over de stand van zaken met betrekking&#13;
tot het wettelijk vastleggen van geoperationaliseerde toelatingsnormen en met betrekking&#13;
tot de herstructurering van de CTB, volgen hieronder enkele daarop gerichte&#13;
persoonlijke beschouwingen. De herstructurering van de CTB&#13;
De oorzaken van een achterstand bij nieuwe aanvragen worden naar mijn opvatting voor&#13;
een belangrijk deel gevormd door twee organisatorische problemen.&#13;
Het eerste organisatorische probleem ligt op het terrein van de dossierbehandeling.&#13;
Speciale werkgroepen van de CTB zijn feitelijk belast met het formuleren van het oordeel&#13;
over de toelaatbaarheid van een middel. Voordat een aanvraag geagendeerd wordt in een&#13;
dergelijke interdepartementaal samengestelde ambtelijke werkgroep doorloopt een aanvraagdossier&#13;
vanaf het moment waarop die aanvraag wordt ingediend, opgesplitst in een&#13;
aantal deeldossiers, een zeer lange route via onderzoeksinstellingen en ambtelijke voorbereidingsgroepen.&#13;
Vanuit al dergelijke geledingen worden aanvullende vragen gesteld aan&#13;
de aanvragende firma. Soms betreft dit ontbrekende dossieronderdelen, soms betreft dit&#13;
nieuwe dossieronderdelen, omdat vanuit het beleid nieuwe vragen opkomen over de effecten&#13;
van stoffen. Bedacht moet daarbij worden dat het stellen van dergelijke aanvullende&#13;
vragen vaak jaren vertraging betekent, omdat de kans groot is dat het dossier in het&#13;
bovengenoemde traject niet door kan naar de besluitvormende werkgroep voor de duur&#13;
van het nieuw aan te leveren onderzoek. Zelfs tot in de betrokken (besluitvormende)&#13;
werkgroep worden - als dus feitelijk het dossier helemaal klaar voor besluitvorming zou&#13;
moeten zijn - nog weer aanvullende vragen aan de firma gesteld. Een standpuntbepaling&#13;
over de toelaatbaarheid van het desbetreffende middel moet dan weer - vaak voor lange&#13;
tijd - worden uitgesteld.&#13;
Mijns inziens ligt het voor de hand om een gewenste versnelling van de beoordeling&#13;
van middelen primair binnen de bestaande organisatie te zoeken door daar de bovengenoemde&#13;
vertragende factoren weg te nemen.&#13;
Naar mijn opvatting is de tweede belangrijke oorzaak van de ontstane achterstanden&#13;
het feit dat de agendatijd van de CTB-organisatie voor een zeer belangrijk deel gevuld is&#13;
met verlengingsbeoordelingen. De toelatingspraktijk is dat geen enkel middel meer de&#13;
volle tien jaar (zijnde het wettelijke maximum) voor een toelating krijgt, maar dat toelatingen&#13;
maar voor één, twee of drie jaren worden verleend. Verlengingen worden door een&#13;
werkgroep vaak slechts verleend voor de duur van een aanvullend onderzoek.&#13;
Overigens beantwoorden al die korte verlengingen beoordelingstechnisch niet aan hun&#13;
doel. Als aan het einde van de verlenging het aanvullende dossier ontvangen is, kan de&#13;
werkgroep zich niet stante pede hierover een oordeel vormen; hetgeen meestal weer een&#13;
korte verlenging tot gevolg heeft, gericht op de tijd die nodig is om het ingeleverde dossier&#13;
te beoordelen.&#13;
Nu een zeer groot deel van alle energie van de CTB-organisatie op blijkt te gaan aan&#13;
een eindeloze agenda met verlengingsbeoordelingen, ligt het voor de hand om de ruimte&#13;
die men nodig heeft voor het beoordelen van nieuwe stoffen, te halen in het terugdringen&#13;
van al die korte verlengingstermijnen.&#13;
Een vaste toelatingsduur van 5 jaar voor alle middelen35, met vanzelfsprekend zonodig&#13;
een adequaat inzetten van het intrekkingsinstrument, zal naar mijn visie de helft van de&#13;
agendatijd van de CTB-organisatie vrijmaken voor het beoordelen van nieuwe aanvragen.&#13;
Dergelijke aanpassingen staan een toekomstige verzelfstandiging niet in de weg. Het wettelijk vastleggen van geoperationaliseerde normen&#13;
Bovenstaand is aangegeven dat in het huidige stelsel overschrijding van een milieucriterium&#13;
alszodanig nog niet betekent dat de toelaatbaarheidsnorm is overschreden. Of dat zo&#13;
is, is afhankelijk van een weging van alle betrokken belangen. Het MJP-G lijkt, wat dat&#13;
betreft, op twee gedachten te hinken. Enerzijds wordt aangegeven dat het saneringsbeleid&#13;
van stoffen (stoffenbeleid) de doelstelling van het MJP-G (volumebeleid) niet mag doorkruisen,&#13;
anderzijds worden in datzelfde MJP-G harde getalsmatige normen geformuleerd&#13;
met slechts tijdelijk een uitzonderingspositie voor landbouwkundig onmisbare middelen.&#13;
36 Op grond van het voorgestelde nieuwe art. 3a in de Bestrijdingsmiddelenwet kunnen&#13;
geoperationaliseerde normen worden vastgelegd. De vertaalslag van geëxpliciteerde&#13;
criteria naar dergelijke normen is het moment waarop het beleid wordt vastgelegd. Daarna&#13;
is geen (aanvullende) weging van belangen meer mogelijk, immers het betreft dan een&#13;
wettelijke toelatingsnorm. Indien - tijdelijk, voor de duur van de planperiode van het&#13;
MJP-G - behoefte blijft bestaan aan het wegen van belangen ter waarborging van de inpasbaarheid&#13;
van het stoffenbeleid in het volumebeleid, dan zal in het kader van de opstelling&#13;
van de normen-AMvB's ter uitvoering van het toekomstige art. 3a daarmee rekening&#13;
gehouden moeten worden. Dat betekent naar mijn oordeel dat - waar 65%37 van de nu&#13;
toegelaten middelen niet blijkt te voldoen aan de geformuleerde criteria en er nog meer&#13;
criteria in het vooruitzicht zijn gesteld - de nu geformuleerde criteria (nog) niet wettelijk&#13;
als norm moeten worden vastgelegd. Als dat wel zou gebeuren kan niet, voor de duur van&#13;
de planperiode, gegarandeerd worden dat het stoffenbeleid inpasbaar blijft in het volumebeleid.&#13;
In het bovenstaand besproken onderzoeksrapport wordt gewezen op het Deensestelsel,&#13;
te weten het vastleggen van minimumeisen. Het in de normen-AMvB's&#13;
vastleggen van dergelijke minimumeisen, op een minder scherp niveau dan de nu geformuleerde&#13;
milieucriteria, zowel voor het traject naar 1995 als naar 2000, zal de genoemde&#13;
garantie reëler maken.38 Een dergelijke benadering zal naar mijn visie geen onaanvaardbare&#13;
inbreuk op het gewenste (milieu)beleid betekenen. Het eerder genoemde wetsvoor-&#13;
Stel39 voorziet immers (ook) in een grond voor de weigering van een toelating40 indien&#13;
er duidelijk minder bezwaarlijke middelen en methoden voorhanden zijn (alternatieventoetsing).&#13;
Daarmee wordt de door mij voorgestane ruimte slechts benut in die gevallen dat&#13;
er geen middelen of methoden beschikbaar zijn die vanuit het (milieu)beleid duidelijk de&#13;
voorkeur verdienen. In de toelatingspraktijk kan in een dergelijke benadering op basis&#13;
van een technisch-wetenschappelijke beoordeling van middelen gelet op de (milieu)criteria&#13;
worden bereikt dat voor de planperiode voldoende alternatieven beschikbaar blijven&#13;
waarbij de alternatieven die aldus beschikbaar blijven het meest voldoen aan de geformuleerde&#13;
(en nog te formuleren) criteria.41 Deze benadering zal dan ook geen ongewenste beleidsvrijheid opleveren voor een verzelfstandigde, uitvoerende CTB-organisatie. Een&#13;
voor een verzelfstandigde CTB-organisatie ongewenste beleidsvrijheid lijkt eerder in het&#13;
thans in het MJP-G voorgestane stelsel ingebakken. In dat stelsel dient immers telkenmale&#13;
getoetst te worden of er sprake is van landbouwkundige onmisbaarheid.</content><legacyfootnotes>1. Nr. 1 van de Reeks Centrum voor Milieurecht en Chemiewinkel, december 1990, van de Universiteit van&#13;
Amsterdam, ISBN 90 73727 01 4, 380 blz.&#13;
2. De verkoop, het voorhanden hebben en het gebruiken van bestrijdingsmiddelen is in Nederland slechts&#13;
toegestaan indien het middel (op aanvraag van de fabrikant, handelaar of importeur) door de overheid is&#13;
toegelaten. Bij een toelating worden gebruiksvoorschriften vastgesteld.&#13;
3. Zie blz. 237 e.v. van het onderzoek voor een overzicht van deze stellingen.&#13;
4. TK, 1990-1991, 21 667, nr. 4.&#13;
5. Zie blz. 263 e.v. van het onderzoek.&#13;
6. Deze verplichting is inmiddels ingevoerd. Zie de Regeling jaarlijkse vergoeding toegelaten&#13;
bestrijdingsmiddelen van 30 september 1991, Stcrt. 190 (rectificatie Stcrt. 194). De (jaarlijkse)&#13;
registratievergoeding is vastgesteld op ƒ 1.500,-.&#13;
7. Zie hfd. 6.2, blz. 256 e.v. van het onderzoek.&#13;
8. Zie blz. 256 van het onderzoek.&#13;
9. Zie blz. 258 van het onderzoek.&#13;
10. Zie blz. 259 van het onderzoek.&#13;
11. Zie blz. 91 van het onderzoek.&#13;
12. Agrarisch Recht, 51e jaarg. nr. 11, 1991, 'De toelating van bestrijdingsmiddelen: landbouwbelangen&#13;
versus milieubelangen?'.&#13;
13. Milieu en recht, (december) 1991/12, 'Milieubescherming bij de toelating van bestrijdingsmiddelen?'.&#13;
14. Agrarisch Recht. 51 e jaargang nr. 11, blz. 556.&#13;
15. MJP-G, blz. 90.&#13;
16. TK, 1973-1974, 11 262, nr. 5.&#13;
17. TK, 1990-1991, 20 319, nr. 6.&#13;
18. CvBb, 28 maart 1990, zaaknr. 89/2403/060/029, ongepubliceerd.&#13;
19 CvBb, 4 december 1991, zaaknr. 91/2754/060/029, ongepubliceerd.&#13;
20 In een recent artikel in Milieu en recht (april) 1992/4, 'Van Vaponastrip tot Atrazin', constateert mr. drs.&#13;
E.M. Vogelezang-Stoute ook dat de rechterlijke toetsing een brede belangenafweging omvat. In het&#13;
artikel betoogt zij dat naar haar mening die belangenafweging ten onrechte plaatsvindt.&#13;
21. Zie blz. 103 e.v. van het onderzoek.&#13;
22. TK. 1988-1989, 21 012, nr. 2.&#13;
23. In paragraaf 6.1 'Beleidsvoornemens'van de notitie.&#13;
24. MJP-G. blz. 86. De bedoelde criteria zijn in het MJP-G omschreven. Zie daartoe ook de notitie&#13;
operationele milieucriteria, TK, 1990-1991, 21 667, bijlage.&#13;
25. Dan wel de situatie dat een verbod zou leiden tot een verslechtering van de arbeidshygiënische&#13;
omstandigheden.&#13;
26. MJP-G, blz. 108. Blijkens de toelichting bij de desbetreffende nota van wijziging (TK, 1990-1991, 20&#13;
319, nr. 7) is het bedoelde voorstel tot aanpassing van de wettelijke toelatingsgronden een voortvloeisel&#13;
van de uitspraak van het CvBb inzake het besluit tot niet verdere verlenging van de toelating van paraquat&#13;
bevattende middelen (CvBb 2 mei 1989, zaaknr. 86/0172/60/029, ongepubliceerd). In deze uitspraak werd&#13;
geoordeeld dat persistentie niet zonder meer als schadelijke nevenwerking beschouwd kan worden. Zie&#13;
voor een uitvoerige bespreking van deze uitspraak het artikel 'Van Vaponastrip tot Atrazin', voornoemd.&#13;
27. Nota van wijziging, TK, vergaderjaar 1990-1991, 20 319, nr. 7&#13;
28. CvBb. 28 februari 1992, zaaknrs. 91/2678/060/029 en 91/2754/060/029, ongepubliceerd.&#13;
29. Richtlijn 91/414/EEG van 15 juli 1991, Pb EG L 230.&#13;
30. Zie blz. 161 e.v. van het onderzoek.&#13;
31 TK. 1989-1990, 21 300, XIV, nr. 93; TK 1990-1991, 21 800, XIV, nr. 30; TK 1991-1992, 22 300, XIV,&#13;
nrs. 12. 45, 47,48; UCV 36 6 april 1992 (MJP-G). 3;.&#13;
32. De Commissie-Kroes doet in de eindrapportage 'Op weg naar een groene balans' van 22 mei 1992 onder&#13;
meer de aanbeveling de problematiek m.b.t. de gewasbescherming nu eens eindelijk stevig aan te pakken.&#13;
33. TK. 1991-1992, 22 300, XIV, nr. 47&#13;
34. TK, 1991 -1992, 22 300, XIV, nr. 48&#13;
35. De Diergeneesmiddelenwet en de Wet op de geneesmiddelenvoorziening kennen beide een termijn van 5&#13;
jaar voor een registratie.&#13;
36. En voor middelen die arbeidshygiënisch bezien de voorkeur verdienen boven middelen die niet voor&#13;
(milieuhygiënische) sanering in aanmerking komen.&#13;
37. Milieucriterianotitie (voornoemd), blz. 10. Naar schatting 40% van de middelen voldoet niet aan de&#13;
criteria die zullen gelden tot 1995.&#13;
38. Dr. ir. E.A. Goewie, oud-directeur Gewasbescherming van het ministerie van LNV, pleitte tijdens een&#13;
lezing aan de Landbouwuniversiteit op 15 januari 1992 voor een ontkoppeling van het volumebeleid en&#13;
het stoffenbeleid.&#13;
39. TK, 1990-1991, 20 319, nr. 7 (nieuw art. 3, eerste lid, onderdeel d, van de Bestrijdingsmiddelenwet).&#13;
40. Er is tevens een vergelijkbare nieuwe intrekkingsgrond voorzien in het desbetreffende wetsvoorstel&#13;
(nieuw art. 7, tweede lid, onderdeel d).&#13;
41. Een en ander geldt natuurlijk evenzeer voor het gewenste volksgezondheids- en arbeidsveiligheidsbeleid.&#13;
</legacyfootnotes><footnotes><footnote/></footnotes><auteurs>Mr. MA. Dirks</auteurs><published>1992-09-01 00:00:00</published><modified>1991-06-11 00:00:00</modified><editiondate>1992-09-01</editiondate><htmlpath>https://denhollander.info/artikel/6175</htmlpath></article>
</articles></edition>