<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2011</searchword><id>9071</id><udhid>UDH:TvAR/9071</udhid><titel>Rechtspraak 5630. Pinckaers / Dassen (TvAR 2011/5630)</titel><searchwords><searchword>TvAR 3/2011</searchword><searchword>TvAR 2011/5630</searchword><searchword>UDH:TvAR/9071</searchword></searchwords><attachments><attachment><name>TvAR2011_03_06_5630.pdf</name><extention>pdf</extention><url>https://denhollander.info/download/7995/ci</url></attachment></attachments><inleiding>Echtgenote biedt niet voldoende waarborgen voor een be­hoorlijke bedrijfsvoering; schoonzoon beschikt echter over voldoende opleiding, ervaring en heeft een bedrijfsplan. Voor de overweging is ook van belang of sprake is van be­drijfsmatige landbouw. Medepacht toegewezen.&#13;
</inleiding><content>Tussenarrest&#13;
1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 11 juli 2007 en 21 november 2007, die de pachtkamer van de rechtbank Maastricht, sector kanton, locatie Maastricht, tussen appellant (hierna: Pinc­kaers) als eiser in conventie en verweerder in reconventie en geïntimeerde (hierna: Dassen) als gedaagde in conventie en eiseres in reconventie heeft gewezen. Van het vonnis van 21 november 2007 is een fotokopie aan dit arrest gehecht.&#13;
2 Het geding in hoger beroep&#13;
2.1 Pinckaers heeft bij exploot van 20 december 2007 Das­sen aangezegd van het vonnis van 21 november 2007 in ho­ger beroep te komen, met dagvaarding van Dassen voor dit hof.&#13;
2.2 Bij memorie van grieven heeft Pinckaers drie grieven te­gen het bestreden vonnis aangevoerd en toegelicht, bewijs aangeboden en nieuwe producties in het geding gebracht en heeft hij geconcludeerd dat de pachtkamer van het hof het bestreden vonnis zal vernietigen voor zover dit vonnis bij de appeldagvaarding is beroepen en met instandlating van het vonnis voor het overige en, opnieuw recht doende, bij uit­voerbaar bij voorraad verklaard arrest alsnog zal toewijzen de door Pinckaers bij inleidende dagvaarding ingestelde vor­dering primair om zijn echtgenote Elisa Louisa Maria Pinc­kaers-Cremers voor zich dan wel gezamenlijk met Maurice Camille François Roebroeck aan te merken als medepach­ter en subsidiair om zijn echtgenote voor zich dan wel ge­zamenlijk met Maurice Camille François Roebroeck voor­noemd in de plaats te stellen als pachter met verwijzing van Dassen in de kosten van het hoger beroep.&#13;
2.3 Bij memorie van antwoord heeft Dassen de grieven be­streden, bewijs aangeboden en geconcludeerd dat de pacht­kamer van het hof bij arrest, zoveel mogelijk uitvoerbaar bij voorraad primair aan Pinckaers zijn primaire en subsidiaire vorderingen als zijnde niet- ontvankelijk, ongegrond of on­bewezen zal ontzeggen met zijn veroordeling in de kosten van deze procedure; subsidiair de toewijzing van de primai­re en/of subsidiaire vordering afhankelijk zal stellen van de vervulling van zodanige voorwaarden als de pachtkamer in het belang van Dassen noodzakelijk oordeelt, kosten rech­tens.&#13;
2.4 Bij dezelfde memorie heeft Dassen incidenteel beroep ingesteld tegen het vonnis van 21 november 2007, daarte­gen vier grieven (A t/m D) aangevoerd en toegelicht, bewijs aangeboden en - samengevat - geconcludeerd dat de pacht­kamer van het hof het bestreden vonnis in conventie zal ver­nietigen voor zover daarin Maurice Camille François Roe­broeck werd aangemerkt als medepachter, kosten rechtens.&#13;
2.5 Bij memorie van antwoord in het incidenteel beroep heeft Pinckaers de grieven in het incidenteel beroep bestre­den, nieuwe producties in het geding gebracht en gecon­cludeerd dat de pachtkamer van het hof bij uitvoerbaar bij voorraad verklaard arrest Dassen in haar incidenteel appel niet-ontvankelijk zal verklaren, althans het door haar gevor­derde zal afwijzen als zijnde ongegrond en/of onbewezen, met haar veroordeling in de kosten van beide instanties.&#13;
2.6 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald. In het procesdossier van Dassen ontbreken de produc­ties die Pinckaers bij memorie van antwoord in incidenteel appel heeft overgelegd. Nu deze memorie inclusief produc­ties is genomen (en in de memorie wordt verwezen naar die producties) maken de producties deel uit van het procesdos­sier en gaat het hof ervan uit dat ook Dassen de beschikking over die producties heeft. &#13;
3 De vaststaande feiten&#13;
Op grond van hetgeen enerzijds is gesteld en anderzijds er­kend dan wel niet of onvoldoende weersproken en op grond van de in zoverre niet bestreden inhoud van overgelegde producties, staan vast de feiten die in het bestreden vonnis onder het kopje “De vaststaande feiten” staan vermeld.&#13;
4 De motivering van de beslissing in hoger beroep&#13;
4.1 Tussen (de rechtsvoorgangers van) partijen bestaat sinds 1962 een pachtverhouding betreffende de hoeve genaamd: Neubourg, bestaande uit een woning, bedrijfsgebouwen, tuin, erf, boomgaarden en weiland, thans kadastraal bekend gemeente Gulpen, sectie B, nummers 5507 (ged.), 6688, 6690 (ged.), 6485 en 6486, ter grootte van totaal 15.40.00 ha. Een eerder tussen partijen gevoerde verlengingsproce­dure heeft ertoe geleid dat de pachtovereenkomst bij be­schikking van dit hof van 3 juli 2007 met een periode van ten hoogste één jaar is verlengd. Het hof heeft daarbij be­paald dat Pinckaers - vanwege zijn leeftijd - ten behoeve van zichzelf geen verdere verlenging van de pachtovereenkomst kan verzoeken maar dat, indien vóór het einde van de pacht­overeenkomst, een andere pachter of pachters in de rech­ten en verplichtingen van Pinckaers zal/zullen zijn getreden, deze pachter(s) in het voorlaatste pachtjaar verlenging kun­nen verzoeken.&#13;
4.2 Pinckaers heeft Dassen gedagvaard en gevorderd E.L.M. Pinckaers-Cremers (hierna ook: de echtgenote) voor zich dan wel gezamenlijk met M.C.F. Roebroeck (hierna ook: de schoonzoon) als medepachter, dan wel op grond van het be­paalde in artikel 49 Pachtwet (indeplaatsstelling) als pach­ter aan te merken. Dassen heeft in reconventie de ontbinding van de pachtovereenkomst gevorderd wegens wanpresta­tie. Bij eindvonnis heeft de pachtkamer van de rechtbank in conventie de schoonzoon van Pinckaers als medepachter aangemerkt en de andere vorderingen afgewezen. De kosten zijn gecompenseerd. In reconventie is de vordering afgewe­zen en is Dassen in de kosten van Pinckaers veroordeeld.&#13;
In het principaal en het incidenteel beroep&#13;
4.3 Per 1 september 2007 is met de artikelen 7:311 e.v. Bur­gerlijk Wetboek een nieuwe wettelijke regeling van de pacht in werking getreden en is de Pachtwet vervallen. Op grond van artikel 68a lid 1 Overgangswet nieuw Burgerlijk Wet­boek heeft het nieuwe recht te dezen onmiddellijke werking. Het hof zal derhalve nieuw recht toepassen. Overigens is de regeling van indeplaatsstelling van artikel 7:363 BW en van medepacht van artikel 7:364 BW grotendeels gelijk aan die van de artikelen 49 en 49a Pachtwet.&#13;
4.4 In principaal beroep voert Pinckaers kort samengevat aan dat de pachtkamer in eerste aanleg zijn vorderingen met betrekking tot zijn echtgenote ten onrechte niet heeft toege­wezen. In incidenteel beroep voert Dassen aan dat de vor­dering met betrekking tot de schoonzoon ten onrechte wel is toegewezen. Het principaal en incidenteel beroep richten zich dus alleen tegen de beslissingen in conventie.&#13;
4.5 Volgens het derde lid van artikel 7:363 BW beslist de rechter op de vordering tot indeplaatsstelling naar billijk­heid, met inachtneming van de overige bepalingen van dat artikel.&#13;
In het kader van de beoordeling naar billijkheid komt ook het gewicht van het belang van de pachter bij indeplaatsstel­ling in aanmerking. Voorts wijst de rechter de vordering in­gevolge lid 5 van artikel 7:363 BW af indien de voorgestel­de pachter niet voldoende waarborgen voor een behoorlijke bedrijfsvoering biedt. Dit alles geldt ook voor de vordering tot medepacht.&#13;
4.6 De kern van het geschil is of de echtgenote en de schoonzoon voldoende waarborgen voor een behoorlijke be­drijfsvoering bieden. De bewijslast voor de stelling dat dat niet het geval is, rust op Dassen, waarbij geldt dat Pinckaers hem de nodige informatie moet verschaffen.&#13;
4.7 Ten eerste is de vraag aan de orde of de echtgenote van Pinckaers over voldoende kwalificaties wat betreft opleiding en ervaring beschikt. Vaststaat dat de echtgenote geen (mid­delbare) landbouwopleiding heeft genoten. Dassen stelt dat een met goed gevolg voltooide opleiding aan een middelba­re landbouwschool een minimumeis is in het geval van op­volgingssituaties.&#13;
4.8 In beginsel is een voltooide middelbare of hogere land­bouwopleiding nodig, maar een gebrek aan dergelijke scho­ling kan worden gecompenseerd door een zeer ruime er­varing op het bedrijf van de pachter of een vergelijkbaar bedrijf. Pinckaers heeft aangevoerd dat zijn echtgenote een zeer ruime praktische ervaring op het bedrijf heeft. Die er­varing is vanaf haar huwelijk in 1970 opgedaan. Zij draagt zorg voor de verzorging en het optrekken van het jongvee, de administratie van het bedrijf en alle computergerelateerde handelingen in het bedrijf. Door haar activiteiten vanaf mid­den jaren ‘80 als vooruitstrevende agrarische meewerken­de vrouw heeft zij ook op andere vlakken ervaring opgedaan die ten gunste komen aan het bedrijf. Tot slot heeft zij diver­se cursussen gevolgd, aldus nog steeds Pinckaers. Pinckaers heeft daarbij een certificaat van een cursus Milieu en bedrijf van 14 januari 1988 overgelegd.&#13;
4.9 Voordat het hof over een en ander oordeelt, wenst het hof door Pinckaers nader te worden voorgelicht tijdens een comparitie van partijen. Ter voorbereiding van die compari­tie wenst het hof van Pinckaers - indien mogelijk - stukken te ontvangen waaruit blijkt welke cursussen en opleidingen zijn echtgenote heeft gevolgd. Het hof draagt aan Pinckaers op te bevorderen dat zijn echtgenote ter zitting aanwezig is om een mondelinge toelichting op haar ervaring en oplei­ding te geven.&#13;
4.10 Dassen heeft verder aangevoerd dat het economische belang voor Pinckaers bij zijn vorderingen en de mogelijk­heden voor een behoorlijke bedrijfsvoering zeer gering zijn. Het bedrijf van Pinckaers heeft volgens Dassen namelijk al jarenlang een negatief bedrijfsresultaat.&#13;
4.11 Voor de vraag wat valt te beschouwen als een behoor­lijke bedrijfsvoering in de zin van het vijfde lid van arti­kel 7:363 BW zijn mede van betekenis de artikelen 7:312 en 7:376 lid 1 sub a BW, volgens welke bepalingen pacht een bedrijfsmatige exploitatie van het gepachte veronderstelt en een niet-bedrijfsmatige exploitatie een grond voor ontbin­ding van de pachtovereenkomst oplevert.&#13;
4.12 Mede tegen de achtergrond van de wetsgeschiedenis van artikel 7:312 BW veronderstelt een bedrijfsmatige ex­ploitatie van het gepachte dat sprake is van een complex van economische activiteiten, gericht op winst door uitoefening van de landbouw. Voor de vraag of daarvan sprake is, acht het hof de navolgende gezichtspunten in het bijzonder van belang:&#13;
a. de omvang van het bedrijf en de onderlinge samenhang tussen de diverse bedrijfsactiviteiten;&#13;
b. de vraag of de voor toekomstige winstkansen noodzake­lijke investeringen plaatsvinden; &#13;
c. het redelijkerwijs te verwachten ondernemingsrendement;&#13;
d. de vraag of de gebruiker een hoofdfunctie buiten de land­bouw heeft;&#13;
een en ander in onderlinge samenhang te beschouwen en met inachtneming van de overige omstandigheden van het geval.&#13;
4.13 Voordat het hof hierover beslist, wenst het hof door Pinckaers tijdens de comparitie te worden voorgelicht over het belang van hem bij de verpachte grond en de mogelijk­heden voor een bedrijfsmatige exploitatie in de toekomst. Pinckaers zal in dat kader onder meer gevraagd worden of er meer kinderen zijn die mogelijk rechten kunnen doen gel­den. Het hof draagt aan Pinckaers voorts op te bevorderen dat zijn echtgenote en zijn schoonzoon ter zitting aanwe­zig zullen zijn om een mondelinge toelichting te geven. Ver­der wenst het hof dan te worden voorgelicht over de huidige woonplaats van de schoonzoon en de samenstelling van zijn gezin, de vraag of het de bedoeling is dat de schoonzoon op termijn met zijn gezin in de hoeve gaat wonen en de actuele financiële omstandigheden en financiële perspectieven van de schoonzoon.&#13;
4.14 Het hof zal bij de bespreking de stukken - waaronder de bedrijfsontwikkelingsplannen - betrekken die Pinckaers in eerste aanleg en bij memorie van antwoord in incidenteel beroep heeft overlegd. Dassen heeft over die laatste stukken nog geen standpunt kunnen innemen.&#13;
Het hof zal haar in de gelegenheid stellen dat ter compari­tie te doen. Het hof heeft overigens geconstateerd dat op de kopie van de landbouwtellingsgegevens van het jaar 2008 (productie 1 (laatste bijlage) bij memorie van antwoord in incidenteel beroep) een regel is weggevallen onder het kop­je “Meewerkende personen”. De regel betreft mogelijk het aantal uren dat een meewerkend familielid per week in het bedrijf werkt. Het hof verzoekt Pinckaers dan ook - indien mogelijk - een origineel van dat stuk in het geding te bren­gen.&#13;
4.15 Daarnaast verzoekt het hof Pinckaers zo mogelijk de meest recente gegevens over de bedrijfsresultaten over te leggen en gegevens over de arbeidsverdeling in het bedrijf.&#13;
Slotsom&#13;
4.16 Het hof zal een comparitie van partijen ten overstaan van deze kamer gelasten voor het verkrijgen van inlichtin­gen. Het hof zal aan Pinckaers opdragen ervoor zorg te dra­gen dat zijn echtgenote en schoonzoon ter zitting aanwe­zig zullen zijn. Aan Pinckaers zal verder worden opgedragen stukken in het geding te brengen.&#13;
4.17 De partij die bij gelegenheid van de comparitie nog een proceshandeling wenst te verrichten of (andere) producties in het geding wenst te brengen, dient ervoor te zorgen dat het hof en de wederpartij uiterlijk twee weken voor de dag van de zitting een afschrift van de te verrichten proceshan­deling of de in het geding te brengen producties hebben ont­vangen.&#13;
5 De beslissing&#13;
Het hof, recht doende in hoger beroep:&#13;
bepaalt dat partijen (Pinckaers in persoon en Dassen verte­genwoordigd door iemand die van de zaak op de hoogte en tot het geven van de verlangde inlichtingen in staat is) teza­men met hun advocaten zullen verschijnen voor de volledi­ge pachtkamer, die daartoe zitting zal houden in het paleis van justitie aan de Walburgstraat 2-4 te Arnhem op een na­der door deze te bepalen dag en tijdstip;&#13;
draagt Pinckaers op om ervoor zorg te dragen dat zijn echt­genote en schoonzoon ter zitting aanwezig zullen zijn, zodat zij een toelichting kunnen geven als onder 4.9 en 4.13 aan­gegeven;&#13;
bepaalt dat partijen de verhinderdagen van partijen, hun ad­vocaten, E.L.M. Pinckaers- Cremers en M.C.F. Roebroeck in de maanden december 2009 en januari en februari 2010 zullen opgeven op de roldatum 3 november 2009, waarna dag en uur van de comparitie (ook indien voormelde opgave van een of meer van partijen ontbreekt) zullen worden vast­gesteld;&#13;
bepaalt dat Pinckaers de stukken als bedoeld in 4.9, 4.14 en 4.15 zo mogelijk in het geding dient te brengen en dat hij er­voor dient te zorgen dat het hof in zesvoud en de wederpartij in enkelvoud uiterlijk twee weken voor de dag van de zitting een afschrift van deze stukken hebben ontvangen;&#13;
bepaalt dat indien een partij bij gelegenheid van de compari­tie van partijen nog een proceshandeling wenst te verrichten of producties in het geding wenst te brengen, deze partij er­voor dient te zorgen dat het hof in zesvoud en de wederpar­tij in enkelvoud uiterlijk twee weken voor de dag van de zit­ting een afschrift van de te verrichten proceshandeling of de in het geding te brengen producties hebben ontvangen;&#13;
houdt verder iedere beslissing aan.&#13;
Eindarrest&#13;
1 Het verdere verloop van het geding in hoger beroep&#13;
1.1 Dit verdere verloop blijkt uit:&#13;
- het tussenarrest van 20 oktober 2009 (LJN: BK4249);&#13;
- het proces-verbaal van comparitie van partijen, gehouden op 8 februari 2010 en voortgezet op 17 mei 2010;&#13;
- de akte en memorie na comparitie van Dassen;&#13;
- de antwoordakte tevens antwoordconclusie na comparitie van Pinckaers.&#13;
1.2 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald.&#13;
2 De verdere motivering van de beslissing in hoger beroep&#13;
2.1 In de akte en memorie na comparitie heeft Dassen op­merkingen gemaakt over het proces-verbaal. Dassen heeft aangevoerd dat het proces-verbaal niet zoals tijdens de zit­ting was toegezegd daags na de zitting (van 17 mei 2010) maar anderhalve week later is verstuurd. De opmerking is in zoverre juist dat toegezegd is het proces-verbaal zo spoe­dig mogelijk toe te sturen. Onduidelijk is echter welk ge­volg Dassen aan haar opmerking wenst te verbinden. Verder is ook juist de opmerking van Dassen dat de discussie die is gevoerd over de verlengingsprocedure waarover hierna wordt geoordeeld niet in het proces-verbaal is opgenomen. Omdat Dassen ter zitting heeft verzocht nog nader op dit punt te mogen reageren, kon een verslag in het proces-ver­baal van de discussie ter zitting achterwege blijven. Wat de overige opmerkingen betreft, merkt het hof op dat partijen is toegestaan nog op het proces-verbaal te reageren. Die moge­lijkheid is ook gegeven om eventuele omissies in het proces-verbaal aan het hof kenbaar te maken, van welke mogelijk­heid Dassen gebruik heeft gemaakt. Blijkens haar reactie in de akte/memorie na comparitie is Dassen in elk geval niet in haar verdediging geschaad door het weglaten van de discus­sie over de verlengingsprocedure en de andere door Dassen genoemde punten.&#13;
Ten aanzien van de verlengingsprocedure&#13;
2.2 In de memorie na comparitie voert Dassen - kort samen­gevat - het volgende aan. Pinckaers heeft bij de onderhavi­ge vorderingen geen belang meer. Tijdens de procedure in hoger beroep hebben Pinckaers en Roebroeck, de laatste in hoedanigheid van medepachter, een verlengingsverzoek/vordering ingediend bij de pachtkamer van de rechtbank te Maastricht. Omdat de pachtkamer het verzoek/de vordering bij vonnis van 12 november 2008 (LJN: BG4552, produc­tie 1 bij akte en memorie na comparitie) heeft afgewezen en Pinckaers en Roebroeck geen hoger beroep tegen dat vonnis hebben ingesteld, concludeert Dassen dat de pachtovereen­komst conform de beschikking van dit hof van 3 juli 2007 per 15 maart 2009 is geëindigd. Een verdere behandeling van de zaak is dus niet meer aan de orde, aldus Dassen.&#13;
2.3 Pinckaers heeft zich in de antwoordakte tevens ant­woordconclusie na comparitie beroepen op het gezag van gewijsde van het vonnis van 12 november 2008. De in dat vonnis opgenomen beslissingen van de pachtkamer bren­gen volgens Pinckaers mee dat tussen partijen geldt dat de pachtovereenkomst (niet op verzoek van Pinckaers verlengd maar) tijdig opgezegd had moeten worden door Dassen. Nu dat niet is gebeurd, loopt de pachtovereenkomst door, aldus de lezing van Pinckaers van het vonnis.&#13;
2.4 Tijdens de voortzetting van de comparitie van partijen op 17 mei 2010 is met partijen al gedebatteerd over het ge­zag van gewijsde dat al dan niet zou toekomen aan het von­nis van 12 november 2008. Dassen heeft bij haar akte/me­morie na comparitie op de pagina’s 8 tot en met 11 daarover nadere standpunten ingenomen. Zij hoeft om die reden niet alsnog in de gelegenheid gesteld te worden om op het ver­weer van Pinckaers te reageren.&#13;
2.5 Het beroep op het gezag van gewijsde slaagt. In de ver­lengingsprocedure heeft de pachtkamer dezelfde rechtsbe­trekking beoordeeld als de onderliggende rechtsbetrekking in de onderhavige procedure (artikel 236 lid 1 Rv). De be­slissingen die de pachtkamer over die rechtsbetrekking heeft genomen, gelden tussen partijen als bindend omdat het von­nis van 12 november 2008 in kracht van gewijsde is gegaan. Anders dan Dassen betoogt, geldt het gezag van gewijsde ook voor dragende overwegingen en vastgestelde feiten of rechten die tot het dictum hebben geleid.&#13;
2.6 In vermeld vonnis heeft de pachtkamer in de hoeda­nigheid van Pinckaers en Roebroeck geen aanleiding ge­zien hun verzoek/vordering niet-ontvankelijk te achten. De pachtkamer heeft - voor zover hier van belang - vanwege de inwerkingtreding van het nieuwe pachtrecht per 1 septem­ber 2007 verder overwogen dat het nieuwe recht met betrek­king tot de verlenging van een pachtovereenkomst wezen­lijk verschilt van het oude recht. Artikel 7:367 BW voorziet in opzegging door de verpachter en artikel 7:369 BW in ver­zet door de pachter binnen zes weken. Het is dan aan de ver­pachter om in een dagvaardingsprocedure aan te vorderen dat de rechter het tijdstip zal vaststellen waarop de over­eenkomst zal eindigen. Boek 7, titel 5, BW biedt de pach­ter geen mogelijkheid verlenging van de pachtovereenkomst te vorderen. Vast staat dat Dassen geen gebruik heeft ge­maakt van de mogelijkheid de pachtovereenkomst op te zeg­gen. Pinckaers en Roebroeck kunnen daarom niet ontvan­gen worden in hun subsidiaire vordering tot verlenging van de pachtovereenkomst op de voet van artikel 7:325 lid 5 en lid 6 laatste zin BW. Hetzelfde geldt voor de meer subsidi­aire vordering tot verlenging op de voet van artikel 45 lid 2 Pachtwet omdat dat artikel is vervallen, aldus nog steeds de pachtkamer in haar vonnis van 12 november 2008. In dat vonnis heeft de pachtkamer op andere gronden tevens de primaire vordering van Pinckaers en Roebroeck afgewezen.&#13;
2.7 De overwegingen van de pachtkamer laten geen andere lezing toe dan dat de pachtkamer heeft geoordeeld dat Das­sen de overeenkomst tijdig had moeten opzeggen om te be­reiken dat deze zou eindigen en dat een verlengingsproce­dure niet meer aan de orde kon zijn. De consequentie van het vonnis van de pachtkamer is dat de pachtovereenkomst is blijven doorlopen. Daarom heeft Pinckaers nog steeds be­lang bij de onderhavige procedure.&#13;
2.8 Aan het voorgaande doet niet af dat dit hof nadien in zijn arrest van 23 maart 2010 (LJN: BM2122) anders heeft ge­oordeeld over het overgangsrecht en de noodzaak van een verlengingsprocedure terzake een pachtovereenkomst die overeenkomsten vertoont met de pachtovereenkomst tussen Pinckaers en Dassen. Het gezag van gewijsde prevaleert in zoverre omdat het onderhavige arrest betreffende de pacht­verhouding tussen partijen niet onverenigbaar zal mogen zijn met het in kracht van gewijsde gegaan vonnis van 12 november 2008 van de pachtkamer. Op de argumenten van Dassen over het overgangsrecht en de nietontvankelijkheid van Pinckaers en Roebroeck in hun verlengingsverzoek, die zij gedeeltelijk ook in de verlengingsprocedure heeft aan­gevoerd, gaat het hof daarom niet in. Het beroep op het ge­zag van gewijsde van een beslissing brengt immers mee dat de rechter wordt afgesneden van een onderzoek naar en een ander oordeel over het geschilpunt waarover reeds in het eerdere vonnis is beslist. Een andere opvatting zou er bo­vendien toe leiden dat Dassen in deze procedure (in feite) alsnog een behandeling in hoger beroep zou kunnen uitlok­ken van een in kracht van gewijsde gegaan vonnis. Het bo­venstaande wordt niet anders doordat Dassen in de veron­derstelling verkeerde dat zij vanwege het voor haar gunstige dictum of vanwege andere redenen niet in hoger beroep hoefde of wilde gaan. Die afweging moet voor haar reke­ning blijven.&#13;
2.9 Zoals in het tussenarrest onder rov. 4.6 al is overwogen, is de kern van het geschil of de echtgenote en de schoon­zoon van Pinckaers voldoende waarborgen voor een behoor­lijke bedrijfsvoering bieden. De bewijslast voor de stelling dat dat niet het geval is, rust op Dassen, waarbij geldt dat Pinckaers haar de nodige informatie moet verschaffen. In het tussenarrest heeft het hof een comparitie van partijen ge­last en Pinckaers opgedragen stukken in het geding te bren­gen waaruit blijkt welke cursussen en opleidingen zijn echt­genote heeft gevolgd.&#13;
2.10 Pinckaers heeft voorafgaand aan de zitting geen nieu­we stukken terzake de opleiding van zijn echtgenote overge­legd. Desgevraagd heeft E.L.M. Pinckaers-Cremers ter zit­ting verklaard dat zij een computercursus heeft gevolgd en daarvan een certificaat van het AOC kan overleggen, een derogatiecursus, een cursus kalveropfok en een cursus MI­NASboekhouding. Zij doet de automatisering in het bedrijf, in het bijzonder bij CR-Delta, het LNV-loket, de digitale op­gaven, de veeregistratie en het betalingsverkeer alsmede de zorg voor het jongvee. Zo nodig helpt zij bij bevallingen en ze heeft de zorg voor de zieke kalveren. Zelf is zij afkomstig van een agrarisch bedrijf; als jongste van zes kinderen werd toen een agrarische opleiding niet nodig geoordeeld. Ze heeft 40 jaar ervaring op het bedrijf, waarvan 20 jaar in de maatschap. Zij neemt niet zelfstandig bedrijfsbeslissingen, maar samen met haar echtgenoot. Bij de antwoordakte/con­clusie na comparitie heeft Pinckaers nog twee getuigschrif­ten van computercursussen uit 1999 en 2001 overgelegd.&#13;
2.11 Op de vordering tot het aanmerken van de echtgeno­te en de schoonzoon als medepachters zijn de leden 3 tot en met 8 van artikel 7:363 BW van overeenkomstige toepas­sing, zij het dat de rechter ermee rekening zal kunnen hou­den dat het in de bedoeling ligt dat de voorgestelde me­depachters het gepachte - in ieder geval voorlopig - niet zelfstandig, maar tezamen met de oorspronkelijke pachter zullen exploiteren. Met het oog op de mogelijkheid dat de oorspronkelijke pachter wegvalt, zullen de voorgestelde me­depachters echter tot een zelfstandige bedrijfsexploitatie zo­nodig wel in staat moeten zijn. Voor de in hoger beroep nog relevante subsidiaire vordering tot indeplaatsstelling van E.L.M. Pinckaers-Cremers gelden de criteria van artikel 7:363 leden 3 tot en met 8 BW onverkort.&#13;
2.12 Ten aanzien van de echtgenote van Pinckaers is het hof niet tot de overtuiging gekomen dat zij over voldoende bre­de ervaring beschikt om haar gebrek aan voldoende agrari­sche scholing te compenseren. Zij verzorgt de administra­tie en heeft vooral de zorg voor jong – al dan niet ziek - vee. E.L.M. Pinckaers-Cremers heeft haar lange ervaring naar het oordeel van het hof op een te smalle basis vergaard op het bedrijf van haar man, dat ook zoogkoeien en akkerbouw omvat. Daarom zijn er gegronde twijfels of zij het gepach­te (zonodig) zelfstandig kan exploiteren en voldoende waar­borgen voor een behoorlijke bedrijfsvoering biedt. Het prin­cipaal hoger beroep strandt daarop.&#13;
2.13 In het incidenteel hoger beroep is het medepachter­schap van de schoonzoon aan de orde.&#13;
Deze voldoet wat zijn opleiding en ervaring betreft aan de eisen. Ter zitting heeft hij zijn visie op de toekomst van het bedrijf toegelicht. Omdat hij ook ervaring heeft in de fruit­teelt, is hij van plan een derde poot toe te voegen aan het bedrijf van zijn schoonvader en het fruitteeltareaal van het eigen fruitteeltbedrijf op het gepachte uit te breiden. Ter zit­ting is bevestigd dat deze plannen daadwerkelijk bestaan. Het gepachte zal deel uitmaken van het toekomstige bedrijf, ook al hebben Pinckaers en Roebroeck - kennelijk ook van­wege hun geschil(len) met Dassen - zekerheidshalve het ge­pachte geen onderdeel van het toekomstige bedrijf laten zijn (vgl. bedrijfsontwikkelingsplan van 29 augustus 2007 en p. 10 memorie van antwoord in incidenteel hoger beroep). De overdracht van het bedrijf van vader op schoonzoon zal voorts geleidelijk verlopen, zodat het hof geen contra-indi­catie ziet in de omstandigheid dat de schoonzoon nu nog een deeltijdbaan heeft. Die deeltijdbaan voorziet erin dat Roe­broeck in de maanden september en oktober vrijgesteld is zodat hij beschikbaar is voor de (fruit)oogst. De baan zal worden afgebouwd naarmate het landbouwbedrijf groeit. Verder heeft Dassen niet betwist dat de schoonzoon vol­doende ervaring heeft opgedaan in een vergelijkbaar bedrijf als het bedrijf van Pinckaers. Uit de landbouwtellingsgege­vens van 2007 en 2008 met de toelichting ter zitting vloeit bovendien voort dat Roebroeck in het bedrijf van Pinckaers meedraait als meewerkend familielid. Tegenover deze (na­dere) informatie heeft Dassen onvoldoende gemotiveerde stellingen betrokken die tot het oordeel zouden moeten lei­den dat Roebroeck desondanks onvoldoende waarborgen voor een behoorlijke bedrijfsvoering biedt. Aan bewijsleve­ring door Dassen komt het hof dan ook niet toe. De pacht­kamer in eerste aanleg heeft Roebroeck dus terecht aange­merkt als medepachter. Het incidenteel hoger beroep faalt.&#13;
2.14 Conform het geen bij het tussenvonnis onder 4.11 is overwogen, zijn voor de vraag wat een behoorlijke bedrijfs­voering in de zin van het vijfde lid van artikel 7:363 BW is, mede de artikelen 7:312 en 7:376 lid 1 sub a BW van be­tekenis, volgens welke bepalingen pacht een bedrijfsmati­ge exploitatie van het gepachte veronderstelt en een niet-be­drijfsmatige exploitatie een grond voor ontbinding van de pachtovereenkomst oplevert. Wat de door Dassen betwiste bedrijfsmatige exploitatie van het gepachte betreft, heeft het hof in het tussenarrest enkele gezichtspunten geformuleerd. Het hof heeft Pinckaers verzocht zo mogelijk de meest re­cente gegevens over de bedrijfsresultaten ter zitting over te leggen en gegevens over de arbeidsverdeling in het bedrijf. Tevens is Pinckaers opgedragen te bevorderen dat zijn echt­genote en zoon ter zitting aanwezig zouden zijn om een toe­lichting te geven.&#13;
2.15 Pinckaers heeft de gevraagde stukken voorafgaand aan de zitting en deels bij antwoordakte tevens antwoordconclu­sie na comparitie overgelegd. Ter zitting zijn de omstandig­heden waarin het bedrijf van Pinckaers verkeert, besproken die deels worden beïnvloed door (mede) door Dassen geïni­tieerde bestuursrechtelijke geschillen waardoor vernieuwing van de sterk verouderde bedrijfsgebouwen tot nu toe niet mogelijk is. Verder is duidelijk geworden dat het bedrijf van Pinckaers thans weliswaar weinig oplevert – mede vanwege hoge adviseurkosten en gerechtelijke kosten -, maar niet be­zwaard is met (grote) schulden. Ook in de huidige omstan­digheden vinden investeringen plaats, al richten die zich op de voorgenomen nieuwe locatie van het bedrijf, welke lo­catie eigendom is van Pinckaers en zijn echtgenote. Dat het toekomstige bedrijf niet levensvatbaar zou zijn, zoals Das­sen betoogt, is niet (voldoende) onderbouwd. Die stelling is ook niet voor de hand liggend, nu Pinckaers al jarenlang hoge kosten moet maken om de nieuwe plannen te realise­ren en de gemeente steeds bereid blijkt aan de plannen me­dewerking te verlenen. Niet valt in te zien dat Pinckaers en de gemeente die inspanningen zouden willen leveren voor een bij voorbaat verlieslatende exploitatie. Roebroeck zal als medepachter de huidige bedrijfsactiviteiten verder nog uitbreiden met fruitteelt. Hij heeft thans een boerderij in ei­gendom waarin hij woont en van waaruit hij zijn gepachte fruitteeltpercelen (10 ha) bewerkt. Landbouwtellingsgege­vens van het fruitteeltbedrijf zijn bij productie 2 bij memorie van antwoord in incidenteel appel overgelegd en de winst- en verliesrekening over 2007 en 2008 bij productie 9 van de antwoordakte/ conclusie na comparitie. De schuld van Roe­broeck bij de bank bedraagt ongeveer € 37.500. Gelet op dit alles kan niet geoordeeld worden dat Pinckaers bij zijn vor­dering geen belang heeft omdat het gepachte (in de nabije toekomst) niet (meer) bedrijfsmatig wordt geëxploiteerd.&#13;
Slotsom in het principaal en het incidenteel hoger beroep&#13;
2.16 Beide beroepen falen. Pinckaers zal worden veroor­deeld in de proceskosten van Dassen in het principaal hoger beroep en Dassen in de kosten van Pinckaers in het inciden­teel hoger beroep.&#13;
3 De beslissing&#13;
Het hof, recht doende in hoger beroep: &#13;
in beide hoger beroepen&#13;
bekrachtigt het vonnis van de pachtkamer van de rechtbank Maastricht, sector kanton, locatie Maastricht, van 21 novem­ber 2007;&#13;
in het principaal hoger beroep&#13;
veroordeelt Pinckaers in de kosten van het hoger beroep, tot aan deze uitspraak aan de zijde van Dassen begroot op € 2.682 voor salaris overeenkomstig het liquidatietarief en op € 251 voor griffierecht;&#13;
verklaart de proceskostenveroordeling uitvoerbaar bij voor­raad;&#13;
in het incidenteel hoger beroep&#13;
veroordeelt Dassen in de kosten van het hoger beroep, tot aan deze uitspraak aan de zijde van Pinckaers begroot op € 1.341 voor salaris overeenkomstig het liquidatietarief;&#13;
verklaart de proceskostenveroordeling uitvoerbaar bij voor­raad.&#13;
&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, H.L. van der Beek en Th.C.M. Willem­se en de raden mr.ing. J.A. Jansens van Gellicum en ir. H.B.M. Duenk</auteurs><published>2011-03-01 00:00:00</published><modified>2011-03-01 00:00:00</modified><editiondate>2011-03-01</editiondate><htmlpath>https://denhollander.info/artikel/9071</htmlpath></article>
</articles></edition>