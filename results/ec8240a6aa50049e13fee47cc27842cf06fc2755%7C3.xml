<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1990</searchword><id>6216</id><udhid>UDH:TvAR/6216</udhid><titel>Agrarisch erfrecht in Nederland1</titel><searchwords><searchword>TvAR 3/1990</searchword><searchword>UDH:TvAR/6216</searchword></searchwords><attachments><attachment><name>1990_nr 3_Artikel_MertensvanMourik.pdf</name><extention>pdf</extention><url>https://denhollander.info/download/6010/ci</url></attachment></attachments><inleiding>I. INLEIDING&#13;
1. In oktober 1989 vergaderde het Comité Europeén de Droit rural te Gent. Onder&#13;
meer de volgende conclusies werden getrokken: er zou een EG-beschikking moeten&#13;
komen welke de landbouwonderneming als juridische eenheid erkent, en bij erfopvolging&#13;
zou het bedrijf geheel moeten overgaan naar de voortzetter, die de andere&#13;
erfgenamen dan zou moeten uitbetalen.&#13;
De bedrijfsopvolging in de landbouw geeft in heel Europa problemen.&#13;
In Nederland spitsen deze zich toe op de vraag 'hoe draag ik de boerderij over&#13;
op mijn opvolger opdat deze de boerderij met fatsoen kan voortzetten en geen problemen&#13;
krijgt met broers en zussen, fiscus of crediteuren.'&#13;
2. In verschillende landen in West-Europa, waaronder de Bondsrepubliek Duits&#13;
land, België en Luxemburg, vindt men in het erfrecht daarvoor speciale voorzieningen.&#13;
Deze kunnen betrekking hebben op een recht tot toedeling in eigendom van de&#13;
hoeve ten gunste van de zoon-opvolger op basis van een speciale van de verkeerswaarde&#13;
afwijkende waardering, op toedeling in pacht, op ongedeelde vererving te&#13;
gen een zeer lage waarde, of op verrekening met achterstallig loon bij de boedel&#13;
scheiding.&#13;
Het Nederlands erfrecht kent dergelijke voorzieningen niet.&#13;
Nadat in 1974 een erfrecht-ontwerp aan de Tweede Kamer was voorgelegd, waarin&#13;
de positie van de langstlevende echtgenoot werd versterkt, verscheen in 1975 een&#13;
preadvies2 voor de Vereniging voor Agrarisch Recht daarover van mr. J. Rombach&#13;
waarin hij onder meer voorstelde een recht tot overneming van het bedrijf op basis&#13;
van de waarde in verhuurde/verpachte staat met een anti-speculatiebeding voor de&#13;
erfgenaam die op het ouderlijk bedrijf werkzaam was. De erflater bij testament en&#13;
de rechter zouden op dit overnemingsrecht inbreuk kunnen maken.&#13;
Verder bepleitte hij een recht op uitgesteld loon voor de bedrijfsopvolger. Ook werd in die tijd in landbouwkringen gespeeld met de gedachte de bedrijfsopvolger&#13;
het recht te geven van zijn mede-erfgenamen een door de rechter op te leggen&#13;
pachtovereenkomst te vorderen.&#13;
In het komend erfrecht is niets van dit alles terug te vinden.&#13;
3. In het komende Burgerlijk Wetboek (NWB) is wel bijzondere aandacht besteed&#13;
aan het vraagstuk van de voortzetting van een bedrijf dat geheel of ten dele tot de&#13;
nalatenschap behoort.3 Het navolgende is in dit verband van belang.&#13;
Ingevolge artikel 3.7.1.1 lid 3 is op de rechtsbetrekkingen tussen deelgenoten artikel&#13;
6.1.1.2 van toepassing, zodat a. de deelgenoten zich jegens elkander hebben te&#13;
gedragen overeenkomstig de eisen van redelijkheid en billijkheid (objectieve goede&#13;
trouw) en b. tussen de deelgenoten krachtens wet, gewoonte of rechtshandeling geldende&#13;
regels niet van toepassing zijn 'voorzover dit in de gegeven omstandigheden&#13;
naar maatstaven van redelijkheid en billijkheid onaanvaardbaar zou zijn'. De artikelen&#13;
4.3.3.1 en 11 regelen dat in het komend erfrecht de legitieme portie geen aanspraak&#13;
op goederen voorstelt maar een aanspraak op een gedeelte van de waarde van&#13;
het vermogen van de erflater (das Pflichtteil is ein Geldanspruch). De ouderlijke&#13;
boedelverdeling zal niet terugkeren; oplossing daarvoor zal zijn te legateren.&#13;
4. Nu er geen aparte agrarische regelingen bestaan in het huidig of toekomstig erfrecht&#13;
moeten wij roeien met de riemen die we hebben om de bedrijfsopvolging naar&#13;
behoren te begeleiden. Het best kan dit geschieden tijdens het leven door overdracht&#13;
maar soms is dat niet mogelijk en zijn we overgeleverd aan ons erfrecht.</inleiding><content>II. WETTELIJK ERFRECHT&#13;
Het huidig erfrecht is geregeld in boek III van het Burgerlijk Wetboek.&#13;
1. Ab intestato (art. 877 e.v. BW).&#13;
Erfgenamen volgens de wet zijn in volgorde:&#13;
groep 1: kinderen en langstlevende echtgenoot alsmede de nakomelingen van een&#13;
vooroverleden kind bij plaatsvervulling;&#13;
groep 2: ouders, broers en zusters alsmede nakomelingen van een vooroverleden&#13;
broer of zus bij plaatsvervulling;&#13;
(kloving);&#13;
groep 3: grootouders;&#13;
groep 4: zijverwanten tot en met de zesde graad.&#13;
De kinderen erven voor gelijke delen en de langstlevende echtgenoot krijgt een&#13;
kindsdeel. Personen in een eerdere groep sluiten de volgende groep uit. 2. Testamentair erfrecht (art. 921 e.v. BW). Ieder die 18 jaar en compos mentis is&#13;
kan een testament maken. Het kan bij notariële akte, olograaf, geheim testament&#13;
en codicil.&#13;
Kinderen en (groot)ouders hebben een legitieme erf portie. Een kind heeft een legitieme&#13;
portie van de helft, twee/derde of drie/kwart van het versterfdeel al naar gelang&#13;
er 1, 2 of 3 of meer kinderen zijn.&#13;
(Groot)ouders hebben een legitieme portie van de helft van hun versterfdeel. De&#13;
echtgenoot heeft geen legitieme portie.&#13;
Art. 968 BW bepaalt dat de legitieme portie moet worden berekend als volgt: de&#13;
activa ten tijde van het overlijden, vermeerderd met de giften in de staat ten tijde&#13;
van de schenking en de waarde ten tijde van het overlijden van de gever, verminderd&#13;
met de schulden.&#13;
Voldoet een erflater door een testamentaire beschikking aan een dringende verplichting&#13;
uit moraal of fatsoen dan is dat een schuld welke buiten voormelde berekening&#13;
blijft. Vele testamenten op de langstlevende echtgenoot steunen op die verzorgingsgedachte&#13;
waarmee de legitieme portie van de kinderen wordt doorbroken.&#13;
De legitimaris wiens legitieme portie geschonden is kan inkorting vorderen (zie&#13;
hierna V.2.).&#13;
3. Het meest voorkomende testament is de ouderlijke boedelverdeling, -Franstalig&#13;
bekend als partage d'ascendant-, krachtens artikel 1167 BW. Hierbij testeert erflater&#13;
doorgaans als volgt: hij deelt de gehele nalatenschap of een gedeelte daarvan toe aan&#13;
de langstlevende echtgenoot en deelt de kinderen een vordering in geld toe ten laste&#13;
van de langstlevende ter grootte van hun versterfdeel.&#13;
Het vruchtgebruik daarvan wordt ook aan de langstlevende vermaakt of er wordt&#13;
bepaald dat de vordering eerst opeisbaar is bij het overlijden van de langstlevende;&#13;
alsdan wordt voldaan aan de verzorgingsplicht. Ten opzichte van de erfgenamen is&#13;
dit testament een verdeling bij voorbaat. Een dergelijk testament kan ook een toedeling&#13;
van de bedrijfsgoederen aan de bedrijfsopvolger (bijv. een zoon) bevatten.4&#13;
Het feit dat de nalatenschap slechts de helft van de ontbonden huwelijksgemeenschap&#13;
uitmaakt levert in de praktijk geen problemen op zolang de langstlevende&#13;
echtgenoot eraan meewerkt dat zijn aandeel in de goederen der gemeenschap wordt&#13;
toegerekend aan de nalatenschap. Het grote voordeel van deze testamentaire regeling&#13;
is dat de zoon die opvolgt niet afhankelijk is van de medewerking van zijn&#13;
broers of zussen; zij kunnen een beroep doen op het feit dat een kind voor meer dan&#13;
een kwart benadeeld is (art. 1158 BW), maar volgens vaste jurisprudentie kunnen&#13;
ze geen recht doen gelden op goederen in natura uit de boedel. III. HET BEGRIP ONDERNEMING&#13;
Het begrip 'bedrijf' is met een civielrechtelijke pen moeilijk te omschrijven. Plaatst&#13;
men het naast het begrip 'onderneming' dan worden de problemen alleen maar groter.&#13;
Vast staat dat 'bedrijf' en 'onderneming' geen voorwerp zijn van subjectief&#13;
recht. 'Eigendom' van een bedrijf of onderneming bestaat niet.5&#13;
In juridisch opzicht verdient het aanbeveling uit te gaan van het gegeven dat een&#13;
persoon duurzaam activiteiten kan ontplooien ter bereiking van een bepaald economisch&#13;
doel. Zo'n persoon oefent een bedrijf uit, is ondernemer. Aan zijn activiteiten&#13;
zijn allerlei vermogensbestanddelen dienstbaar, zoals in de landbouw gronden, opstallen,&#13;
machines en vee. Noodzakelijk ontstaan door de uitoefening van de activiteiten&#13;
schulden, zoals die ter zake van de levering van goederen.&#13;
Het geheel van activa en passiva vormt het bedrijfs- of ondernemingsvermogen.&#13;
In het recht krijgt dit geheel een juridische erkenning door het begrip 'algemeenheid&#13;
van goederen' in artikel 3.1.1.11 Nieuw BW.&#13;
In de heersende opvatting kent ons recht geen subjectief recht op goodwill. Wat&#13;
men goodwill noemt is niet meer dan een geheel van feitelijkheden. Dat daaraan een&#13;
'waarde' kan worden toegekend, neemt niet weg dat goodwill geen zaak is in de zin&#13;
van het burgerlijk recht.&#13;
Voor ons onderwerp kunnen de begrippen 'bedrijf' en 'onderneming' als synoniemen&#13;
worden beschouwd. In ander verband kan men aan het begrip 'onderneming'&#13;
een wijdere strekking toekennen dan aan het begrip 'bedrijf', doordat men bij 'bedrijf'&#13;
denkt aan een concrete plaatsgebonden vestiging. In deze laatste benadering&#13;
kan een onderneming meerdere bedrijven omvatten.&#13;
Waar in het hierna volgende over 'bedrijfsopvolging' wordt geschreven, is het oog&#13;
gericht op een staken van ondernemingsactiviteit ten behoeve van een ander, die deze&#13;
activiteiten in economisch opzicht voortzet. Ter gelegenheid van deze staking en&#13;
voortzetting worden afspraken gemaakt ten aanzien van het ondernemingsvermogen.&#13;
Veelal zullen de activa aan de voortzetter worden overgedragen onder verplichting&#13;
de passiva voor zijn rekening te nemen. Denkbaar is echter ook dat activa niet&#13;
worden overgedragen doch op grond van bijvoorbeeld een huur- of pachtovereenkomst&#13;
ter beschikking van de voortzetter worden gesteld.&#13;
IV. BEDRIJFSOPVOLGING ONDER DE LEVENDEN&#13;
1. In het algemeen zal het de voorkeur verdienen de bedrijfsopvolging onder levenden&#13;
te realiseren. Ervan uitgaande dat de stakende ondernemer de vader is en de&#13;
voortzettende ondernemer de zoon, zal de regeling van de bedrijfsoverdracht geschieden&#13;
in een familiale sfeer tussen de direct belanghebbenden. Daarbij kan rekening&#13;
worden gehouden zowel met de belangen van de scheidende ondernemer en&#13;
diens echtgenoot (oudedagsvoorziening) alsmede met de belangen van de overige&#13;
kinderen. Bij een bedrijfsopvolging na overlijden wordt de aspirant-voortzetter veelal direct&#13;
geconfronteerd met belangen van personen die verder van de onderneming afstaan,&#13;
zoals broers en zusters (en aangetrouwden).&#13;
De regels van het huidige erfrecht kunnen dan een wenselijke regeling bemoeilijken.&#13;
Ter zake van de bedrijfsopvolging komt men steeds weer voor de vraag te staan&#13;
wat dient te prevaleren: het belang van de gezonde voortzetting van de onderneming&#13;
of enkel het financiële belang van de niet-voortzettende familieleden, met name de&#13;
broers en zusters. Ons dunkt dat het belang van de onderneming voorop dient te&#13;
staan. Daarbij bedenke men vooral dat de onderneming kan worden gezien als een&#13;
bron van inkomen hetgeen inhoudt dat een ondernemingsvermogen niet direct mag&#13;
worden aangemerkt als belegd kapitaal. De zoon die gedoodverfd is als opvolger&#13;
verkrijgt met het 'bedrijf' niet zozeer een kapitaal als wel een bron die hij kan aanwenden&#13;
teneinde zich een inkomen te verwerven. De redelijkheid gebiedt echter&#13;
in het achterhoofd te houden dat de opvolger voortdurend de mogelijkheid heeft&#13;
zijn ondernemingsactiviteiten te staken en het ondernemingsvermogen te gelde te&#13;
maken. Ook een verkoop in het kader van onteigening dient in dit verband enige&#13;
aandacht.&#13;
2. Het in de vorige alinea opgemerkte is vooral van gewicht bij de vaststelling van&#13;
de prijs die tussen de vader en de zoon wordt overeengekomen.&#13;
In de praktijk blijkt dan ook dat de prijzen bij familiale overdrachten van landbouwgrond&#13;
aanmerkelijk lager liggen dan indien het gaat over overdrachten tussen&#13;
vreemden. Veelal wordt in de familiesfeer een prijs mede bepaald met inachtneming&#13;
van de mogelijkheden van een gezonde exploitatie.&#13;
De overdracht kan ineens of geleidelijk geschieden. De laatste vorm verdient uit&#13;
een oogpunt van financiering de voorkeur. Het belang van het familiale krediet is&#13;
gelegen in het gegeven dat de kredietverstrekkers geen of weinig zekerheden wensen,&#13;
hetgeen ruimte schept voor financiering van investeringen. Ook de rente ter zake van&#13;
familiair krediet verschuldigd, is lager dan die welke het bankwezen in rekening&#13;
pleegt te brengen. In de praktijk wordt daarnaast door middel van kwijtschelding&#13;
van een deel van de koopsom nogal eens voldaan aan de wens van de zoon met een&#13;
redelijk eigen vermogen de ondernemingsactiviteit voort te zetten. Aan de heffing&#13;
van schenkingsrecht valt dan meestal niet te ontkomen.&#13;
Gewezen wordt nog op het bestaan van het Borgstellingsfonds voor de landbouw&#13;
dat onder bepaalde voorwaarden door middel van het verstrekken van borgtocht financieringsproblemen&#13;
helpt oplossen.&#13;
3. In de praktijk treft men ook aan de figuur van de 'verpachting in het kader van&#13;
de bedrijfsoverdracht'. Door een pachtverhouding tot stand te brengen tussen de va&#13;
der en de zoon behoort in het vervolg tot het vermogen van de vader geen onverpachte&#13;
maar verpachte grond. Na overlijden van de vader kan de zoon nu de gepachte&#13;
grond aan zich laten toedelen tegen de zgn. 'verpachte waarde'. Civielrechtelijk&#13;
levert deze aangelegenheid weinig problemen op.&#13;
De verpachting moet echter wel 'zakelijk' zijn. Om later problemen te voorkomen verdient het aanbeveling een eventuele overheveling van vermogen door spoedige&#13;
eigendomsoverdracht na verpachting, vrij van inbreng te testeren.&#13;
4. Bij geleidelijke bedrijfsoverdracht kan worden gestreefd naar een situatie waarin&#13;
geleidelijk het belang van vader bij de onderneming wordt teruggebracht ten gunste&#13;
van de zoon.&#13;
Dat kan zich uiten in de regeling van de winstverdeling en de verhouding waarin&#13;
beide partijen tot het ondernemingsvermogen gerechtigd zijn, waarbij oplettendheid&#13;
moet worden betracht met het oog op de stille reserves.&#13;
Deze geleidelijke overdracht wordt in de praktijk meestal geregeld in de vorm van&#13;
de maatschap. Deze personenvennootschap zonder rechtspersoonlijkheid leent zich&#13;
bij uitstek voor deze materie. Nederland kent geen bijzondere landbouwvennootschap&#13;
en de behoefte daaraan is ook niet groot. Indien de maatschap onder een gemeenschappelijke&#13;
naam optreedt zal zij onder boek 7 van het (komende) nieuwe BW&#13;
als rechtspersoon door het leven gaan. De maatschapsproblematiek behoort niet tot&#13;
de meest eenvoudige. Integendeel, de huidige wettelijke regeling laat vele vragen&#13;
pen. In vader-zoon-relaties blijkt de figuur echter goed te voldoen, hetgeen vooral&#13;
te danken is aan het feit dat in een dergelijke verhouding het recht eerst op de tweede&#13;
plaats van belang is.&#13;
Het huidige Nederlandse recht kent geen zgn. recht op uitgesteld loon (salaire différé).&#13;
Voorstelbaar is dat ter gelegenheid van de bedrijfsoverdracht door de vader&#13;
bij de vaststelling van de prijs rekening wordt gehouden met het feit dat de zoonopvolger&#13;
geruime tijd zonder behoorlijke vergoeding in het bedrijf heeft meegewerkt.&#13;
Vader zou daardoor kunnen voldoen aan een natuurlijke verbintenis. Het&#13;
'voordeel' dat de zoon aldus in de schoot valt, zou in fiscaal opzicht als loon kunnen&#13;
worden aangemerkt, met alle gevolgen van dien. De problematiek van het uitgesteld&#13;
loon wordt voorkomen indien in het kader van de maatschap de zoon periodiek in&#13;
de boeken wordt gecrediteerd voor de hem toekomende arbeidsbeloning. In het komende&#13;
erfrecht wordt het 'thuis-best'-kind een recht op een som ineens toegekend&#13;
ten laste van de nalatenschap, strekkende tot 'een billijke vergoeding' voor de gemiste&#13;
'passende beloning'. Over de wenselijkheid van een dergelijke regeling kan&#13;
verschillend worden gedacht.&#13;
5. 'Indeplaatsstelling' of medepacht zijn belangrijke mogelijkheden om een opvolgende&#13;
zoon (mede) in het genot van het gepachte te doen stellen. Deze indeplaatsstelling&#13;
of medepacht kan altijd gevorderd worden voor echtgenoot of verwanten in de&#13;
rechte lijn indien de voorgestelde pachter(s) voldoende waarborgen biedt/bieden&#13;
voor een behoorlijke bedrijfsvoering (art. 49 en 49a Pachtwet). Het laatste betekent&#13;
dat de opvolger opleiding en/of ervaring in de landbouw dient te hebben.&#13;
6. Mede in het kader van de bedrijfsopvolging is in Nederland in de laatste jaren&#13;
aandacht besteed aan de vraag of het wenselijk is landbouwbedrijven onder te brengen&#13;
in een rechtspersoonlijkheid bezittende vennootschap. Men denke hierbij aan de BV, de besloten vennootschap met beperkte aansprakelijkheid (S.A.R.L. of&#13;
G.m.b.H.).6&#13;
De opvolgingsproblematiek concentreert zich in dat geval op de aandelen. Een geleidelijke&#13;
overdracht is zonder veel problemen mogelijk. Het erfrecht speelt in verband&#13;
met de blokkeringsregeling geen storende rol. In civielrechtelijk opzicht pleit&#13;
veel voor deze BV-vorm.&#13;
Echter, de fiscale en sociaal-verzekeringsrechtelijke consequenties zijn dermate&#13;
afhankelijk van de situatie in concreto dat in algemene zin geen uitspraak over de&#13;
wenselijkheid van de BV-vorm kan worden gedaan.&#13;
Ook certificering van het onroerend goed is een mogelijkheid.&#13;
7. Verder valt nog te denken aan het verlenen van een koopoptie op de bedrijfsactiva&#13;
aan de opvolger, welk recht ingaat op een bepaald tijdstip zoals het overlijden van&#13;
de eerste of de langstlevende ouder.&#13;
8. Erfpacht is ook een mogelijkheid. Daarbij denken we niet in de eerste plaats aan&#13;
vader als erfverpachter omdat erfpacht van een hoeve of los land korter dan 25 jaar&#13;
ook pacht is, maar aan langduriger erfpacht door een belegger of de gehele familie&#13;
als erfverpachter en de zoon als erfpachter.&#13;
Al ruim twee jaar kennen we het goedlopende Nederlandse beleggingsfonds Fagoed,&#13;
dat belegt in landbouwgrond met een erfpachtcontract voor minstens 26 jaar&#13;
met een periodiek (terug-)kooprecht voor de erfpachter om de twaalf jaar.&#13;
9. (Verkapte) schenking.&#13;
Bij verkoop tegen te lage prijs wordt de koper bevoordeeld boven zijn broers en&#13;
zusters met de waardebevoordeling, gelegen in het verschil tussen de werkelijke&#13;
waarde van de goederen ten tijde van de verkoop en de bedongen prijs. Dit leidt wellicht&#13;
tot inkorting door de legitimarissen maar de goederen zijn en blijven eigendom&#13;
van de koper. Is de prijs zo laag dat er geen sprake meer van koop is, dan wordt&#13;
het verkochte geacht te zijn geschonken en kunnen de mede-erfgenamen hun inkortingen&#13;
op het overgedragen bedrijf zelf uitoefenen.7&#13;
V. BEDRIJFSOPVOLGING DOOR OF NA OVERLIJDEN&#13;
1. Het versterf-erfrecht.&#13;
Indien de erflater-ondernemer bij testament geen maatregelen met het oog op de opvolging&#13;
heeft getroffen ontstaat door zijn overlijden een onverdeeldheid. Aangenomen&#13;
dat zijn vrouw hem overleeft en dat de echtgenoten gehuwd zijn in de wettelijke&#13;
of algehele gemeenschap van goederen, betekent dit bij het bestaan van zes kinderen&#13;
dat in de onverdeeldheid zijn gerechtigd de langstlevende echtgenoot voor 8/14 gedeelte en ieder van de kinderen, waaronder de opvolgende zoon, voor 1/14 gedeelte.&#13;
Het bestaan van deze onverdeeldheid is voor de opvolgende zoon niet zo aangenaam,&#13;
al was het reeds omdat hij iedere zelfstandige beschikkingsmacht over de tot&#13;
het ondernemingsvermogen behorende activa ontbeert. Maar ook is van belang, dat&#13;
waardestijging van de betrokken goederen tevens ten goede komt aan de medegerechtigden,&#13;
hoewel deze mogelijkheid mede is ontstaan door de inspanningen van&#13;
de zoon-ondernemer. Voorts is van betekenis dat ingevolge de natrekkingsregel door&#13;
de zoon gestichte gebouwen eigendom worden van de mede-eigenaren, tenzij een&#13;
recht van opstal wordt gevestigd.&#13;
Naar Nederlands recht behoeft niemand in een onverdeeldheid te blijven, zodat&#13;
ieder der deelgenoten te allen tijde scheiding en deling kan vragen.&#13;
Men kan echter overeenkomen dat gedurende een periode van vijfjaar geen scheiding&#13;
en deling zal kunnen worden verlangd, welke termijn bij een nieuwe overeenkomst&#13;
met vijf jaar kan worden verlengd.&#13;
Het laten voortbestaan van de onverdeeldheid is aantrekkelijk uit een oogpunt&#13;
van financieringsbehoefte, in die zin dat het betalen van een relatief lage pachtvergoeding&#13;
minder beslag legt op de financiële ruimte dan de rente die betaald zou moeten&#13;
worden indien de zoon het gehele bedrijfsvermogen aan zich zou doen toescheiden.&#13;
In het algemeen kan worden gesteld dat het gewenst is de onverdeeldheid zo&#13;
spoedig mogelijk uit de wereld te helpen. In casu betekent zulks dat de zoon aan&#13;
zijn mededeelgenoten moet uitkeren 13/14 gedeelte van de waarde van de gemeenschap.&#13;
Dat roept dan al direct twee levensgrote problemen op:&#13;
a. Hoe bepaal ik de waarde van het bedrijfsvermogen?&#13;
b. Hoe financier ik hetgeen ik dien uit te keren?&#13;
ad a. Waarde&#13;
In Nederland wordt reeds vele jaren gestreden over het antwoord op de vraag of de&#13;
tot de onverdeeldheid behorende goederen - met name de grond - in de scheiding&#13;
en deling dienen te worden betrokken op basis van de 'waarde in het economisch&#13;
verkeer' of op basis van een (lagere) 'verpachte' of 'agrarische' waarde. Onder&#13;
'agrarische waarde' verstaat men die waarde waarbij een nog juist lonende exploitatie&#13;
mogelijk is, ook wel bekend als rentabiliteitswaarde.8 Bij 'verpachte waarde'&#13;
denkt men aan de waarde van de grond in verpachte staat, zoals bedoeld in artikel&#13;
56c van de Pachtwet. Het Burgerlijk Wetboek geeft geen indicaties te dezer zake.&#13;
In de praktijk wordt veelal een waarde aangehouden welke aanmerkelijk onder de&#13;
'waarde in het economisch verkeer' ligt.9 In de literatuur ondervindt deze praktijk&#13;
grote steun.&#13;
Ook de inspecteur der successie sluit zich hierbij aan op grond van een Resolutie&#13;
van 30 juni 1987 waarin hij instemt met de waardering van landbouwgrond op ten&#13;
minste de objectief vast te stellen waarde in verpachte staat, wanneer het gaat om overdracht van het bedrijf in de familiesfeer. Een en ander houdt in, dat in een toedeling&#13;
op basis van een 'lagere' waarde geen schenking pleegt te worden gezien, omdat&#13;
immers van bevoordelingsbedoeling geen sprake is.&#13;
Van belang is hierbij ook, dat, uitgaande van het streven naar continuïteit in het&#13;
ondernemen, het waardeverschil wellicht nimmer zal worden gerealiseerd. Herinnerd&#13;
moge in dit verband worden aan de opvatting waarin het ondernemingsvermogen&#13;
eerder bron van inkomen dan belegd vermogen is.&#13;
Gegeven het gevaar dat de zoon aan wie het ondernemingsvermogen wordt toegedeeld,&#13;
de activa te eigener tijd te gelde maakt (al dan niet gedwongen) en vervolgens&#13;
het ondernemerschap vaarwel zegt, wordt in de praktijk gewerkt met zgn. anti-speculatiebedingen.&#13;
Grosso modo houden deze in dat de zoon alsnog met zijn moeder&#13;
en broers en zusters moet afrekenen op basis van de waarde in het economisch verkeer,&#13;
indien hij het bij de boedelscheiding genoten waardeverschil realiseert zonder&#13;
tot nieuwe investeringen over te gaan.&#13;
Iedere scheiding en deling wordt in belangrijke mate beheerst door de beginselen&#13;
van redelijkheid en billijkheid. Deze beginselen leiden er in casu toe dat de zoon -&#13;
aangenomen dat hij de gedoodverfde opvolger is - kan verlangen dat de andere&#13;
deelgenoten medewerken aan de toedeling van het bedrijfsvermogen. Het recht dat&#13;
een legitimaris heeft op goederen in natura wordt aldus opzij gezet. (Meerzichtarrest10,&#13;
11)&#13;
Zoals gezegd zal in het komend erfrecht de aanspraak van een legitimaris een geldvordering&#13;
betreffen.&#13;
Vermeldenswaard zijn drie arresten betreffende waarde.&#13;
De Hoge Raad besliste op 20 juni 1975, NJ 1976, nr. 414 en Pacht 1975, 3263 inzake&#13;
Van Bijnen, dat in een boedel waarin twee pachters medegerechtigd waren en&#13;
zij die pachtgrond kregen toegescheiden en dus alsdan vrije onverdeelde eigendom&#13;
verkregen, die onroerende goederen moesten worden toegescheiden tegen de verpachte&#13;
waarde. Het tweede arrest is van HR 9 september 1988, NJ 1989, nr. 239,&#13;
inzake Van der Kammen, waarin onder andere wordt beslist dat ook bij een ouderlijke&#13;
boedelverdeling waarbij minderjarigen zijn betrokken de schatting volgens de&#13;
artikelen 1123 en 1124 BW niet behoeft plaats te hebben, maar er kan worden gewaardeerd&#13;
zoals in het testament bepaald.&#13;
Het derde arrest is van 23 augustus 1989, BNB 1989, nr. 276, waarin de Hoge&#13;
Raad besliste dat bij overdracht van een ligboxenstal van vader op zoon om andere&#13;
dan zakelijke redenen tegen een prijs die lager was dan de waarde in het economisch&#13;
verkeer, niet de agrarische waarde maar de waarde in het economisch verkeer geldt.&#13;
ad b. Financiering&#13;
De beginselen van redelijkheid en billijkheid kunnen de legitimarissen (de broers en&#13;
zusters) slechts hun recht op goederen ontnemen. Maar kunnen deze beginselen ook&#13;
met zich mee brengen dat de geldvordering die zij jegens de voortzetter op grond&#13;
van de scheiding en deling krijgen, niet direct ten volle opeisbaar is? Zeer wel kan worden verdedigd dat naar huidig Nederlands recht de voortzettende&#13;
zoon in omstandigheden kan verlangen dat zijn mededeelgenoten instemmen met&#13;
een betaling in termijnen, verbonden met een renteregeling. Een dergelijke termijnregeling&#13;
zal echter niet kunnen worden verlangd indien de financiering op gebruikelijke&#13;
condities door middel van bankkrediet kan worden verkregen en de continuïteit&#13;
van de onderneming door het aantrekken van dat bankkrediet niet in ernstige mate&#13;
wordt bedreigd.&#13;
In de literatuur12 wordt het pleidooi voor een termijnregeling als hier bedoeld&#13;
sterk ondersteund. Daarvoor pleit ook het bepaalde in artikel 145 lid 2 Boek 1 BW&#13;
alsmede artikel 3.7.1.14 lid 3 Nieuw BW.&#13;
2. Inkorting.&#13;
Zijn door de ouders bij leven goederen aan een kind geschonken of te goedkoop verkocht&#13;
(zie hiervoor sub IV-2) dan moet de schenking in de nalatenschap worden ingebracht&#13;
tenzij er vrijstelling van inbreng is gegeven bij de schenking of bij testament.&#13;
Zonodig moeten de geschonken goederen in de boedel worden teruggebracht&#13;
als de legitimarissen een terecht beroep doen op hun legitieme portie. Dit kan de opvolger&#13;
zeer slecht uitkomen. Hij moet dan een beroep doen op het bepaalde in art.&#13;
972 lid 2 BW, namelijk dat wanneer een erf (lees boerderij) niet gevoeglijk kan worden&#13;
verdeeld de begiftigde de bevoegdheid heeft om in gereed geld op te leggen hetgeen&#13;
de legitimaris toekomt.&#13;
Of een goed gevoeglijk in natura verdeeld kan worden laat de wet in het onzekere&#13;
maar men mag aannemen dat nagegaan dient te worden of een verdeling economisch&#13;
aanvaardbaar is. Niet alleen onroerend goed maar ook (complexen van) roerende&#13;
goederen kunnen volgens de wetshistorie onder het begrip 'erf' worden begrepen.&#13;
Indien een legaat tegen inbreng ten dele aan de legitieme in natura tekort doet en&#13;
het gelegateerde niet gevoeglijk kan worden verdeeld, blijft het legaat in zijn geheel&#13;
in stand, uiteraard met de verplichting tot inbreng van de waarde.13&#13;
3. Pacht.&#13;
a. Artikel 54 van de Pachtwet bepaalt dat de pachtovereenkomst niet van rechtswege&#13;
teniet gaat door de dood van een der partijen.14&#13;
Binnen zes maanden na het overlijden van de pachter kunnen diens echtgenoot&#13;
en verwanten in de rechte lijn bij de pachtrechter vorderen een of meer van hen in&#13;
de plaats van de overleden pachter de overeenkomst te laten voortzetten en de overigen&#13;
uit de pacht te ontslaan of de overeenkomst te ontbinden. Gelijke vordering&#13;
komt binnen die periode toe aan de verpachter.&#13;
Deze regeling komt de bedrijfsopvolging uiteraard ten goede. Een andere regeling in de Pachtwet ten gunste van de bedrijfscontinuïteit - welke&#13;
ook nog na voormelde periode kan worden gebruikt - is die in art. 50, welke bepaalt&#13;
dat elke medepachter, die niet of niet meer persoonlijk betrokken is bij de exploitatie&#13;
van het gepachte bij de pachtrechter om ontslag uit de pacht kan vragen.&#13;
Ook verpachter en medepachter kunnen ontslag van één of meer medepachters vorderen.&#13;
b. Een vóór het overlijden van de erflater door hem aan zijn opvolger verpachte&#13;
boerderij kan krachtens een optierecht of krachtens de beginselen van goede trouw&#13;
tussen de deelgenoten in de onverdeelde boedel voor verpachte waarde aan de opvolger&#13;
worden toebedeeld zonder dat broers en zussen daartegen met succes bezwaar&#13;
kunnen maken, zoals hiervoor gezegd (Van Bijnen15).&#13;
Verpachting aan de opvolger met een koopoptie geeft dus een grote zekerheid aan&#13;
de opvolger die niet tijdens het leven van zijn ouders kan overnemen. Een verpacht&#13;
goed in een boedel waarin de pachter medegerechtigd is behoort overigens krachtens&#13;
de goede trouw toch al te worden toebedeeld aan die pachter.16&#13;
VI. CONCLUSIES&#13;
1. In verband met het recht op de legitieme portie, en om vele andere redenen,&#13;
verdient het aanbeveling de bedrijfsgoederen onder de levenden in eigendom aan de&#13;
opvolger over te dragen.&#13;
2. Is dat niet mogelijk dan moeten de ouders voorzieningen treffen om de bedrijfsgoederen&#13;
economisch aan de opvolger over te dragen of straks over te doen&#13;
gaan, zoals verpachting, maatschap, indeplaatsstelling of medepacht, verkoop met&#13;
uitgestelde levering, koop-optie en testament.&#13;
3. Het testament van ouderlijke boedelverdeling lijkt de meest afdoende oplossing;&#13;
de voortzetter dient, eventueel in termijnen wegens overbedeling, in te brengen&#13;
tegen de agrarische waarde en de last van een anti-speculatiebeding te aanvaarden;&#13;
de andere erfgenamen ontvangen hun erfdeel in geld en/of andere waarde en worden&#13;
in de legitieme gesteld als zij vernietiging van de beschikking vorderen.&#13;
4. Onder de werking van het NBW is de ouderlijke boedelverdeling niet meer mogelijk.&#13;
Alsdan lijkt het het beste de langstlevende of de zoon-bedrijfsopvolger tot enig&#13;
erfgenaam te benoemen en aan de anderen de vereiste bedragen in geld te legateren.&#13;
5. Ons 'agrarisch erfrecht' lijkt na de invoering van het NBW met erkenning van&#13;
de onderneming als algemeenheid van goederen en met afschaffing van het recht op&#13;
een legitieme portie in natura, goed werkbaar.</content><legacyfootnotes>1. Preadvies voor het Dreilanderagrarrechtseminar te Wassenberg (BRD) op 1 en 2 december 1989 voor&#13;
de Belgische, Duitse en Nederlandse verenigingen voor Agrarisch Recht.&#13;
2. 'Het erfrecht-ontwerp 1974 en de agrarische bedrijfsopvolging', door mr. J. Rombach, preadvies Ver&#13;
eniging voor Agrarisch Recht 1975, gepubliceerd in De Pacht, mei 1975.&#13;
3. 'Het erfrecht volgens het ontwerp-invoeringswet Boek 4 en het landbouwbedrijf', door prof. mr.&#13;
M.J.A. van Mourik, gepubliceerd in Agrarisch Recht 42 (1982) p. 299 e.v.&#13;
4. Erflater kan zijn pachtrechten van een derde wel toedelen aan een erfgenaam, maar dat bindt verpachter&#13;
geenszins. Immers al zijn erfgenamen treden krachtens de dwingendrechtelijke bepaling van artikel 54&#13;
van de Pachtwet als pachter in zijn plaats. De ouderlijke boedelverdeling of boedelscheiding waarin de&#13;
rechten uit een pachtovereenkomst aan een of meer erfgenamen worden toegedeeld, bindt de verpachter&#13;
eerst wanneer hij daarmee heeft ingestemd. HR 31 juli 1985, Agr R 1986, 3947.&#13;
5. 'Onderneming en erfrecht', door prof. mr. M.J.A. van Mourik, Zwolle 1975 (oratie).&#13;
6. 'De Landbouw-BV', rapport van de Commissie Landbouw BV van de Vereniging voor Agrarisch&#13;
Recht, gepubliceerd in De Pacht, mei 1980.&#13;
7. Vgl. ook HR 19 maart 1982, NJ 1983, nr. 250 inzake Erven Bal. &#13;
8. 'Bedrijfsopvolging in de landbouw', door Werkgroep KNBTB, serie Recht en Praktijk, Kluwer 1988,&#13;
4e druk, p. 224 e.v.&#13;
9. Zie 'Het begrip "waarde in het privaatrecht en enige fiscale wetten", door prof. mr. M.J.A. van Mourik,&#13;
WPNR 5494 (1979).&#13;
10. Hoge Raad 12 mei 1972, NJ 1973, nr. 53.&#13;
11. Zie noot 5, blz. 13 t.a.p.&#13;
12. Zie noot 2, blz. 165 en 166 t.a.p.&#13;
13. Zie Asser-Meijers-Van der Ploeg, 10e druk, blz. 221 en 222.&#13;
14. Zie noot 4.&#13;
15. Zie hiervoor onder V l.a. eind.&#13;
16. Hoge Raad 6 oktober 1967, NJ 1969, 12 en 13 oktober 1967, NJ 1969, 14.</legacyfootnotes><footnotes><footnote/></footnotes><auteurs>Mr. L.P.J. Mertens&#13;
Prof.mr. M.J.A. van Mourik</auteurs><published>1990-03-01 00:00:00</published><modified>1990-03-01 00:00:00</modified><editiondate>1990-03-01</editiondate><htmlpath>https://denhollander.info/artikel/6216</htmlpath></article>
</articles></edition>