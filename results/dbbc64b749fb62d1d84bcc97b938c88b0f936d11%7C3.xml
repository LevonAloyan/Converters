<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9593</id><udhid>UDH:TvAR/9593</udhid><titel>Recente ontwikkelingen ter zake van landgoederen in de zin van de Natuurschoonwet 1928</titel><searchwords><searchword>TvAR 11/12/2011</searchword><searchword>UDH:TvAR/9593</searchword></searchwords><attachments><attachment><name>TvAR2011_11_12_03_Recente.pdf</name><extention>pdf</extention><url>https://denhollander.info/download/8361/ci</url></attachment></attachments><inleiding>1. Inleiding&#13;
De Natuurschoonwet 19281 (hierna: NSW) heeft een twee­ledig doel: het stimuleren van het behoud en het creëren van natuurschoon in Nederland.2&#13;
Een in Nederland gelegen, geheel of gedeeltelijk met natuur­terreinen, bossen of andere houtopstanden bezette onroeren­de zaak – daaronder begrepen die waarop een buitenplaats of andere, bij het karakter van het landgoed passende, op­stallen voorkomen – voor zover het blijven voortbestaan van die onroerende zaak in zijn karakteristieke verschijnings­vorm voor het behoud van het natuurschoon wenselijk is3 kan als landgoed krachtens de NSW worden gerangschikt indien aan de zogenaamde rangschikkingsvoorwaarden wordt voldaan. Bedoelde rangschikkingsvoorwaarden zijn opgenomen in het Rangschikkingsbesluit Natuurschoonwet 19284 en zien op de oppervlakte van de onroerende zaak, de bezetting van de oppervlakte van de onroerende zaak met houtopstanden of natuurterreinen en de wijze en de aard van de bebouwing en het soort gebruik van de onroerende zaak. Bij gezamenlijke beschikking van de Minister van Econo­mie, Landbouw en Innovatie en de Minister van Financiën kan een landgoed worden aangemerkt als NSW-landgoed. Rangschikking als landgoed krachtens de NSW heeft naast diverse verplichtingen voor de eigenaar van het landgoed ook diverse fiscale faciliteiten tot gevolg.5&#13;
</inleiding><content>2. Nieuw besluit&#13;
De Staatssecretaris van Financiën heeft bij Besluit van 29 juni 20116 (hierna: het nieuwe besluit) het besluit van 11 ok­tober 20077 (hierna: het oude besluit) ingetrokken, waarbij de Staatssecretaris tevens opmerkt:&#13;
‘Om misverstanden te voorkomen over de vraag of standpunten in eerdere brieven en dergelijke nog gel­dend beleid bevatten, trek ik deze standpunten, voor zover niet eerder reeds vervallen, met ingang van de dagtekening van dit besluit collectief in.’&#13;
In het nieuwe besluit worden diverse standpunten geactu­aliseerd en verduidelijkt. Ik zal alle punten van het nieu­we besluit vergelijken met het oude besluit. Diverse voor de praktijk belangrijke onderwerpen ontbreken echter. Ik zal hiermee dit hoofdstuk besluiten.&#13;
2.1 Te laat ingediend verzoek om handhaving rangschikking&#13;
De NSW-status komt te vervallen bij overdracht van een NSW-landgoed, danwel wanneer een samenwerkings- of aanleunrangschikking komt te vervallen,8 komt de NSW-sta­tus te vervallen, doch de (nieuwe) eigenaar kan een verzoek om handhaving van de NSW-status indienen waardoor het landgoed aangemerkt blijft als NSW-landgoed. Gemeld ver­zoek dient binnen zes maanden te worden ingediend.9 Sta­tusverlies zal meestal tot gevolg hebben dat een aanzienlijk bedrag aan belasting alsnog zal worden ingevorderd, terwijl bedoeld bedrag in geen verhouding staat tot de termijnover­schrijding. Het nieuwe besluit geeft regels omtrent termijn­overschrijding. Kort gezegd: indien binnen vijf jaar na de overdracht een verzoek om handhaving van de NSW-status wordt ingediend en ingewilligd, wordt het in te vorderen be­drag aan belasting gemaximeerd tot EUR 5000.10 Voorwaar­de is uiteraard wel dat het karakter van het landgoed niet is aangetast danwel verloren is gegaan door gebrek aan behoorlijk onderhoud of door andere omstandigheden. Dit was onder het oude besluit niet anders.&#13;
Wel een wijziging ten opzichte van het oude besluit betreft statusverlies door art. 3 lid 1 sub d Natuurschoonwet 1928. Het betreft hier zogenaamde ‘aanleun- of samenwerkings­rangschikkingen’.11 Wanneer de eigenaar van het landgoed waartegen wordt aangeleund, danwel waarmee wordt sa­mengewerkt, zijn landgoed overdraagt, komt ook de NSW-status van het andere landgoed te vervallen. De eigenaar van het andere landgoed kan binnen zes maanden een verzoek om handhaving van de NSW-status indienen. Ik merk hierbij op dat voor een ‘aanleunrangschikking’ geen toestemming van de eigenaar van het andere landgoed vereist is, waar­door een en ander onverwacht kan geschieden en waardoor de termijn van zes maanden erg kort is.&#13;
2.2 Verkrijging van nog niet onder de NSW gerangschikte landgoederen en gefaseerde verkrijging daarvan&#13;
Bij verkrijging van een nog niet gerangschikte onroeren­de zaak krachtens de NSW geldt dat bij de akte van levering reeds een beroep kan worden gedaan op de vrijstelling voor de overdrachtsbelasting.12 De voorwaarden zijn:&#13;
––de onroerende zaak is ten tijde van de verkrijging rangschikkingswaardig;&#13;
––bij of in de akte wordt een beroep op de vrijstelling gedaan13;&#13;
––het verzoek om rangschikking is reeds ingediend en een kopie daarvan wordt aan de akte gehecht;&#13;
––de voorwaarden van art. 9c NSW zijn van toepassing.&#13;
Bij gefaseerde verkrijging van nog niet gerangschikte on­roerende zaken krachtens de NSW die tezamen rangschik­kingswaardig zijn (te denken valt bijvoorbeeld aan de opper­vlakte-eis van 5 hectare), doch individueel niet, kan onder voorwaarden een beroep worden gedaan op de vrijstelling voor de overdrachtsbelasting. De voorwaarden zijn:&#13;
––de eerste en de laatste verkrijging waardoor tezamen een rangschikkingswaardige onroerende zaak ontstaat, vinden plaats binnen zes maanden;&#13;
––bij de laatste verkrijging wordt een beroep gedaan op de vrijstelling;&#13;
––aan de akte van de laatste verkrijging wordt een kopie van het verzoek om rangschikking gehecht;&#13;
––de voorwaarden van art. 9c NSW zijn van toepassing.&#13;
Wanneer achteraf blijkt dat de onroerende zaak ten tijde van de laatste verkrijging niet rangschikkingswaardig was of als de NSW-rangschikking uiteindelijk niet wordt verleend, dan is de niet geheven overdrachtsbelasting uiteraard alsnog ver­schuldigd.&#13;
Het nieuwe besluit wijkt in dit opzicht niet af van het oude besluit.&#13;
2.3 Landgoedrechtspersonen&#13;
Een fenomeen dat in het oude besluit werd geregeld, waren de zogenaamde ‘landgoedrechtspersonen’. Een beroep op de vrijstelling voor de overdrachtsbelasting van NSW-landgoe­deren of rangschikkingswaardige landgoederen werd alleen gehonoreerd indien en voorzover de verkrijger een rechts­persoon was die hoofdzakelijk14 de instandhouding van een of meer landgoederen ten doel had. De beoordeling vond plaats aan de hand van de waarde van de bezittingen van de rechtspersoon.&#13;
Aangezien de vrijstelling voor de overdrachtsbelasting van art. 9a Natuurschoonwet 1928 per 1 januari 2008 is gewij­zigd en er sindsdien geen eisen meer worden gesteld aan de persoon van de verkrijger, is dit onderdeel van het oude be­sluit komen te vervallen.&#13;
2.4 Overdracht gevolgd door kwijtschelding&#13;
De successiefaciliteit15 voor de schenkbelasting in de NSW is niet van toepassing indien een NSW-landgoed wordt over­gedragen en de koopsom vervolgens geheel of gedeeltelijk wordt kwijtgescholden. De verkrijging bestaat in zo’n ge­val niet uit het landgoed, maar uit de kwijtschelding van een vordering, waardoor schenkbelasting verschuldigd is. In het nieuwe besluit wordt het standpunt van de Staatssecretaris verduidelijkt in die zin dat in een dergelijk geval wordt aan­genomen dat het object van de schenking het landgoed is en dat gebruik kan worden gemaakt van de successiefaciliteit. Bij een gefaseerde kwijtschelding geldt dit echter niet voor de tweede of volgende kwijtschelding.&#13;
2.5 Herrekening van erf- of schenkbelasting bij gedeeltelijk verlies NSW-status&#13;
Wanneer een NSW-landgoed krachtens erfrecht of schen­king wordt verkregen, geldt de reeds gemelde successiefaci­liteit. Deze faciliteit houdt in dat bij vererving of schenking geen, danwel slechts gedeeltelijk erf- of schenkbelasting wordt geheven. Voorwaarde is dat het NSW-landgoed 25 jaar in stand wordt gehouden (‘instandhoudingseis’)16 en 25 jaar in bezit wordt gehouden (‘bezitseis’).17&#13;
Wanneer het gehele landgoed dat krachtens erfrecht of schenking is verkregen de status van NSW-landgoed ver­liest18, wordt het gehele bedrag aan niet-ingevorderde erf- of schenkbelasting vermeerderd met heffingsrente19 alsnog &#13;
ingevorderd. Wanneer een gedeelte van het landgoed dat krachtens erfrecht of schenking is verkregen de status van NSW-landgoed verliest, dient de belasting te worden herre­kend.20 Bij statusverlies van een gedeelte van het landgoed kan deze herrekening leiden tot invordering van een oneven­redig groot deel van in het verleden niet-ingevorderde erf- of schenkbelasting. Het evenredig gedeelte mag volgens de volgende breuk worden berekend: de teller is gelijk aan de waarde van het onttrokken gedeelte van het landgoed; de noemer is gelijk aan de waarde van het gehele landgoed. Voor beide geldt de waarde op het moment van de onttrek­king. Ook dit betreft geen wijziging ten opzichte van het oude besluit.&#13;
2.6 Bloot eigenaar&#13;
De status van de bloot eigenaar is voor de NSW al enige tijd onduidelijk: tot de inwerkingtreding van het oude besluit kon de bloot eigenaar gebruik maken van diverse facilitei­ten van de NSW op basis van een eerder besluit uit 200321, welk beleid echter bij het oude besluit waarschijnlijk abusie­velijk werd ingetrokken. Tijdens een overleg in 2009 tussen de autoriteiten betrokken bij de wetgeving en uitvoering van de NSW en adviseurs uit de praktijk is echter te kennen ge­geven dat het nimmer de bedoeling is geweest om deze faci­liteiten van de bloot eigenaar te ontnemen en dat reparatiere­gelgeving zal volgen.22 Een en ander is nu geschied.&#13;
De bloot eigenaar (de eigenaar van een onroerende zaak waarop een recht van vruchtgebruik of erfpacht rust) kan gebruik maken van de faciliteiten van de artikelen 7 en 9a NSW, indien en voorzover de vruchtgebruiker of erfpachter zijn landgoed gerangschikt houdt krachtens de NSW. Wan­neer het landgoed niet meer ten name van de vruchtgebrui­ker of de erfpachter als een NSW-landgoed is gerangschikt, zijn de artikelen 8, 8a en 9c van de NSW van overeenkom­stige toepassing op de bloot eigenaar, met uitzondering van het geval waarin de bloot eigenaar vol eigenaar wordt door beëindiging van het vruchtgebruik of het recht van erfpacht en hij het landgoed gerangschikt houdt als NSW-landgoed.&#13;
2.7 Opstalrechten&#13;
Een verzoek tot NSW-rangschikking kan worden ingediend door de eigenaar. Op grond van art. 1 lid 1 sub b NSW wor­den als eigenaar aangemerkt:&#13;
1. de juridische eigenaar van een onroerende zaak welke niet is bezwaard met het beperkt recht van vruchtge­bruik of erfpacht;&#13;
2. de vruchtgebruiker;&#13;
3. de erfpachter.23&#13;
De opstalhouder komt in dit rijtje niet voor24, hetgeen tot ge­volg heeft dat de vestiging van een recht van opstal op een NSW-landgoed leidt tot de heffing van overdrachtsbelasting.&#13;
In het oude besluit werd niets gemeld over de status van de opstalhouder; in het nieuwe besluit wordt gemeld dat wan­neer de opstalhouder tevens het recht van erfpacht verkrijgt hij wel NSW-faciliteiten kan verkrijgen.&#13;
2.8 Onbeantwoorde vragen vanuit de praktijk&#13;
Het nieuwe besluit heeft ten doel te actualiseren en te ver­duidelijken. Een en ander is slechts zeer ten dele gelukt, ter­wijl de praktijk juist tevens behoefte heeft aan duidelijkheid op onderwerpen die in het nieuwe besluit niet aan de orde zijn gekomen. Ik denk hierbij onder andere aan:&#13;
––Introductie van omzoming van landbouwgronden door natuurterreinen.Op dit moment is omzoming alleen mogelijk door houtopstanden. De mogelijkheid van omzoming door natuurterreinen ligt in de rede sinds de introductie van natuurterreinen in 2007 in de NSW.&#13;
––NSW-faciliteiten voor appartementseigenaren. In de praktijk is de eigendom van een aantal kastelen en buitenplaatsen gesplitst in appartementsrechten. Wanneer er sprake zou zijn van een eenvoudige of bijzondere gemeenschap (mede-eigendom) van het kasteel of de buitenplaats dan is NSW-rangschikking onder de gebruikelijke voorwaarden mogelijk, terwijl in het geval van een splitsing in appartementsrechten dit sinds 2007 niet meer mogelijk is. Voorwaarde zou uiteraard moeten zijn dat alle appartementseigenaren gezamenlijk de NSW-rangschikking verzoeken. In een kettingbeding25 kan aan de opvolgende appartement­seigenaren de verplichting worden opgelegd om de NSW-rangschikking in stand te houden.&#13;
––NSW-faciliteiten voor houders van certificaten van aandelen in een NSW-B.V. Op basis van een arrest van de Hoge Raad26 is geen overdrachtsbelasting verschuldigd bij de verkrijging van (certificaten van) aandelen in een NSW-B.V. Erf- en schenkbelasting zouden naar de letter van de wet wel verschuldigd zijn over de verkrijging van certificaten van aandelen in een NSW-B.V., doch in de praktijk blijkt dat wanneer de certificaten vereenzel­vigd kunnen worden met de onderliggende aandelen, een beroep op de vrijstelling gehonoreerd wordt.27 Een besluit hieromtrent ontbreekt echter nog steeds.&#13;
­3. Recente jurisprudentie&#13;
3.1 Vrijstelling erf- en schenkbelasting in strijd met Europees recht?&#13;
Op 30 september 201028 heeft de Europese Commissie per brief aan de Nederlandse regering laten weten dat zij de vrij­stelling voor erf- en schenkbelasting bij de verkrijging van NSW-landgoederen discriminerend en in strijd met de Eu­ropese regels voor het vrije verkeer van kapitaal acht, aan­gezien bedoelde faciliteiten uitsluitend voor in Nederland gelegen landgoederen gelden.29 De verkrijging van landgoe­deren in een ander Europees land is niet vrijgesteld. Neder­land werd middels een aanschrijving verzocht de regeling te wijzigen.30 Deze aanschrijving is het gevolg van een arrest van het Hof van Justitie van 17 januari 2008.31 De procedu­re was aangespannen door een in Duitsland belastingplich­tige eigenaar van een bos in Frankrijk. Aangezien het bos in Frankrijk ligt, kon de Duitse eigenaar de Duitse fiscale faci­liteiten voor bos niet genieten. De Duitse eigenaar heeft met succes betoogd dat een en ander in strijd is met het vrije ver­keer van kapitaal, goederen en diensten in Europa. Inmid­dels heeft de Europese Commissie Nederland voor het Eu­ropese Hof gedaagd, aangezien Nederland geweigerd heeft zijn wetgeving in overeenstemming te brengen met het Eu­ropese recht.32&#13;
Rechtbank Zutphen oordeelde, in een procedure waarbij een inwoner van Nederland een in een ander land van de Eu­ropese Unie gelegen landgoed probeerde te rangschikken krachtens de NSW, dat het onthouden van de mogelijkheid van invordering van schenk- en erfbelasting aan in Neder­land wonende rechthebbenden van landgoederen buiten Ne­derland een beperking van kapitaalverkeer betreft als be­doeld in art. 63 van het Verdrag betreffende de werking van de Europese Unie. Praktische problemen bij de toepassing van de NSW op landgoederen buiten Nederland zijn volgens de Rechtbank geen rechtvaardiging voor de absolute weige­ring om de invorderingsfaciliteit voor landgoederen buiten Nederland te verlenen.33&#13;
3.2 Ondergrond opstallen op NSW-landgoed&#13;
Op basis van de Uitvoeringsregeling uitgezonderde objecten Wet woz blijft de waarde van een of meer onroerende zaken die deel uitmaken van een NSW-landgoed bij de waardebe­paling van een object buiten aanmerking, met uitzondering van de daarop voorkomende gebouwde eigendommen.34 In de praktijk is lange tijd discussie geweest of de ondergrond van gebouwde eigendommen (opstallen) wordt gerekend tot gebouwde of ongebouwde eigendommen. Een en ander is uiteraard van belang voor de WOZ-waarde. Aan deze dis­cussie is een einde gekomen door een arrest van de Hoge Raad.35 De Hoge Raad bepaalde dat tot gebouwde eigen­dommen ook de ondergrond van opstallen moet worden ge­rekend, hetgeen tot gevolg heeft dat de waarde van de on­dergrond bij de waardering van de gebouwde eigendommen niet buiten aanmerking mag blijven.&#13;
3.3 Opengesteld landgoed dat uit water bestaat&#13;
Wanneer tot de verkrijging krachtens erfrecht of schenking een NSW-landgoed behoort, kan onder voorwaarden ge­bruik worden gemaakt van de reeds gemelde successiefacili­teit. Deze successiefaciliteit maakt onderscheid tussen open­gestelde en niet opengestelde NSW-landgoederen. In het geval van opengestelde NSW-landgoederen geldt een volle­dige vrijstelling.&#13;
Op verzoek van de eigenaar kan een NSW-landgoed of een gedeelte daarvan voor de toepassing van de NSW als open­gesteld landgoed worden aangemerkt. Het Besluit openstel­ling van NSW-landgoederen36 stelt voorwaarden waaraan het landgoed dient te voldoen en bevat algemene regels ter zake van de openstelling van NSW-landgoederen. De voor­waarden zijn:&#13;
––een aaneengesloten gebied van minimaal 5 hectare, tenzij het een buitenplaats betreft;&#13;
––voldoende voor wandelaars vrij toegankelijke en begaanbare paden en wegen die min of meer gelijkma­tig over het landgoed zijn verdeeld, met een minimale lengte van 50 meter per hectare bos en 25 meter per hectare overige gronden; de openstelling is voor het publiek duidelijk waarneembaar aangegeven met bor­den bij de toegangswegen van het landgoed.&#13;
Het NSW-landgoed dient uiteraard ook daadwerkelijk voor het publiek opengesteld te zijn.&#13;
Een interessante vraag waarover de Afdeling Bestuursrecht­spraak Raad van State37 zich moest buigen was de volgen­de: kunnen opengestelde waterwegen worden beschouwd als opengesteld in de zin van het Besluit openstelling van NSW-landgoederen? De Afdeling oordeelde dat vaarwegen geen voor wandelaars vrij toegankelijke en begaanbare pa­den en wegen kunnen zijn en dat bovendien slechts een re­latief klein publiek gebruik kan maken van een landgoed dat wordt opengesteld door middel van waterwegen. Met andere woorden: water kan niet worden opengesteld!&#13;
</content><legacyfootnotes>* Mr. R.J. Nieuwland is notarieel jurist en rentmeester te ’s-Gravenhage.&#13;
1. Natuurschoonwet 1928, zoals laatstelijk gewijzigd op 23 december 2010, Stb. 2010, 871.&#13;
2. Voor een uitgebreide behandeling van de civielrechtelijke aspecten van de Natuurschoonwet wordt verwezen naar: R.J. Nieuwland en S.F. Griessen, ‘Landgoederen en bui­tenplaatsen in de zin van de Natuurschoonwet 1928’, Agr.r. 2009, 9.&#13;
3. Art. 1 lid 1 sub a Natuurschoonwet 1928.&#13;
4. Rangschikkingsbesluit Natuurschoonwet 1928, zoals laat­stelijk gewijzigd op 23 december 2009, Stb. 2009, 626.&#13;
5. Voor een uitgebreide behandeling van de fiscale aspec­ten van de Natuurschoonwet wordt verwezen naar: R.J. Nieuwland en S.F. Griessen, ‘Fiscale faciliteiten voor Natuurschoonwet-landgoederen’, Agr.r. 2009,11.&#13;
6. Besluit Staatssecretaris van Financiën van 29 juni 2011, nr. BLKB2011/310M, Stcrt. 2011, 11993.&#13;
7. Besluit Staatssecretaris van Financiën van 11 oktober 2007, nr. CPP2007/205M, Stcrt. 2007, 202.&#13;
8. Art. 3 lid 1 sub c en d Natuurschoonwet 1928.&#13;
9. Art. 3 lid 2 Natuurschoonwet 1928.&#13;
10. Binnen vier jaar: EUR 4000, binnen drie jaar: EUR 3000, binnen twee jaar: EUR 2000, binnen een jaar: EUR 1000.&#13;
11. Zie noot 2 en art. 3 lid 2 Rangschikkingsbesluit Natuur­schoonwet 1928.&#13;
12. Voor de notariële praktijk is het aanhouden van een depot ter grootte van de eventueel verschuldigde overdrachtsbe­lasting tot en met de ontvangst van het betreffende besluit tot rangschikking aan te bevelen.&#13;
13. De algemene vrijstelling voor de overdrachtsbelasting is te vinden in art. 9a Natuurschoonwet 1928. Aangezien een vervreemding binnen 25 jaar op grond van art. 9c Natuurschoonwet 1928 leidt tot heffing van een gedeelte van de niet-ingevorderde overdrachtsbelasting verdient het aanbeveling om in ieder geval de instandhoudingseis van 25 jaar te melden in de notariële akte.&#13;
14. De werkzaamheden dienden voor ten minste 70% te bestaan uit het in stand houden van landgoederen; gemeld percentage kon worden verlaagd naar 50% indien en voorzover de overige bezittingen inkomsten opleverden die noodzakelijk waren voor de instandhouding van de landgoederen en bedoelde inkomsten ook daadwerkelijk hoofdzakelijk daarvoor werden gebruikt.&#13;
15. Art. 7 en 7a Natuurschoonwet 1928.&#13;
16. Art. 8 Natuurschoonwet 1928.&#13;
17. Art. 8a Natuurschoonwet 1928. Deze eis is van toepassing op iedere verkrijging krachtens erfrecht of schenking die op of na 28 december 2000 heeft plaatsgevonden.&#13;
18. Art. 8 juncto artt. 3a lid 1 en 3 leden 3, 4 en 7 Natuur­schoonwet 1928.&#13;
19. De heffingsrente is op dit moment 3%. &#13;
20. Art. 8 lid 2 Natuurschoonwet.&#13;
21. Besluit van 9 september 2003, nr. CPP2003/1920M.&#13;
22. Zie A.J.J. Bakker, ‘NSW-faciliteiten voor bloot eigenaren en aandeelhouders’, De Landeigenaar 2009, nr. 2, p. 18.&#13;
23. Tenzij het gaat om erfpachtovereenkomsten ten aanzien van percelen kleiner dan 5 hectare zonder de overdracht van economische eigendom aan de erfpachter; in dat geval wordt de bloot eigenaar voor de NSW beschouwd als eige­naar.&#13;
24. Tot 1 juni 2007 ging de praktijk op basis van de brief van de Staatssecretaris van Financiën d.d. 26 februari 1999, nr. VB 97/2483 aan de Federatie Particulier Grondbezit er vanuit ook de opstalhouder gerechtigd was tot de NSW-faciliteiten, indien de opstal NSW-gerangschikt was (of kon worden). In het nieuwe besluit stelt de Staatssecretaris overigens dat deze conclusie ten onrechte werd getrokken.&#13;
25. Een kettingbeding is een obligatoir beding dat mede ver­plicht tot het opleggen van hetzelfde beding aan opvolgen­de verkrijgers, die op hun beurt zelf ook de plicht hebben tot het opleggen van het beding aan hun opvolgers.&#13;
26. HR 23 februari 2007, nr. 41591, LJN AU8559.&#13;
27. Tevens dient voldaan te worden aan de voorwaarden die gelden voor de certificering van aandelen voor de Wet IB 2001; zie Besluit 14 november 2000, nr. CPP 2000/1943M, Infobulletin Belastingdienst, nr. 2001/81. &#13;
28. Persbericht Europese Commissie d.d. 30 september 2010 (IP/10/1252).&#13;
29. Art. 1 lid 1 sub a Natuurschoonwet 1928.&#13;
30. Zie Speciale editie Lopende Zaken Federatie Particulier Grondbezit oktober 2010.&#13;
31. HvJ EU 17 januari 2008, nr. C-256/06.&#13;
32. Zie: http://europa.eu/rapid/pressReleasesAction.do?reference=IP/11/1425&amp;format=HTML&#13;
33. Rb. Zutphen 16 november 2011, nr. 10/203. Zie hierover tevens Notamail 22 november 2011.&#13;
34. Art. 2 lid 1 sub b Uitvoeringsregeling uitgezonderde objec­ten Wet woz.&#13;
35. HR 5 februari 2010, nr. 09/02245, LJN BL1949.&#13;
36. Besluit van 20 december 2007, nr. CPP2007/1092M, Stcrt. 2008, 3.&#13;
37. ABRvS 24 november 2010, LJN BO4850. &#13;
</legacyfootnotes><footnotes><footnote/></footnotes><auteurs>mr. R.J. Nieuwland&#13;
</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9593</htmlpath></article>
</articles></edition>