<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2006</searchword><id>3839</id><udhid>UDH:TvAR/3839</udhid><titel>Bijzondere situaties toeslagrechten</titel><searchwords><searchword>TvAR 3/2006</searchword><searchword>UDH:TvAR/3839</searchword></searchwords><attachments><attachment><name>2006_nr 3_Artikel_Verbakel.pdf</name><extention>pdf</extention><url>https://denhollander.info/download/3828/ci</url></attachment></attachments><inleiding>1 Inleiding&#13;
Op het moment dat dit artikel verschijnt, zijn de aanvraagformulieren in het kader&#13;
van het zogenoemde stelsel van toeslagrechten inmiddels door de overheid richting&#13;
de landbouwers verspreid. Vanaf 1 januari 2006 is het namelijk mogelijk om in het&#13;
kader van de Regeling GLB-inkomenssteun 2006 een aanvraag in te dienen. Dit jaar&#13;
betreft dit zowel de aanvraag om toeslagrechten voor een landbouwer vast te stellen&#13;
als een aanvraag om uitbetaling van deze rechten.&#13;
In Kroniek Agrarisch Recht 20041 is de zogenoemde bedrijfstoeslagregeling reeds op&#13;
hoofdlijnen geschetst. Ook in het artikel ‘Toeslagrechten en pacht: een beschouwing&#13;
over de rechtstreekse steunverlening in het kader van het Europees landbouwbeleid&#13;
en de mogelijke aanspraken van verpachters’ van prof. mr. G.M.F. Snijders2 wordt het&#13;
stelsel nader toegelicht.&#13;
De spelregels omtrent het stelsel van toeslagrechten zijn opgenomen in diverse&#13;
Europese verordeningen3 en de nationale Regeling GLB-inkomenssteun 2006.4&#13;
In deze bijdrage zal ik mij richten op een aantal bijzondere situaties die kunnen spelen&#13;
bij het vaststellen van de toeslagrechten voor een landbouwer. Allereerst echter even&#13;
het geheugen opfrissen en de hoofdregels van het stelsel nog een keer op een rij zetten.</inleiding><content>2 Het stelsel van toeslagrechten kort samengevat&#13;
Het stelsel van toeslagrechten is vanaf 1 januari 2006 een feit geworden. Elke landbouwer&#13;
zal uiterlijk 15 mei 2006 (eenmalig) een zogenoemde vaststellingsaanvraag&#13;
moeten indienen. Uiterlijk 15 augustus 2006 moet LNV de toeslagrechten vaststellen&#13;
voor de aanvrager.&#13;
Voor het vaststellen van de toeslagrechten voor een bedrijf moet allereerst een referentiebedrag&#13;
worden bepaald. Een landbouwer kan in de referentieperiode voor&#13;
diverse producten subsidie hebben ontvangen. Om het referentiebedrag te bepalen&#13;
worden de gemiddelde oppervlakte, hoeveelheid en aantal dieren bepaald waarvoor in&#13;
de referentieperiode subsidie is verleend (‘geconstateerde’ oppervlakte en dieren). De&#13;
jaren 2000, 2001 en 2002 betreffen de referentieperiode, tenzij sprake is van overmacht&#13;
en/of uitzonderlijke omstandigheden.&#13;
Vervolgens worden deze gemiddelden vermenigvuldigd met de subsidiebedragen&#13;
zoals vastgesteld voor het jaar 2002. De som van deze bedragen is het referentiebedrag.&#13;
De uiteindelijke berekening is genuanceerder, maar het voert te ver om hier nader&#13;
op in te gaan.&#13;
Vervolgens moet het aantal toeslagrechten worden vastgesteld; dit aantal wordt gebaseerd&#13;
op het gemiddelde bedrijfstoeslagareaal. Het bedrijfstoeslagareaal is de gemiddelde&#13;
oppervlakte dat in de referentieperiode heeft geleid tot een subsidiebetaling,&#13;
inclusief voederareaal.&#13;
Als de gegevens omtrent het referentiebedrag en het bedrijfstoeslagareaal (aantal&#13;
rechten) bekend zijn, is de waarde van de toeslagrechten eenvoudig te berekenen&#13;
door het referentiebedrag te delen door het aantal toeslagrechten.&#13;
Toeslagrechten zijn, nadat ze zijn vastgesteld voor een landbouwer, overdraagbaar.&#13;
De rechten kunnen met of zonder grond worden overgedragen. Als een landbouwer&#13;
de rechten wil overdragen zonder grond, kan dit pas nadat hij in één kalenderjaar ten&#13;
minste 80% van zijn totale toeslagrecht heeft verzilverd.&#13;
Een overdracht met grond kan direct nadat de rechten zijn vastgesteld. Als de bijbehorende&#13;
grond slechts op tijdelijke basis wordt overgedragen, gaan de betreffende&#13;
toeslagrechten ook op tijdelijke basis over. Na afloop van het grondgebruik gaan ook&#13;
de betreffende toeslagrechten terug.&#13;
3 Bijzondere situaties&#13;
3.1 Algemeen&#13;
Uit het voorgaande blijkt dat de toeslagrechten voor een landbouwer gebaseerd worden&#13;
op een referentieperiode: de jaren 2000 tot en met 2002. De regeling treedt echter&#13;
pas in 2006 in werking. Tussentijds kunnen binnen het bedrijf van de landbouwer die&#13;
toeslagrechten aanvraagt, wijzigingen hebben plaatsgevonden. Zijn bedrijf kan uitgebreid&#13;
zijn of juist verkleind zijn. Ook is het mogelijk dat ten aanzien van de structuur&#13;
van het bedrijf wijzigingen hebben plaatsgevonden of het bedrijf is zelfs in haar&#13;
geheel aan een derde overgedragen.&#13;
In de EG Verordeningen en de nationale regeling is voor een beperkt aantal situaties&#13;
een voorziening getroffen. Voor deze situaties wordt de bedrijfstoeslag op een andere&#13;
wijze vastgesteld òf worden rechten toegekend vanuit de nationale reserve. Als sprake&#13;
is van toekenning van (extra) rechten vanuit de nationale reserve krijgen deze rechten&#13;
een aparte status. Zo mogen rechten uit de nationale reserve gedurende een periode&#13;
van vijf jaar niet overgedragen worden en moeten deze gedurende deze periode verzilverd&#13;
worden.&#13;
De volgende situaties zijn in de verordeningen en de regeling opgenomen:&#13;
– vererving;&#13;
– bedrijfsoverdracht of overdracht deel van een bedrijf/grond;&#13;
– fusie of splitsing;&#13;
– wijziging juridische status of benaming;&#13;
– melkveehouders met tijdelijk overgedragen quotum op 31 maart 2007 (nationale&#13;
reserve);&#13;
– overdracht van in de referentieperiode verpachte grond / verpacht bedrijf (nationale&#13;
reserve);&#13;
– investeringsverplichtingen (nationale reserve);&#13;
– overheidsinterventie (nationale reserve).&#13;
Hieronder wordt nader ingegaan op genoemde situaties.&#13;
3.2 Vererving&#13;
Mogelijk is dat in of na de referentieperiode een landbouwer is komen te overlijden.&#13;
Een erfgenaam die het bedrijf heeft voortgezet, zou op basis van de hoofdregels van&#13;
het stelsel van toeslagrechten geen of minder toeslagrechten verkrijgen dan het aantal&#13;
waarop de oorspronkelijke landbouwer (de erflater) aanspraak had kunnen maken.&#13;
De regelgeving voorziet in een oplossing voor deze situatie.5 Als de erfgenaam in&#13;
2006, ten tijde van het indienen van de vaststellingsaanvraag als landbouwer kan worden&#13;
aangemerkt, kan hij aanspraak maken op een hoeveelheid toeslagrechten welke&#13;
overeenkomt met het aantal waarop de erflater aanspraak had kunnen maken.&#13;
Als het oorspronkelijke landbouwbedrijf is verdeeld onder een aantal erven geldt&#13;
hetzelfde uitgangspunt. De toeslagrechten worden dan verdeeld.&#13;
3.3 Bedrijfsoverdracht / overdracht deel van een bedrijf&#13;
Een belangrijke categorie betreft de overdracht van een bedrijf of een deel van een&#13;
bedrijf, bijvoorbeeld een grondtransactie. Op basis van de hoofdregels zou een landbouwer&#13;
die een bedrijf heeft overgenomen in of na de referentieperiode minder of&#13;
zelfs geen toeslagrechten toegekend krijgen.&#13;
Als echter in de akte van overeenkomst tot verkoop of verhuur (en daarmee vergelijkbare&#13;
soorten tijdelijke transacties) een bepaling is opgenomen dat het de bedoeling&#13;
van de betrokken partijen is dat de toeslagrechten tevens worden overgedragen, kunnen&#13;
de betreffende toeslagrechten vastgesteld worden voor degene die het bedrijf heeft&#13;
overgenomen.6&#13;
Genoemde bepaling, in de volksmond ook wel ‘de private clausule’ genoemd,&#13;
moet worden opgenomen in een overeenkomst welke voor 15 mei 2006 is gesloten of&#13;
gewijzigd. Daarnaast moeten de betrokken partijen het door LNV voor deze situatie&#13;
vastgestelde meldingsformulier gezamenlijk ondertekenen en naar LNV sturen.&#13;
Let wel: in de betreffende EG verordeningen is opgenomen dat sprake moet zijn&#13;
van een overdracht van een (deel van een) bedrijf op basis van een verkoop of een&#13;
verhuur (in Nederland: verpachting). Deze voorziening ziet derhalve niet op bijvoorbeeld&#13;
een overeenkomst van pachtbeëindiging waarbij de grond (terug) wordt overgedragen&#13;
van de pachter aan de verpachter. Voor deze situatie is eventueel wel een&#13;
andere categorie van toepassing (zie paragraaf 3.7 van dit artikel).&#13;
Als sprake is van een verkoop van een (deel van een) bedrijf en betrokkenen wensen&#13;
van de voorziening gebruik te maken, moet de verkoper de aanvraag tot vaststelling&#13;
van toeslagrechten voor zijn bedrijf indienen. Daarbij geeft hij aan dat (een gedeelte&#13;
van) de toeslagrechten voor zijn koper geregistreerd moeten worden. Een kopie van&#13;
de akte met de genoemde ‘private clausule’ moet meegestuurd worden en het door&#13;
LNV voorgeschreven formulier. De koper verwijst in zijn aanvraag naar de vaststellingsaanvraag&#13;
van de verkoper. Overigens kan de verkoper de koper machtigen deze&#13;
vaststellingsaanvraag namens hem in te dienen.&#13;
Dezelfde procedure moet gevolgd worden in het kader van een situatie van verhuur/&#13;
verpachting van een (deel van een) bedrijf. De verpachter kan echter de pachter&#13;
niet machtigen namens hem de aanvraag in te dienen.7&#13;
Zoals ik reeds in mijn bijdrage in de Kroniek Agrarisch Recht 2004 heb aangegeven&#13;
kan de aanvraag tot vaststelling alleen worden ingediend door een landbouwer die&#13;
tenminste 0,3 hectare landbouwgrond exploiteert.&#13;
In het kader van een bedrijfsoverdracht of een grondtransactie moet de verkoper/&#13;
verhuurder zoals reeds aangegeven een vaststellingsaanvraag indienen of wordt deze&#13;
aanvraag namens hem ingediend. Dit betekent dat hij op dat moment nog als landbouwer&#13;
aan te merken moet zijn. Voor een aantal gevallen is het onmogelijk om aan&#13;
deze voorwaarde te voldoen.&#13;
Voor een aantal van deze situaties kan de hierna omschreven categorie ‘investeringsverplichtingen’&#13;
een uitkomst bieden. Zoals toegelicht zal worden, moet de betreffende&#13;
investering alsdan voor 15 mei 2004 hebben plaatsgevonden. Bovendien kan de berekening&#13;
van het extra referentiebedrag minder gunstig zijn en zijn aan toeslagrechten&#13;
verkregen uit de nationale reserve extra voorwaarden verbonden.&#13;
Het feit dat de verkoper/verhuurder op het moment van indienen van de vaststellingsaanvraag&#13;
nog als landbouwer aan te merken moet zijn, kan voor de overheid en&#13;
voor projectontwikkelaars voor problemen zorgen. In de praktijk komt regelmatig&#13;
het volgende voor.&#13;
Een projectontwikkelaar wil van landbouwer Jansen grond kopen in verband met&#13;
stadsuitbreiding. De afspraak is dat de projectontwikkelaar zorgt voor vervangende&#13;
grond voor Jansen. Hiertoe koopt de projectontwikkelaar van landbouwer Pietersen&#13;
een oppervlakte grond. Deze grond wordt geleverd aan de projectontwikkelaar,&#13;
inclusief de hierboven omschreven ‘private clausule’ inzake toeslagrechten. Vervolgens&#13;
wordt de grond door de projectontwikkelaar verkocht en geleverd aan landbouwer&#13;
Jansen, met wederom de clausule inzake toeslagrechten.&#13;
Vraag is echter of de toeslagrechten waarop landbouwer Pietersen aanspraak kan&#13;
maken op deze wijze worden geregistreerd voor landbouwer Jansen. De overdracht&#13;
vindt immers niet rechtstreeks tussen Jansen en Pietersen plaats, maar met tussenkomst&#13;
van de overheid/projectontwikkelaar. Laatstgenoemden zijn (meestal) geen&#13;
landbouwers in de zin van de onderhavige regelgeving. Als zij en Pietersen wel aan te&#13;
merken zijn als landbouwer, zou de A-B-C-transactie met de zogenoemde private&#13;
clausules wellicht wél voldoen aan de gestelde voorwaarden.&#13;
De meeste projectontwikkelaars zijn echter geen landbouwer in de zin van de&#13;
Regeling GLB inkomenssteun 2006. Voor deze situaties moet derhalve een oplossing&#13;
worden gezocht. In onze casus is hiervoor de medewerking van Pietersen noodzakelijk.&#13;
Hij zou de toeslagrechten bijvoorbeeld ná aanvraag en vaststelling, kunnen overdragen&#13;
aan Jansen. Als de rechten echter zonder grond worden overgedragen kan dit&#13;
pas na 1 november 2006. Een overdracht van toeslagrechten zonder grond kan&#13;
immers alleen toegepast worden als degene die de toeslagrechten gaat overdragen in&#13;
één kalenderjaar ten minste 80% van zijn totale toeslagrecht heeft verzilverd. Dit&#13;
betekent dat tot het bedrijf van Pietersen in 2006 derhalve voldoende landbouwgrond&#13;
moet behoren (1 toeslagrecht = 1 hectare landbouwgrond exploiteren). Bovendien&#13;
moet deze grond ten minste 10 maanden onafgebroken tot het bedrijf behoren (hoofdregel:&#13;
1 januari tot 1 november).&#13;
Jansen kan alsdan de betreffende rechten pas in 2007 voor de eerste maal zelf kan&#13;
gaan verzilveren.&#13;
Zoals reeds aangegeven kunnen ook in het kader van een verpachting van een bedrijf&#13;
of een oppervlakte landbouwgrond toeslagrechten worden overgedragen. Dit betreft&#13;
volgens de Nederlandse overheid echter slechts een ‘tijdelijke’ overdracht. De toeslagrechten&#13;
worden als zodanig geregistreerd. Toeslagrechten kunnen alleen permanent&#13;
worden overgedragen met een bedrijf/grond als het betreffende onroerend goed&#13;
in eigendom wordt overgedragen. Als sprake is van een verpachting kan te allen tijde&#13;
slechts sprake zijn van een tijdelijke overdracht van toeslagrechten. De overheid&#13;
neemt in haar registratie op dat de toeslagrechten (bestuursrechtelijk) toebehoren aan&#13;
de verpachter en slechts tijdelijk door de pachter benut zullen worden.&#13;
Dit betekent dat als de pachtovereenkomst is beëindigd, de betreffende toeslagrechten&#13;
weer geregistreerd worden onder het relatienummer van de verpachter.&#13;
Het is voor mij onduidelijk wat gaat gebeuren als op dat moment de betreffende&#13;
verpachter geen landbouwer (meer) is. Vervallen deze rechten alsdan aan de nationale&#13;
reserve? Gelet op de door de overheid ingenomen stelling dat gedurende de looptijd&#13;
van de pachtovereenkomst de verpachter landbouwer moet blijven, lijkt dit wel de&#13;
consequentie te zijn.&#13;
De formele basis voor het door de overheid ingenomen standpunt is waarschijnlijk&#13;
gebaseerd op artikel 2, onder i, van EG Vo 795/2004. In deze bepaling is onder andere&#13;
opgenomen dat bij verhuur de toeslagrechten en de hectaren voor dezelfde periode&#13;
worden verhuurd.&#13;
3.4 Fusie of splitsing&#13;
In het kader van de Europese Verordeningen worden de termen ‘fusie’ en ‘splitsing’&#13;
gebruikt.8 Als landbouwbedrijven in of na de referentieperiode zijn gefuseerd of&#13;
gesplitst heeft dit geen negatieve gevolgen voor de omvang van het aantal toeslagrechten&#13;
waarop de oorspronkelijke bedrijven respectievelijk het oorspronkelijke bedrijf&#13;
aanspraak had(den) kunnen maken. Wat wordt echter verstaan onder deze termen in&#13;
het kader van de bedrijfstoeslagenregeling?&#13;
In artikel 15 EG Vo 795/2004 zijn de volgende definities opgenomen. Onder fusie&#13;
wordt verstaan de fusie van twee of meer aparte landbouwers tot één nieuwe landbouwer&#13;
waarvoor de verantwoordelijkheid op het gebied van beheer, winst en financiële&#13;
risico’s wordt genomen door de landbouwers die oorspronkelijk de bedrijven&#13;
beheerden, of door één van hen.&#13;
Het ministerie van LNV geeft in de brochures over de bedrijfstoeslagenregeling&#13;
van het fenomeen ‘fusie’ de volgende voorbeelden:&#13;
– Twee bestaande bedrijven worden samengevoegd. Een landbouwer exploiteerde al&#13;
een landbouwbedrijf en heeft een ander bedrijf (volledig) overgenomen. Het overgenomen&#13;
bedrijf wordt als het ware toegevoegd aan zijn bestaande bedrijf.&#13;
– Twee bestaande bedrijven worden samengevoegd vanwege het feit dat de landbouwers&#13;
die deze bedrijven exploiteerden een samenwerkingsverband zijn aangegaan.&#13;
– Een landbouwer exploiteert een bedrijf en gaat een maatschap aan met een derde.&#13;
Deze derde exploiteerde daarvoor geen landbouwbedrijf.&#13;
Met name met betrekking tot de laatste omschreven situatie ligt het wellicht niet voor&#13;
de hand om deze te scharen onder de paragraaf ‘fusie’, ten minste als sprake is van de&#13;
situatie dat één van de vennoten daarvoor geen bedrijf exploiteerde. De door de overheid&#13;
toegepaste interpretatie is echter voor betrokkenen zeer gunstig; de toeslagrechten&#13;
waarop de oorspronkelijke landbouwer aanspraak kan maken worden als het&#13;
ware doorgeschoven naar de gezamenlijke vennoten van het samenwerkingsverband.&#13;
Onder ‘splitsing’ wordt verstaan de splitsing van één landbouwer in ten minste twee&#13;
nieuwe, aparte landbouwers waarvan er ten minste één op het gebied van beheer,&#13;
winst en financiële risico’s onder de verantwoordelijkheid blijft van ten minste één&#13;
van de rechts- of natuurlijke personen die oorspronkelijk voor het bedrijf verantwoordelijk&#13;
waren, of de splitsing van één landbouwer waarbij ten minste één nieuwe&#13;
landbouwer ontstaat en waarbij een andere landbouwer op het gebied van beheer,&#13;
winst en financiële risico’s onder de verantwoordelijkheid blijft van de landbouwer&#13;
die oorspronkelijk voor het bedrijf verantwoordelijk was.&#13;
Het ministerie van LNV geeft ten aanzien van deze definities onder andere de volgende&#13;
voorbeelden:&#13;
– Een bedrijf werd in de referentieperiode geëxploiteerd door een samenwerkingsverband&#13;
bestaande uit twee vennoten. Dit samenwerkingsverband is beëindigd. De&#13;
productie-eenheden van het bedrijf zijn onder beide vennoten verdeeld. Elke vennoot&#13;
zet zelfstandig een bedrijf voort.&#13;
– Een bedrijf werd in de referentieperiode geëxploiteerd door meerdere vennoten op&#13;
basis van een maatschapsovereenkomst. Dit samenwerkingsverband is beëindigd.&#13;
Alle productie-eenheden van het bedrijf zijn toegedeeld aan één van de vennoten.&#13;
Deze vennoot zet zelfstandig het volledige bedrijf voort.&#13;
Ook in dit kader is het ontbinden van de personenvennootschap waarbij het bedrijf&#13;
in zijn geheel door één van de oorspronkelijke vennoten wordt voorgezet wellicht&#13;
voor de categorie ‘splitsing’ een vreemde eend in de bijt. In casu zouden veel adviseurs&#13;
geconcludeerd hebben dat sprake is van een bedrijfsoverdracht in plaats van een&#13;
splitsing. In de praktijk levert deze door de overheid ingenomen stelling echter in de&#13;
meeste gevallen een gunstiger situatie op dan in het kader van een bedrijfsoverdracht.&#13;
De eis dat degene die het bedrijf overdraagt aan de voortzettende vennoot ten tijde&#13;
van het indienen van de vaststellingsaanvraag als landbouwer aan te merken moet&#13;
zijn, geldt dan immers niet. Een ‘private clausule’ is ook vanuit de regeling niet noodzakelijk.&#13;
Voor de voortzettende vennoot derhalve geen reden tot klagen.&#13;
Als betrokken partijen richting LNV hebben gemeld dat sprake is van een splitsing,&#13;
zullen zij benaderd worden door de overheid. Betrokkenen kunnen vervolgens aangeven&#13;
op welke wijze de toeslagrechten verdeeld moeten worden. Hierbij zal de&#13;
(eventuele) verdeling van de productie-eenheden in ogenschouw worden genomen.&#13;
3.5 Wijziging juridische status of benaming&#13;
Als sprake is geweest van een wijziging van juridische status of benaming van het&#13;
bedrijf9 heeft dit eveneens geen nadelige gevolgen voor de omvang en de waarde van&#13;
de toeslagrechten. Wat exact wordt verstaan onder deze categorie is voor mij nog&#13;
steeds niet geheel duidelijk. De overheid heeft inmiddels wel voorbeelden gegeven&#13;
van situaties die hieronder vallen. Volgens de overheid moet gedacht worden aan&#13;
bedrijven die voorheen werden geëxploiteerd als eenmanszaak en in of na de referentieperiode&#13;
door de landbouwer zijn ingebracht in een rechtspersoon. Ook de terugkeer&#13;
uit een rechtspersoon valt onder deze categorie.&#13;
Als geconcludeerd kan worden dat deze categorie van toepassing is, heeft dit geen&#13;
(nadelige) gevolgen voor de omvang en de waarde van de toeslagrechten.&#13;
3.6 Melkveehouders&#13;
Melkveehouders die op 31 maart 2007 vanwege overmacht of uitzonderlijke omstandigheden&#13;
een referentiehoeveelheid melk tijdelijk hebben overgedragen, kunnen een&#13;
beroep doen op de nationale reserve.10 Genoemde datum is immers de peildatum voor&#13;
het integreren van de huidige melkpremie in het stelsel van toeslagrechten. De hoofdregel&#13;
is dat melk die tijdelijk is overgedragen aan een derde op dat moment meetelt&#13;
voor het bedrijf van de gebruiker/huurder.&#13;
3.7 Overdracht van in de referentieperiode verpachte grond/ verpacht bedrijf&#13;
Als een bedrijf in de referentieperiode was verpacht, kan de landbouwer die in deze&#13;
periode het bedrijf of de grond exploiteerde aanspraak maken op de toekenning van&#13;
toeslagrechten, mits hij ten tijde van het indienen van de vaststellingsaanvraag nog&#13;
landbouwer is.&#13;
Het is echter mogelijk dat de pachtovereenkomst ten aanzien van het bedrijf of de&#13;
oppervlakte grond inmiddels beëindigd is. Kan de opvolgende pachter of de verpachter&#13;
die het bedrijf of de grond zelf weer in gebruik heeft genomen de toeslagrechten&#13;
aanvragen?&#13;
Het antwoord daarop is nee. Een pachtbeëindiging kan immers niet geschaard&#13;
worden onder de hierboven omschreven categorie ‘overdracht van een (deel van een)&#13;
bedrijf’.&#13;
Een landbouwer die door middel van een verhuurcontract (pachtcontract) van ten&#13;
minste zes jaar of door vererving een (deel van een) bedrijf in bezit heeft gekregen dat&#13;
tijdens de referentieperiode was verhuurd aan een persoon die voor 15 mei 2006 met&#13;
pensioen is gegaan of is overleden, kan een beroep doen op de nationale reserve.11&#13;
Wat exact wordt verstaan onder ‘met pensioen is gegaan’ is onduidelijk. Of inderdaad&#13;
de pensioengerechtigde leeftijd moet zijn bereikt of dat het voldoende is dat de voormalige&#13;
pachter alle landbouwactiviteiten heeft gestaakt, is nog niet bekend.&#13;
Ook landbouwers die na 1 januari 2003 en uiterlijk op 15 mei 2004 voor een periode&#13;
van ten minste zes jaar een (deel van een) bedrijf hebben gehuurd, kunnen onder&#13;
nadere voorwaarden toeslagrechten verkrijgen.12&#13;
Ten slotte vallen ook landbouwers die in of na de referentieperiode, doch uiterlijk&#13;
15 mei 2004, een (deel van een) bedrijf hebben gekocht waarvan de grond tijdens de&#13;
referentieperiode was verhuurd, met de bedoeling om binnen één jaar na het verstrijken&#13;
van de verhuurtermijn dit (deel van een) bedrijf in gebruik te nemen, onder deze&#13;
categorie.13&#13;
Voor de berekening van de (extra) toeslagrechten en de waarde ervan verwijs ik kortheidshalve&#13;
naar de paragraaf over de categorie investeringsverplichtingen (3.8).&#13;
3.8 Investeringsverplichtingen&#13;
Algemeen&#13;
Ten aanzien van de categorie investeringsverplichtingen14 kan een aantal actuele zaken&#13;
naar voren worden gebracht. In de Staatscourant van 15 juli 2005 was namelijk een&#13;
wijziging van de Regeling GLB-inkomenssteun gepubliceerd. Inmiddels is de Regeling&#13;
GLB-inkomenssteun 2006 in werking getreden. De artikelen omtrent de categorie&#13;
‘investeringsverplichtingen’ zijn echter niet gewijzigd.&#13;
Als sprake is van (één van) de volgende investeringen kan, onder voorwaarden, een&#13;
beroep worden gedaan op de nationale reserve:&#13;
– in stalcapaciteit (inclusief pacht van een stal voor ten minste zes jaar en/of erfpacht);&#13;
– aankoop van grond;&#13;
– pachten van grond voor een periode van ten minste zes jaar en/of erfpacht;&#13;
– aankoop van subsidiabele dieren;&#13;
– aankoop van premierechten voor ooien of zoogkoeien, voor zover deze ook daadwerkelijk&#13;
zijn benut;&#13;
– aankoop van leveringsrechten voor de voor zetmeelproductie bestemde aardappelen,&#13;
voor zover deze ook daadwerkelijk zijn benut.&#13;
Deze investeringen leiden echter niet automatisch tot extra toeslagrechten. Het mogen&#13;
bijvoorbeeld geen vervangingsinvesteringen betreffen. De landbouwer moet na de&#13;
investering daadwerkelijk over meer stalcapaciteit, grond, dieren, en genoemde rechten&#13;
beschikken dan in de referentieperiode. Daarnaast moet de betreffende investering&#13;
ook geleid hebben tot meer subsidie.&#13;
Referentiebedrag&#13;
Als voldaan wordt aan de voorwaarden zal voor de betreffende landbouwers allereerst&#13;
een extra referentiebedrag worden vastgesteld.&#13;
Kort samengevat betreft dit de toename van de ontvangen rechtstreekse betalingen in&#13;
het jaar na de investering ten opzichte van de referentieperiode. De toename moet het&#13;
gevolg zijn van de betreffende investering. Een vervangingsinvestering valt niet onder&#13;
deze categorie. In beginsel wordt uitgegaan van het eerste jaar na investering. Als een&#13;
landbouwer echter kan aantonen dat hij in dat jaar de betreffende productiecapaciteit of&#13;
oppervlakte grond niet kon benutten, mag het tweede jaar toegepast worden.&#13;
Als sprake is van een investering, verspreid over meerdere jaren, moet men uitgaan&#13;
van het jaar nadat de investering is afgerond.&#13;
Vervolgens wordt het berekende bedrag (de toename van rechtstreekse betalingen)&#13;
verminderd met € 500. Ten slotte wordt het bedrag dat alsdan resteert vermenigvuldigd&#13;
met een nog door de Minister van LNV nader bekend te maken percentage.&#13;
Waarschijnlijk wordt dit percentage afhankelijk gesteld van de omvang van de nationale&#13;
reserve. Dit aspect zorgt ervoor dat deze categorie bij eventuele gegadigden nog&#13;
voor onzekerheid zorgt.&#13;
Genoemde berekeningswijze van het extra referentiebedrag, als men in aanmerking&#13;
komt voor de categorie investeringsverplichtingen, is overigens niet van toepassing&#13;
als sprake is van een investering in grond die in de referentieperiode was verpacht en&#13;
de landbouwer pas na 31 december 2004 in bezit heeft gekregen. Het extra referentiebedrag&#13;
wordt alsdan vastgesteld op een bedrag van € 150 per hectare.&#13;
Aantal en waarde toeslagrechten&#13;
Als het extra referentiebedrag bekend is, kan het aantal extra toeslagrechten en de&#13;
waarde ervan bepaald worden. Hierbij wordt onderscheid gemaakt naar het type&#13;
investering:&#13;
– Als sprake is van een aankoop van grond of het pachten van grond voor de duur&#13;
van ten minste zes jaar of erfpacht wordt het extra referentiebedrag gedeeld door&#13;
het aantal gekochte of gepachte hectaren.&#13;
– Als sprake is van een investering in stalcapaciteit, dieren, premierechten en leveringsrechten&#13;
wordt het extra referentiebedrag gedeeld door het aantal toeslagrechten&#13;
waarop de betreffende landbouwer op basis van de hoofdregels reeds aanspraak&#13;
kon maken. De waarde van de rechten wordt derhalve naar evenredigheid&#13;
verhoogd.&#13;
Als de betreffende landbouwer nog geen toeslagrechten heeft, moet het berekende&#13;
extra referentiebedrag gedeeld worden door een waarde per eenheid die niet groter&#13;
is dan € 5000.&#13;
Rechten uit de nationale reserve mogen gedurende een periode van vijf jaar niet overgedragen&#13;
worden en deze moeten gedurende deze periode verzilverd worden. Stel dat&#13;
de waarde van de rechten uiteindelijk tegenvalt; het percentage is veel lager dan verwacht?&#13;
Kunnen de rechten worden afgestaan/teruggegeven aan de nationale reserve,&#13;
of wordt dit als een overdracht beschouwd? Mij is dit op dit moment niet duidelijk.&#13;
3.9 Overheidsinterventie&#13;
Als vanwege overheidsingrijpen een landbouwer over minder subsidiabele hectaren&#13;
beschikt dan het aantal toeslagrechten dat hij zou krijgen, kan een beroep worden&#13;
gedaan op de nationale reserve.15 Bij overheidsingrijpen moet volgens de toelichting&#13;
op de regeling onder andere gedacht worden aan landinrichtingsprojecten in de zin&#13;
van de Landinrichtingswet en onteigening. Of ook een overdracht ter voorkoming&#13;
van onteigening, het verliezen van landbouwgrond aan een waterschap voor waterberging&#13;
e.d. hieronder valt is voor mij de vraag. Ik heb begrepen dat men binnen&#13;
LNV nog nadenkt over de vraag welke situaties hieronder wél of niet vallen.&#13;
Als een beroep succesvol is, zal het referentiebedrag niet wijzigen, maar het aantal&#13;
rechten komt overeen met het aantal beschikbare hectaren (let op: aldus ook de niet&#13;
subsidiabele hectaren) na en vanwege het ingrijpen.&#13;
Aandachtspunt bij deze categorie is onder andere dat alle toeslagrechten die, na de&#13;
herberekening, aan de landbouwer worden toegekend, worden aangemerkt als rechten&#13;
uit de nationale reserve, met alle gevolgen van dien!&#13;
4 Tot slot&#13;
Het circus omtrent de bedrijfstoeslagenregeling is in 2006 formeel van start gegaan.&#13;
In dit artikel ben ik niet ingegaan op alle mogelijke knelgevallen die zullen ontstaan&#13;
vanwege het ontbreken van een adequate voorziening.&#13;
In mijn artikel in Kroniek Agrarisch Recht 2004 heb ik reeds aangegeven dat de&#13;
vaststelling van de toeslagrechten voor landbouwers gevolgd zal worden door een&#13;
groot aantal bezwaarprocedures.&#13;
Voor een aantal knelgevallen is inmiddels een expliciete voorziening getroffen;&#13;
voor een aantal situaties vanwege de interpretatie van de betreffende artikelen in de&#13;
verordening door onze overheid.&#13;
Helaas zal voor een aantal landbouwers de weg naar de rechter toch bewandeld&#13;
(moeten) worden. Dit ook vanwege het feit dat is aangekondigd dat de vergoeding in&#13;
verband met de verlaging van de interventieprijzen voor de productie van suiker&#13;
tevens wordt opgenomen in het bedrijfstoeslagenstelsel. Dit zal voor de ‘suikerboeren’&#13;
leiden tot een herrekening van het aantal toeslagrechten en de waarde ervan.&#13;
Mijn vrees voor ‘superheffingsperikelen’ is derhalve nog steeds niet uit de lucht!</content><legacyfootnotes>* Mr. H.A. Verbakel-van Bommel is juriste bij ABAB Accountants.&#13;
1. Kroniek Agrarisch Recht 2004, p. 123 e.v.&#13;
2. Agr.r. 2005, p. 66-78.&#13;
3. O.a. Verordening (EG) nr. 1782/2003 PbEU L 270, Verordening (EG) nr. 795/2004 PbEU L 141, Verordening&#13;
(EG) nr. 796/2004 PbEU L 141, Verordening (EG) 1973/2004 PbEU L 345, Verordening (EG)&#13;
1974/2004 PbEU L 345.&#13;
4. Stcrt. 2 december 2005, nr. 235.&#13;
5. Art. 13 Vo EG nr. 795/2004.&#13;
6. Art. 17 Vo EG nr. 795/2004 resp. art. 27 Vo EG nr. 795/2004.&#13;
7. Art.12 Regeling GLB-inkomenssteun 2006.&#13;
8. Art. 15 Vo EG nr. 795/2004.&#13;
9. Art. 14 EG Vo 795/2004.&#13;
10. Art. 19 EG Vo 795/2004.&#13;
11. Art. 16, lid 1 sub b Regeling GLB inkomenssteun 2006 juncto art. 20 EG Vo 795/2004.&#13;
12. Art. 16, lid 1 sub d Regeling GLB inkomenssteun 2006 juncto art. 22, lid 1, EG Vo 795/2004.&#13;
13. Art. 16, lid 1 sub d Regeling GLB inkomenssteun 2006 juncto art. 22 EG, lid 2, Vo 795/2004.&#13;
14. Art. 16, lid 1 sub c Regeling GLB inkomenssteun 2006 juncto art. 21 EG Vo 795/2004.&#13;
15. Art. 19 Regeling GLB inkomenssteun 2006.&#13;
</legacyfootnotes><footnotes><footnote/></footnotes><auteurs>mr. H.A. Verbakel-van Bommel</auteurs><published>2006-03-01 00:00:00</published><modified>2006-03-01 00:00:00</modified><editiondate>2006-03-01</editiondate><htmlpath>https://denhollander.info/artikel/3839</htmlpath></article>
</articles></edition>