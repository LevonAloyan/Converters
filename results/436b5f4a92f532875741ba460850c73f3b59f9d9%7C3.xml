<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1990</searchword><id>6225</id><udhid>UDH:TvAR/6225</udhid><titel>Het Europese congres</titel><searchwords><searchword>TvAR 7/1990</searchword><searchword>UDH:TvAR/6225</searchword></searchwords><attachments><attachment><name>1990_nr 7_Artikel_RodriguesLopes.pdf</name><extention>pdf</extention><url>https://denhollander.info/download/6019/ci</url></attachment></attachments><inleiding>Van 2 tot 6 oktober 1989 was Gent het toneel van het congres van het Comité Européen&#13;
de droit rural (CEDR). De gehele werkdag speelde zich af in het congrescentrum&#13;
in het park. Het gebouw is bijzonder ruim en voorzien van alle gewenste faciliteiten.&#13;
In de pauze dineerde het congres, daarbij spontaan nationale tafels vormend,&#13;
symptomatisch voor de moeilijkheidsgraad van de eenwording. Des avonds waren&#13;
er, telkens in een antieke omgeving met zeer grote doeken van oude meesters aan&#13;
de wanden, ontvangsten, optimaal in tijdsduur en consumptie. De organisatie stond&#13;
op een hoog peil. Na afloop van het programma verspreidden de deelnemers en hun&#13;
intimae (!) zich over de binnenstad en deden zich tegoed aan spijs, drank en entourage.&#13;
Er waren drie commissies met zeer uiteenlopende themata. De gang van zaken bij&#13;
deze congressen is dat de rapporten, zowel de samenvattende en vergelijkende als&#13;
de nationale, altijd eerst aan de vooravond van het congres ter beschikking zijn.&#13;
Daardoor komen alle schrijvers aan het woord voordat de gedachtenwisseling,&#13;
eigenlijk toch de bedoeling van een congres, kan beginnen. En dan komen, voornamelijk&#13;
kwesties ter sprake die in de rapporten adequaat zijn behandeld of bezijden&#13;
het onderwerp liggen. De conclusies en aanbevelingen, ontworpen door de algemeen&#13;
rapporteur, de voorzitter van de commissie en misschien nog een specialist, werden&#13;
niet meer dan marginaal gewijzigd in de laatste vergadering van de commissie. De&#13;
wetenschappelijke waarde van dit soort congressen ligt dus in de rapporten, in het&#13;
bijzonder het algemene, vergelijkende rapport. Daarnaast is er het wetenschappelijke&#13;
genoegen van het optreden in een groep en het kijken hoe anderen dat doen.&#13;
De algemene rapporten waren geschreven door respectievelijk prof. mr. R. de&#13;
Meyer (Gent), prof. J. Foyer en dr. W. Winkler (Göttingen). Hun bronnen waren&#13;
de door de nationale rapporteurs gegeven antwoorden op een reeks vragen. De algemene&#13;
rapporten verschenen in drie talen. Ik heb de drie rapporten in het Engels&#13;
bestudeerd. De mogelijke subjectiviteit der nationale rapporteurs en de problemen&#13;
waarvoor vertalers telkens gesteld worden, maken de onzekerheidsmarge vrij groot. </inleiding><content>COMMISSIE I&#13;
HET VERMOGEN VAN HET LANDBOUWBEDRIJF&#13;
Onroerende goederen&#13;
In het algemeen worden als onroerend beschouwd: -&#13;
de grond en daarmee verenigde constructies; - planten die in de grond wortelen;&#13;
- ter velde staande gewassen en aan de bomen hangende vruchten.&#13;
In België kunnen landbouwmachines; vee, zaden, stro en kunstmest door bestemming&#13;
onroerend zijn.&#13;
Bedrijf&#13;
Het landbouwbedrijf heeft in de diverse landen een uiteenlopende betekenis.&#13;
In Spanje is het een specifieke eenheid, bestaande uit het land, de daarop staande&#13;
gebouwen, het vee en de machines, toebehorende aan de boer of diens echtgenote;&#13;
ook de gebruiksrechten behoren ertoe (wet 24 december 1981).&#13;
In Italië omvat de azienda alle goederen die door de ondernemer bijeen zijn gebracht,&#13;
daarbij inbegrepen een eventueel pachtrecht. Alle goederen van de azienda&#13;
behouden hun zelfstandigheid, doch worden tezamen als een eenheid beschouwd,&#13;
als één object. De azienda kan als één goed worden verkocht of verpacht. Uit een&#13;
en ander is mij toch nog niet gebleken of de azienda bij één rechtsbehandeling kan&#13;
worden overgedragen.&#13;
In Engeland valt het landbouwbedrijf onder een ruimere categorie van bedrijf of&#13;
misschien meer van bedrijvigheid (economie business). De leiding berust bij de&#13;
grondeigenaar, een pachter, onderpachter of een andere partij bij een gebruiksovereenkomst&#13;
met betrekking tot het land. De vrijheid om te contracteren is zeer ruim,&#13;
ondanks de wettelijke bescherming van de boer tegen de landeigenaar (Agricultural&#13;
Holdings Act 1986).&#13;
Land en bedrijf; pacht en huur&#13;
In sommige landen, bijvoorbeeld in Spanje, kan een maatschap een bedrijf exploiteren.&#13;
In dat land moet volgens de wet de landeigenaar de pachter ten minste een&#13;
kwart van de uitrusting en van het vee ter beschikking stellen.&#13;
Het Belgische Burgerlijk Wetboek kent de verhuur van vee als aanvulling op de&#13;
verpachting van de hoeve of het land. Bij het einde van de pachtovereenkomst moet&#13;
een veestapel van dezelfde waarde als de oorspronkelijke worden opgeleverd. De&#13;
overeenkomst is in onbruik geraakt.&#13;
In het Duitse BW vinden we de verhuur van uitrusting en vee, zoals vereist bij exploitatie&#13;
van de verpachte hoeve. Na afloop geeft de boer de voorwerpen in overeenstemming&#13;
met de inventarislijst terug in de actuele staat; hij is aansprakelijk voor&#13;
verlies en achteruitgang door zijn schuld. Een dergelijke overeenkomst vraagt om&#13;
geschillen. Een variant ervan lijkt veel geschikter. De verhuurde zaken worden getaxeerd,&#13;
de huurder mag vervreemden en vervangen. Na de beëindiging van de overeenkomst&#13;
wordt opnieuw getaxeerd en al naar het positieve of negatieve verschil, een&#13;
(schade)vergoeding toegekend aan de pachter of aan de verpachter.&#13;
Ook in Denemarken bestaat de mogelijkheid van huur van uitrusting en vee in aanvulling op pacht. In Noorwegen is zelfs verpachting mogelijk van een hoeve, uitrusting&#13;
en, in sommige gevallen, vee (wet van 25 juni 1965). Ten slotte kan in Turkije&#13;
een landbouwbedrijf als economische eenheid worden verpacht. In de meeste&#13;
landen kan de verpachter de pacht doen eindigen in geval van onzorgvuldig beheer.&#13;
Dit geschiedt dan meestal bij rechterlijk vonnis. In concreto kan een tekort aan&#13;
uitrusting, leidende tot een onvoldoende levensvatbare exploitatie, tot dat einde leiden.&#13;
Zekerheidsrechten&#13;
De Engelse boer-eigenaar kan zijn land verhypothekeren of zelfs zijn daarop betrekking&#13;
hebbende akten aan zijn financier in bewaring geven. Over de laatste figuur&#13;
merk ik op dat zij alleen dan zin heeft indien de schuldenaar daardoor de beschikkingsmacht&#13;
over het object, hier het land, verliest. Die vorm lijkt op die van pand&#13;
of retentie. Wordt het land door een rechtspersoon geëxploiteerd, dan kan deze een&#13;
floating charge verlenen, een voorrecht op het gehele bedrijfsvermogen. Eerst wanneer&#13;
van wanprestatie sprake is, kan beslag worden gelegd en de executie worden&#13;
voltrokken. Ten slotte is krachtens common law de eigenaar bevoegd het vermogen&#13;
van de pachter te confisqueren indien de pacht niet wordt betaald. Dit lijkt ons minder&#13;
waarschijnlijk dan het selectieve beslag op bepaalde vermogensbestanddelen, gevolgd&#13;
door openbare verkoping.&#13;
De Belgische eigenaar of erfpachter kan, naast de hypotheek die ook de hulpzaken&#13;
omvat, zijn financier een specifiek voorrecht op de hulpzaken en de te velde&#13;
staande gewassen verlenen. (Die hulpzaken kunnen idealiter één keer tot zekerheid&#13;
dienen). Ook de pachter kan dat voorrecht verlenen en wel op de zaken waarmee&#13;
hij exploiteert en die zijn eigendom zijn, alsmede op de te velde staande gewassen&#13;
en aan de bomen hangende vruchten. Het verpachtersprivilege gaat vóór andere&#13;
voorrechten op dezelfde zaken.&#13;
De Duitsers kennen geen voorrechten, wel eigendomsoverdrachten tot zekerheid,&#13;
evenals bij ons buitenwettelijk en in de rechtspraak erkend. De figuur kan bestaan&#13;
naast de hypotheek, maar wijkt voor de hypotheek wanneer de hypotheekhouder&#13;
machtiging tot executie krijgt.&#13;
Ik merk hierbij op dat dit voor de hand ligt wanneer het gaat om roerende zaken&#13;
die onroerend zijn door bestemming, bijvoorbeeld het vee, dat als Zubehör onder&#13;
de hypotheek kan vallen. Anderzijds is fiduciaire eigendom van onroerend goed&#13;
theoretisch mogelijk; de eigendom zou door middel van inschrijving in de registers&#13;
(bij hen Grundbuch) worden overgedragen en de schuldenaar houder worden. Het&#13;
fiduciaire karakter zou gepubliceerd kunnen zijn in de transportakte dan wel alleen&#13;
bij partijen in verbintenisrechtelijke zin bekend zijn. Een en ander zou moeten worden&#13;
beoordeeld in verhouding tot een later gevestigde hypotheek. Sinds 1951 bestaat&#13;
het Pachtinventarpfandrecht (Agrarische kredietwet), dat tot stand komt door een&#13;
overeenkomst tussen de pachter en een officiële agrarische kredietinstelling; de overeenkomst&#13;
moet bij de rechter worden geregistreerd om aan derden te kunnen worden&#13;
tegengeworpen. Object is het bedrijfsvermogen,inclusief het vee. Er wordt een inventarislijst opgemaakt; veranderingen en vervangingen zijn, uiteraard, toegestaan.&#13;
De figuur lijkt op ons houderschaploze pandrecht naar het NBW.&#13;
In Noorwegen bestaat een zekerheidsrecht op alle goederen behorende tot het&#13;
landbouwbedrijf van de landeigenaar dan wel van de pachter. Het ontstaat door inschrijving&#13;
in daartoe bestemde registers.&#13;
In Spanje vinden we een speciale hypotheek op tractoren en andere agrarische&#13;
voertuigen. Dit zou, van ons uit gezien, betekenen dat de wet deze zaken tot registerzaken&#13;
heeft benoemd. Verder kunnen zowel de landeigenaar als de pachter een zekerheidsrecht&#13;
vestigen op te velde staande of zelfs geoogste gewassen, op dieren en&#13;
op uitrusting. Dit zou dus geen voorrecht betekenen, maar een zakelijk zekerheidsrecht.&#13;
Anders is dit in Denemarken, waar de boer een voorrecht op te velde staande&#13;
gewassen kan verlenen (wet 22 mei 1986). De boer kan deze niet vervreemden totdat&#13;
de lening is afgelost.&#13;
Inbreng van pachtrechten&#13;
In de meeste landen mag de boer zijn pachtrechten niet overdragen aan een vennootschap&#13;
of maatschap (beter waarschijnlijk inbrengen in ...) zonder toestemming van&#13;
de verpachter. In België geldt dit zelfs indien het de specifieke agrarische vennootschap&#13;
(wet 12 juli 1979) betreft. In Denemarken is de bedoelde inbreng wel mogelijk,&#13;
mits vooraf de waarde van het pachtrecht wordt vastgesteld. In Spanje is de inbreng&#13;
in een coöperatie, een verwerkende vennootschap of maatschap toegestaan.&#13;
Huwelijksvermogensrecht&#13;
In de meeste Europese landen bestaat een wettelijk systeem van huwelijksvermogensrecht,&#13;
waarvan de echtgenoten bij overeenkomst binnen zekere grenzen kunnen&#13;
afwijken. Het systeem komt neer op hetzij een gemeenschap van verwervingen (vermogensvermeerdering:&#13;
België, Zwitserland, Spanje), hetzij algehele gemeenschap&#13;
(Nederland, Noorwegen), hetzij algehele scheiding van de beide vermogens. De&#13;
Duitsers kunnen uit deze drie regimes een keuze maken. Engeland stelt het zonder&#13;
wettelijk systeem en baseert zich dus op de contractsvrijheid.&#13;
In verscheidene landen worden, ongeacht het tussen partijen geldende regime,&#13;
rechten op bepaalde categorieën zaken aangemerkt als hoogstpersoonlijk. In het bijzonder&#13;
geldt dit voor werktuigen, middelen en dergelijke waarmee het beroep wordt&#13;
uitgeoefend, voor een boer dus landbouwmachines, dieren, zaden, kunstmest. Een&#13;
pachtrecht leent zich evenmin voor overdracht. De Belgische wet staat toedeling bij&#13;
voorkeur toe van (dergelijke) zaken die noodzakelijk of nuttig zijn voor het agrarisch&#13;
bedrijf, na echtscheiding of overlijden, aan de boer (door de rechter op diens&#13;
verzoek) respectievelijk de langstlevende. In Denemarken moet de langstlevende,&#13;
om voor toewijzing in aanmerking te komen, kunnen aantonen een toereikende&#13;
agrarische opleiding te hebben genoten en voldoende bekwaamheid te hebben ontwikkeld.&#13;
Een weduwe kan, zonder zelve aan deze eisen te voldoen, het bedrijf van haar overleden echtgenoot voortzetten met een erfgenaam die wel aan die eisen&#13;
beantwoordt. In Spanje kan de inbrenger van het bedrijf een voorkeursrecht doen&#13;
gelden bij de verdeling van het vermogen na echtscheiding. In Noorwegen kan geen&#13;
verdeling van een bedrijf plaatsvinden zonder toestemming van de overheid. In Nederland,&#13;
Engeland, Duitsland, Griekenland, Turkije en Polen bestaan geen regelingen&#13;
voor de gevolgen van overlijden en echtscheiding van de boer voor de eigendom&#13;
van het landbouwbedrijf.&#13;
Erfrecht&#13;
In Nederland constateren we in de rechtspraak pogingen het bedrijf van de overleden&#13;
boer bijeen te houden. De indeplaatsstelling van de pachter dient mede op deze&#13;
plaats te worden vermeld. De Engelsen genieten een vergaande testeervrijheid.&#13;
Krachtens gewoonterecht erft de oudste zoon het bedrijf onder de last de naaste verwanten&#13;
van de erflater in geld te compenseren. Veelal draagt tijdens zijn leven de&#13;
oude boer de samenstellende delen van zijn bedrijf aan de volgende generatie over.&#13;
De erfgenamen van de pachter kunnen de rechter verzoeken een nieuwe pachter uit&#13;
hun midden te benoemen. Dit lijkt de Nederlandse indeplaatsstelling wel, merk ik&#13;
hierbij op. Alleen lijkt het er op dat de verandering van de pachtovereenkomst zich&#13;
niet beperkt tot de persoon in de pachtersrol. Een toetsing van de gegadigden op&#13;
geschiktheid daartoe ligt wel voor de hand. Bij het ontbreken van een testament&#13;
wordt de Duitse nalatenschap tussen de wettelijke erfgenamen verdeeld. Ieder van&#13;
hen kan de rechter verzoeken het daarin voorkomende landbouwbedrijf aan hem toe&#13;
te delen tegen geldelijke verrekening met de overigen. De wetgeving van de meeste&#13;
Lander houdt in dat het bedrijf slechts aan één erfgenaam kan worden overgedragen.&#13;
Meestal is dit degene die in het bedrijf heeft medegewerkt en verondersteld kan&#13;
worden de uitverkorene van de overleden boer te zijn geweest. Anders de oudste&#13;
zoon of, in sommige Lander, de jongste.&#13;
In België (wet 29 augustus 1988) heeft iedere erfgenaam in de rechte lijn een verhaalsrecht&#13;
op het bedrijfsvermogen, voor zover de langstlevende daarop geen rechten&#13;
heeft. Een wettelijke ranglijst gaat daarbij voor een geval van meer dan één gegadigde.&#13;
Het gaat om een recht van vruchtgebruik over de gehele nalatenschap dan&#13;
wel, bij het ontbreken van de langstlevende, volle eigendom. De langstlevende is bevoegd&#13;
de rechter te verzoeken het vruchtgebruik om te zetten in een bedrag ineens&#13;
of in de eigendom van bepaalde zaken uit de nalatenschap; een gelijk verzoek kan&#13;
worden gedaan door descendenten die de blote eigendom erven. Na de dood van een&#13;
pachter mogen diens erfgenamen overeenkomen de bedrijfsvoering gezamenlijk&#13;
voort te zetten of daarvoor één of meer van hen naar voren te schuiven. Zijn er meer&#13;
gegadigden, dan is er een wettelijke rangorde. Vat ik deze bewoordingen letterlijk&#13;
op of zelfs iets minder letterlijk, dan bestaan belangrijke verschillen met de Nederlandse&#13;
indeplaatsstelling na overlijden.&#13;
De Spaanse boer kan in zijn testament bepalen dat zijn bedrijf onverdeeld aan één&#13;
van de descendenten wordt toegedeeld met geldelijke compensatie voor de anderen.&#13;
De wet geeft een rangorde met bovenaan de erfgenaam die in het bedrijf heeft medegewerkt en bekwaam is gebleken. De Pachtwet (1980) vertoont een vergelijkbaar&#13;
stelsel.&#13;
In Denemarken is de langstlevende als erfgenaam bevoegd te verzoeken dat de&#13;
hoeve in een onverdeeldheid tussen haar (hem) en de andere erfgenamen blijft. Andere&#13;
maatregelen tot instandhouding van het bedrijf bestaan niet, zelfs niet ten behoeve&#13;
van de deelnemers aan de bedrijfsvoering tijdens het leven van de boer.&#13;
COMMISSIE II&#13;
DE RECHTSPOSITIE VAN DE VROUW IN DE LANDBOUW&#13;
Het principe van gelijkheid van mannen en vrouwen&#13;
Grondwetten bevestigen het principe van de gelijkheid in Zwitserland (1874),&#13;
Oostenrijk (1920), Turkije (1923), Frankrijk (1946), Italië (1946), Bondsrepubliek&#13;
(1949), Spanje (1978) en Griekenland (1983), wetten in Groot-Brittannië (Interpretatiewet&#13;
1882) en Noorwegen (Gelijkheidswet 1978). In andere landen is de gelijkheid&#13;
meer impliciet. In vele landen bestaan, meestal betrekkelijk recente, wetten die op&#13;
allerlei gebied de gelijkheid regelen, bij voorbeeld Luxemburg (1972-1981, familievermogensrecht,&#13;
werkgelegenheid), Frankrijk (familie, landbouwbedrijven), Spanje&#13;
en Italië. In het bijzonder in de landbouw vertonen de wettelijke methoden tekortkomingen.&#13;
In de Bondsrepubliek veroordeelde het Constitutionele Hof elke wettelijke&#13;
discriminatie die het werd voorgelegd. Aldus wordt toch veel te veel aan de rechter&#13;
overgelaten. In vele landen hebben tijdens de oorlogen boerinnen de plaatsen ingenomen&#13;
van haar echtgenoten. Na de demobilisatie hebben die vrouwen haar posities&#13;
niet geheel prijsgegeven. Hierbij speelden de vakbonden en de internationale politieke&#13;
aandacht mede een rol. Specifieke voorzieningen, zoals zwangerschapsverlof,&#13;
mogen niet als afwijkingen van de gelijkheid worden beschouwd; zij zijn juist een&#13;
bevestiging daarvan en dienen ter compensatie van inkomensschade.&#13;
De werkelijkheid laat zien dat de man het zware werk verricht op het bedrijf,&#13;
maar ook dat hij verantwoordelijk is voor de externe betrekkingen, de onderhandelingen&#13;
met financiers, leveranciers, enz. Werkten voorheen de vrouwen altijd in huis&#13;
en tuin, thans zien we ze ook in het secretariaat, de boekhouding en aan de computer.&#13;
Tot zover is toch het gelijkheidsprincipe niet geschonden.&#13;
Discriminatie komt voor in de sociale wetgeving. In de meeste landen is de pensioenleeftijd&#13;
van de vrouw vijf jaar eerder bereikt dan die van de man, terwijl het&#13;
pensioenbedrag niet gelijk is. Zojuist (1988) heeft het Italiaanse Constitutionele Hof&#13;
bepaald dat de pensioenleeftijd voor beide geslachten dezelfde moet zijn.&#13;
Implementatie van de gelijkheid&#13;
We maken onderscheid tussen burgerlijk recht en sociaal-economische wetgeving.&#13;
In het burgerlijk recht is de vrouw de gelijke van de man. Betrekkelijk veel zien wij haar als bedrijfsleidster, ook als pachtster, maar dan is zij gewoonlijk weduwe, gescheiden&#13;
of anderszins alleenstaand. Is zij gehuwd, dan is haar echtgenoot bijna altijd&#13;
de pachter.&#13;
Het agrarisch recht loopt samen met huwelijksvermogens- en zelfs met erfrecht.&#13;
De vrouw is bevoegd de agrarische goederen die tot haar inbreng in een (algehele)&#13;
gemeenschap behoren of die zij tijdens het huwelijk via vererving of schenking (ook&#13;
via legaat) heeft verkregen dan wel die tot haar privé-vermogen behoren (uitsluiting&#13;
van gemeenschap), alleen te besturen. In haar bedrijf komt zulks goed van pas. De&#13;
inkomsten daaruit zijn deels voor de huishouding bestemd. De vraag rijst of het inkomen&#13;
gemeenschappelijk is dan wel een verwerving en dus in het gemeenschappelijk&#13;
vermogen valt dan wel in het privé-vermogen van de vrouw. Evenmin is met zekerheid&#13;
te zeggen of bedrijfsschuldeisers verhaal hebben op de algehele gemeenschap.&#13;
In de Latijnse landen exploiteert de gehuwde vrouw veelal een bedrijf met vermogen&#13;
dat zij in gemeenschap met haar echtgenoot heeft. De regeling van die gemeenschap&#13;
bepaalt dan of man en vrouw gezamenlijk beheren, onafhankelijk van elkander&#13;
beheren of dat een tussenvorm geldt. In het algemeen mag iedere echtgenoot beheersdaden&#13;
verrichten en zijn beiden betrokken bij de beschikkingsdaden.&#13;
Het kan voorkomen dat de vrouw het bedrijf leidt, waarvan het vermogen aan&#13;
de man toebehoort, dan wel door hem in de algehele gemeenschap van goederen is&#13;
ingebracht. Hij kan haar volmacht verlenen het bedrijf te leiden of zij wordt door&#13;
de wet of door de rechter aangewezen in geval van zijn onbekwaamheid.&#13;
De vrouw kan partner zijn in een vennootschap die een bedrijf exploiteert. Sommige&#13;
landen kennen bijzondere landbouwvennootschappen, bijvoorbeeld Frankrijk&#13;
met de GAEC, SCEA, EARL. Een vennootschap waarin alleen man en vrouw deelnemers&#13;
zijn, lijkt inmiddels wel tot de mogelijkheden te behoren.&#13;
Man en vrouw kunnen medepachters zijn. Ten overvloede merk ik hierbij op dat&#13;
de verpachter aldus heeft willen contracteren. Een overeenkomst tussen de echtgenoten&#13;
moet de bevoegdheden regelen. Na hun dood, dan wel na echtscheiding kunnen&#13;
problemen ontstaan, met name ter zake van verlenging. Voor Nederland geef&#13;
ik even aan dat de langstlevende medepachter indeplaatsstelling kan verkrijgen (art.&#13;
54), pacht(st)er kan worden en kans heeft op verlenging, afhankelijk van een aantal&#13;
factoren. Na echtscheiding zijn allerlei ontwikkelingen mogelijk op het gebied van&#13;
contractenrecht, pachtrecht in het bijzonder en huwelijksvermogensrecht. Van dit&#13;
geval laat zich onderscheiden dat van de man die alleen-pachter is. In Frankrijk mag&#13;
zijn weduwe de pacht voortzetten. Sinds de wet van 30 december 1988 kan de pacht&#13;
aan haar worden overgedragen en haar het voorkooprecht ten deel vallen.&#13;
Is het vermogen waarmee de echtgenoten het bedrijf exploiteren, voor een deel&#13;
van ieder van hen, dan zal de overeenkomst tussen hen de organisatie en de winstdeling&#13;
regelen. In Frankrijk wordt aangenomen dat de ene tevens de andere bindt inzake&#13;
beheersdaden in het bedrijfsbelang. We zien ongeveer hetzelfde in Spanje en Italië.&#13;
Anderzijds kan in de Bondsrepubliek, Oostenrijk en Noorwegen een vrouw&#13;
slechts met diens volmacht de man binden.&#13;
Werkt de vrouw in loondienst bij de man, dan levert de sociale wetgeving problemen&#13;
op. De premies zijn in een aantal landen onaanvaardbaar hoog, in Luxemburg&#13;
is deze overeenkomst zelfs verboden. We zien wel de vrouw arbeid verrichten in het bedrijf. Daarvoor verwerft zij vaak een beloning, bepaald door de man, door overeenkomst&#13;
tussen de echtgenoten; in Duitsland en Oostenrijk is zij bevoegd een billijke&#13;
beloning te vorderen.&#13;
Sociale gelijkheid&#13;
In vele landen geldt een afzonderlijk sociaal zekerheidssysteem voor boeren, dan wel&#13;
voor boeren en landarbeiders. De bekostiging geschiedt door middel van bijdragen&#13;
van de boeren en door overheidssubsidie.&#13;
De dekking betreft bijna overal dezelfde risico's: ziekte, arbeidsongeschiktheid,&#13;
afhankelijkheid, pensioen, ongevallen tijdens het werk (en op weg daarheen en daarvandaan),&#13;
specifieke beroepskwalen. Er is een grote variëteit in uitkeringen en faciliteiten.&#13;
Mannen en vrouwen zijn gelijk, behalve natuurlijk ter zake van zwangerschap,&#13;
abortus e.d. Gesalarieerden bevinden zich veelal in een gunstiger positie dan&#13;
zelfstandigen. In alle gevallen is een verzekeringsstelsel als een minimale voorziening&#13;
te beschouwen en doen de betrokkenen er goed aan een aanvullende particuliere verzekering&#13;
te sluiten.&#13;
Is de boerin zelfstandige noch werkneemster, dan zijn haar risico's ondergebracht&#13;
in de verzekering van de boer. Haar weduwenpensioen is lager dan dat van de boer;&#13;
anderzijds is er voor de laatste geen weduwnaarspensioen. De boerin die in het bedrijf&#13;
heeft meegewerkt zonder een bepaalde status, heeft in het algemeen geen eigen&#13;
recht op pensioen, omdat zij geen premies heeft betaald. Luxemburg vormt hier een&#13;
uitzondering; het eigen pensioen van de vrouw kan daar worden aangevuld met de&#13;
uitkering uit levensverzekering. Zwitserland kent een pensioenvoorziening voor&#13;
echtparen; de vrouw kan aanspraak maken op de helft.&#13;
We zien een ontwikkeling waarin de gelijkheid steeds toeneemt. De werkelijke gelijkheid&#13;
echter is vooral afhankelijk van blijvende wederzijdse wilsovereenstemming&#13;
tussen boer en boerin.&#13;
COMMISSIE III&#13;
BRAAKLEGGING EN ANDERE PRODUKTIEBEPERKENDE MAATREGELEN&#13;
Hier betrof het een ronde-tafelbijeenkomst. Het voornaamste kenmerk was het ontbreken&#13;
van vertalingsfaciliteiten, die veel onrust produceren en waarvan de voordelen&#13;
tegenvallen.&#13;
Gemeenschapsrecht&#13;
EG-verordening 797/85 ontleent haar model aan regelingen in de Verenigde Staten.&#13;
De braaklegging en extensivering beogen in de eerste plaats produktiebeperking en&#13;
in de tweede plaats milieubeheer. Het hulpprogramma voor omzetting (andere gewassen) en extensivering (verordening 1760/87) heeft gefaald. Nu is er weer structuurpolitiek&#13;
(1094/88 en 1096/88); in de akkerbouw wordt land braak gelegd, de&#13;
produktie geëxtensiveerd en gekozen voor produkten waarvan geen overschotten&#13;
bestaan. Braaklegging moet ten minste 20% van het bedrijfsoppervlak omvatten en&#13;
ten minste vijfjaar duren (wel mogelijkheid tot beëindiging na drie jaar). Zij kan&#13;
permanent zijn of op rotatiebasis, dan wel de vorm aannemen van bebossing of nietagrarische&#13;
bestemming. De staten kunnen subsidies verlenen tussen 100 en 600 (bij&#13;
uitzondering 700) Ecu (ongeveer ƒ 2,30) per hectare per jaar. Braaklegging van meer&#13;
dan 30% van de oppervlakte wordt beloond met vrijstelling van de medeverantwoordelijkheidsheffing,&#13;
inclusief de aanvulling daarop van 20 ton granen. De financiering&#13;
van de hulp geschiedt gelijkelijk door de garantie- en interventiesecties van&#13;
het Europese Landbouwfonds. De Europese Commissie mag een lid-staat toestemming&#13;
geven hulpprogramma's niet toe te passen in gebieden die de staat niet in aanmerking&#13;
vindt komen voor produktiebeperking. Ten slotte wordt bedrijfsbeëindiging&#13;
bevorderd; met het vrijkomende land kunnen andere bedrijven worden vergroot&#13;
(waardoor per saldo de produktie gewoonlijk zal toenemen, R.L.) of de landbouw&#13;
daarop kan worden beëindigd.&#13;
Wetgeving, bestuur en financiering in de lidstaten&#13;
Alle lid-staten zijn verplicht tot een regeling (behalve Portugal), de boeren nemen in&#13;
vrijheid hun beslissing. De staten zijn er niet in geslaagd binnen de door de EG gestelde&#13;
termijn hun wetgeving in te voeren. Veel hangt af van de staatsinrichting. In de Bondsrepubliek&#13;
zijn planning en financiering door de Republiek en de Lander gezamenlijk&#13;
geregeld en is de uitvoering bij de Lander die daarvoor voor 60 a 70% worden gesubsidieerd.&#13;
In Italië en Spanje heeft de staat de hoofdlijnen en de financiering geregeld&#13;
en zijn voor het overige de autonome gebieden met regeling en uitvoering belast.&#13;
Eisen aan het land&#13;
Akkerbouwland moet ten minste een jaar bebouwd zijn geweest tussen 1 juli 1985&#13;
en 1 juli 1988. De oppervlakte moet ten minste 20% van het bedrijf bestrijken en&#13;
ten minste 1 ha (Griekenland 0.5 ha) bedragen. De meeste landen nemen één jaar&#13;
als referentieperiode, sommige eisen een aaneengesloten oppervlakte.&#13;
Eisen aan de gegadigden&#13;
De gegadigde moet het land zelf gebruiken als gerechtigde daartoe en wel gedurende&#13;
een bepaalde periode, dit ingevolge Gemeenschapsrecht. In Frankrijk, België en Nederland&#13;
komen gepensioneerden niet in aanmerking. Pachters moeten als zodanig&#13;
ten minste nog vijf jaar in het vooruitzicht hebben, dan wel (Nederland) toestemming&#13;
verkrijgen van de verpachter. Wijzen van gebruik van het land&#13;
Volgens Gemeenschapsrecht gaat het om braaklegging, bebossing of onttrekking&#13;
aan de landbouw. De lid-staten mogen bepalen dat extensieve veehouderij dan wel&#13;
de verbouwing van linzen, kekers of wikken wordt toegestaan. Soms kan braaklegging&#13;
zelfs verboden worden vanwege natuur- of waterbeheer. Denemarken en Italië&#13;
die de uitoefening van landbouw op landbouwgrond verplicht stelden, hebben nu&#13;
uitzonderingen daarop of de landbouw zelf opnieuw gedefinieerd.&#13;
Bebossing en onttrekking aan de landbouw zijn wel onderworpen aan bos wetgeving,&#13;
ruimtelijke ordening, enz. In de Bondsrepubliek moet die onttrekking vooral&#13;
het natuurbehoud ten goede komen, in Italië daarmee verenigbaar zijn. In Groot-&#13;
Brittannië en Ierland mogen de niet-agrarische doeleinden niet bestaan in industrie,&#13;
handel, huisvesting, hotelwezen, wèl recreatie, sport (inclusief paardestallen). Bebossing&#13;
mag in Groot-Brittannië fruitbomen en boomgaarden betreffen (geen sierteelt),&#13;
in Nederland alleen snelgroeiende bomen.&#13;
Het Gemeenschapsrecht regelt ook de verspreiding van organisch afval en het gebruik&#13;
van chemicaliën (o.a. herbiciden), de voorkoming van erosie, mechanische bodembewerking&#13;
en behoud van waterreserves. De lid-staten zijn bevoegd de bescherming&#13;
van het milieu en van de natuurlijke hulpbronnen verplicht te stellen.&#13;
De premie&#13;
De maximale premie bedraagt 600 Ecu per ha per jaar, de minimale 100 Ecu. Extensieve&#13;
veehouderij, verbouw van linzen, enz. betekent een reductie van 40 a 60%. Nederland&#13;
past het maximum toe als standaardpremie, de Bondsrepubliek werkt met&#13;
een schaalverdeling (300-600) naar grondsoort, waterhuishouding, opbrengst, gebied.&#13;
België, de Bondsrepubliek en Ierland kennen bij niet-agrarisch gebruik een aftrek&#13;
op het inkomen daaruit, elders wordt een bedrag ineens, onafhankelijk daarvan&#13;
geheven. Nederland betaalt dan 300 Ecu, op de lange termijn aan te passen aan de&#13;
prijsveranderingen van landbouwprodukten.&#13;
Toezicht, boete, terugvordering premie&#13;
De landen zijn verplicht per jaar een representatieve steekproef te verrichten bij ten&#13;
minste vijf procent van de betrokken bedrijven. Aan deze moet een boete worden&#13;
opgelegd bij niet-naleving van de verplichtingen en voorwaarden, behoudens overmacht.&#13;
Ten onrechte ontvangen premie moet, met rente, in het algemeen worden terugbetaald.&#13;
Bedrijfsopvolging&#13;
Indien een bedrijf of een deel daarvan wordt overgedragen, gaan de bedoelde verplichtingen op de opvolger over, behalve wanneer deze voor de resterende periode&#13;
andere grond ter beschikking stelt. Soms kunnen erfgenamen niet hetzelfde stuk&#13;
grond beschikbaar stellen, omdat bijvoorbeeld een pachtovereenkomst met betrekking&#13;
daartoe geëindigd is na de dood van de begunstigde; in België, Nederland en&#13;
Groot-Britannië zijn dan de erfgenamen, zonder terugbetaling van premie, van verplichtingen&#13;
tot braaklegging ontheven.&#13;
Uitzonderingsgebieden&#13;
Gevaar van ontvolking en andere sociaal-economische omstandigheden (Spanje),&#13;
gevaar van bosbranden (Zuid-Frankrijk) en andere natuurlijke omstandigheden&#13;
kunnen landen doen bepalen dat in bepaalde gebieden bepaalde produktiebeperkende&#13;
maatregelen niet worden toegepast. Daartoe zijn zij volgens Gemeenschapsrecht&#13;
bevoegd.&#13;
Betekenis van bestaand agrarisch recht&#13;
In principe blijft het agrarisch recht van toepassing op land dat onderworpen is aan&#13;
het bedoelde regime. Zo is op braakgelegd land allerlei burgerlijk recht, inclusief&#13;
pachtrecht, en natuurbeschermingsrecht van toepassing. Dit is niet het geval wanneer&#13;
het land niet meer geschikt is voor landbouw of bosbouw.&#13;
Er is specifiek agrarisch welzijnsrecht in de Bondsrepubliek, Frankrijk en Spanje.&#13;
In Duitsland hebben braaklegging e.d. geen betekenis bij de bepaling van de minimumoppervlakte&#13;
vereist voor bejaardenbij stand en berekening van de gezondheidsverzekeringspremies.&#13;
Ook in Frankrijk heeft een te geringe oppervlakte als gevolg&#13;
van braaklegging e.d. geen nadelige consequenties voor de betrokken boer.&#13;
Fiscaal gezien is braaklegging landbouw. De premie valt dus onder de inkomstenbelasting.&#13;
Bebost land en land, gebruikt voor niet-agrarische doeleinden, wordt belast&#13;
op basis van een geschikte gebruikswaarde (Frankrijk, Groot-Brittannië, Denemarken).&#13;
Vermindering van het effectieve landbouwoppervlak kan wel consequenties hebben&#13;
ter zake van subsidiëring.&#13;
Pachtovereenkomsten&#13;
De pachtovereenkomst heeft een agrarisch object, dat - door de pachter zelf - ook&#13;
als zodanig wordt gebruikt. Braaklegging e.d. verdragen zich slecht daarmede, zeker&#13;
zonder toestemming van de verpachter. In Denemarken is die toestemming nodig&#13;
voor alle bedoelde maatregelen; in Spanje geldt ongeveer hetzelfde, zeker bij deelpacht.&#13;
De Engelse pachter kan met kennisgeving van zijn voornemen tot braaklegging&#13;
aan de verpachter volstaan. Bij deelpacht kan alleen de eigenaar een aanvraag ter&#13;
zake doen en wel met toestemming van de deelpachter. In Groot-Brittannië, België, Frankrijk en Italië is toestemming van de verpachter vereist voor bebossing en nietagrarisch&#13;
gebruik, doch niet voor braaklegging (uitgezonderd deelpacht in Groot-&#13;
Brittannië). In sommige andere landen betekent permanente braaklegging slechte&#13;
besdrijfsvoering of wijziging van de agrarische bestemming; bebossing en niet-agrarisch&#13;
gebruik kunnen onttrekking aan de agrarische bestemming betekenen, de&#13;
pacht in gevaar brengen en deze zelfs doen eindigen.&#13;
Andere overeenkomsten&#13;
Een contractteler die door deelneming aan een produktiebeperkend programma tegenover&#13;
zijn aanbesteder te kort schiet, kan zich niet met verwijzing daarnaar op&#13;
overmacht beroepen. De programma's zijn weldra ongunstig voor de werkgelegenheid.&#13;
Minder land in de produktie kan ontslag van landarbeiders ten gevolge hebben.&#13;
Zekerheidsrechten&#13;
Braaklegging, zeker de permanente versie, zou tot waardevermindering van het land&#13;
kunnen leiden. Een hypotheekhouder zou kunnen stipuleren dat een aanvraag tot&#13;
deelneming aan een programma aan zijn toestemming vooraf wordt onderworpen.&#13;
Beëindiging van het produktiebeperkende programma&#13;
Na braaklegging, zowel van hetzelfde land gedurende de gehele periode als op rotatie-&#13;
basis, kan de agrarische produktie ter hand worden genomen. Tijdelijke bebossing&#13;
is niet onmogelijk (Nederland), al zal in het algemeen bosbouwwetgeving de terugkeer&#13;
naar de landbouw kunnen verhinderen. In Groot-Brittannië is de terugkeer&#13;
van land uit een niet-agrarische bestemming naar de landbouw, afhankelijk van het&#13;
soort gebruik en de omstandigheden, onderdeel van de ruimtelijke ordening. Een&#13;
Britse wet (1988) bepaalt dat terugkeer van land naar de landbouw mogelijk is, behalve&#13;
wanneer zulks met onevenredig hoge kosten gepaard gaat.&#13;
De toepassing in de verschillende landen&#13;
De invoering van de regelgeving geschiedde in de landen op verschillende tijdstippen,&#13;
terwijl de premies sterk uiteenliepen en de houding van de boeren een zelfstandige&#13;
factor is.&#13;
Op 16 juni 1989 was voor 434.000 ha een premie gevraagd (Bondsrepubliek&#13;
170.000, Italië 156.000, Nederland slechts 2600), onder te verdelen naar 52% permanent&#13;
braak, 32% braak op rotatiebasis (Nederland echter 63%).&#13;
Extensieve landbouw speelt nog geen rol. Er zijn proefprojecten tot ultimo 1989. Het ziet er naar uit dat voor de ecologie extensivering de voorkeur verdient boven&#13;
uit produktie nemen van land.&#13;
Kortom, de kwantitatieve betekenis van de regelingen in kwestie is tot nog toe&#13;
vrijwel te verwaarlozen (in Nederland 1,3 %o van het landbouwareaal).&#13;
Evaluatie&#13;
Verwacht moet worden dat door intensivering van het gebruik op het 'overige' land&#13;
de produktie nog zal toenemen. Op lange termijn zal de marktorganisatie dus niet&#13;
met lagere kosten gepaard gaan. De hoogte van de premie speelt uiteraard een&#13;
hoofdrol. In ecologisch opzicht heeft braaklegging evenmin veel betekenis. Behalve&#13;
door de compenserende intensivering elders worden bij de terugkeer van de gronden&#13;
in de produktie (na vijfjaar) extra bestrijdingsmiddelen tegen het onkruid gebruikt.&#13;
De premie kan onrendabele bedrijven, veelal met deeltijd-exploitanten, in leven&#13;
houden en aldus vergroting van andere bedrijven beletten. Op den duur is echter gemiddeld&#13;
bedrijfsvergroting te verwachten. Uit produktie nemen van gronden, vermindering&#13;
van aanbod dus, leidt ook tot stijging van grondprijzen en, afhankelijk&#13;
van het systeem, van pachtprijzen.&#13;
De maatregelen zijn nieuw, de oppervlakte waarop zij worden toegepast, is zeer&#13;
gering. Het is dus veel te vroeg om conclusies te trekken.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1990-07-01 00:00:00</published><modified>1990-07-01 00:00:00</modified><editiondate>1990-07-01</editiondate><htmlpath>https://denhollander.info/artikel/6225</htmlpath></article>
</articles></edition>