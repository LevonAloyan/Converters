<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2018</searchword><id>14810</id><udhid>UDH:TvAR/14810</udhid><titel>Pacht en fosfaatrechten;  een eerste reactie</titel><searchwords><searchword>TvAR 3/2018</searchword><searchword>UDH:TvAR/14810</searchword></searchwords><attachments><attachment><name>19656.pdf</name><extention>pdf</extention><url>https://denhollander.info/download/19656/ci</url></attachment></attachments><inleiding/><content>&lt;p&gt;In het &lt;span class="italic"&gt;Tijdschrift voor Agrarisch Recht&lt;/span&gt; van januari 2018 treffen we een artikel aan geschreven door mr. H.A. Verbakel-van Bommel en mr. G.M.F. Snijders onder de titel Fosfaatrechten en pacht een eerste verkenning. In deze verkenning stellen zij dat tussen pachters en verpachters een discussie ontstaan is over wie van hen tot de met het pachtobject samenhangende fosfaatrechten gerechtigd is. Zoals van goede juristen verwacht mag worden hebben zij de voorgeschiedenis diepgaand juridisch geanalyseerd. Met enige kwade wil kan men in deze probleemstelling echter ook een vooringenomenheid van de schrijvers lezen. Wij zullen namelijk betogen dat de fosfaatrechten niet samenhangen met enig pachtobject maar een zelfstandig recht vormen.&lt;/p&gt;&lt;p&gt;Verder zullen wij betogen dat iedere vergelijking met welk ander eerder ontstaan recht en gedeeltelijk vergane rechten zoals de melkquotering, het suikerquotum of de varkensrechten zonder grond is.&lt;/p&gt;&lt;p&gt;Tenslotte zullen wij betogen dat de schrijvers opnieuw hebben laten zien dat recht geen wetenschap is maar een geleerdheid die zonder duidelijke wetgeving van een wetgever die deze taak serieus opvat, niet meer is dan het uiten van meningen, het opzetten van doelredeneringen met een suggestief karakter op basis van vermeende analogieën. &lt;/p&gt;&lt;h3&gt;1. En toen… schiep de Staatsecretaris de fosfaatrechten &lt;/h3&gt;&lt;p&gt;Met ingang van 1 april 2015 is het melkquotum afgeschaft. Er was vreugde in de gehele Nederlandse melkveehouderij. Men zou onbeperkt kunnen produceren en marktanalisten voorspelden de melkveehouderij een goede toekomst. Toen het moment daar was, de melkquotering hield op met bestaan, de rechten tot het mogen produceren van melk daaraan gekoppeld eveneens was een uitbreidingsgolf het gevolg. Meer stallen met meer melkvee. Ondanks dat LTO de toenmalige Staatsecretaris van Landbouw, mevr. Dijksma verzekerd had dat alles binnen de milieuperken zou blijven lukte dat niet. Ingrijpen werd uiteindelijk noodzakelijk geacht. Niet om de melkstroom opnieuw in te dammen maar om de meststroom te kunnen beheersen. De fosfaatrechten die vervolgens werden gecreëerd zijn rechten die de houder van die rechten toestaan om te mogen vervuilen. Ze zijn in die zin wellicht op dit punt nog beter te vergelijken met CO2 rechten dan met andere agrarische productierechten.&lt;/p&gt;&lt;p&gt;De toekenning van die rechten heeft plaats gevonden op basis van de op de peildatum aanwezige aantallen vervuilingseenheden/rundvee op het rundveebedrijf. De hoeveelheid grond? Niet relevant. De stallen? Niet relevant. De eigendom van grond of gebouwen? Niet relevant. Wie de dieren heeft krijgt de rechten. Dat is het enige relevante element. Nu wordt het lastig. De wetgever is niet zo helder dat hier voor de advieswereld geen brood in zit. Op vraag van het CDA om duidelijkheid: Aan wie de fosfaatrechten toevallen als een pachter van grond fosfaatrechten verkoopt? Kan de verpachter hier mogelijk een deel van opeisen? Volgt het antwoord van de Staatsecretaris dat de fosfaatrechten worden toegekend aan de houder van het melkvee. Deze kan besluiten deze rechten over te dragen. Daarbij speelt het geen rol of de houder van de dieren eigenaar of pachter van de grond is. Verbakel en Snijders zijn van mening dat de vraag van het CDA niet wordt beantwoord. Of je deze mening wilt delen of niet, het antwoord geeft wel helderheid over de positie van de rechten en geeft aan dat het eigendom van deze rechten bij de veehouder ligt. Immers de rechten zijn aan de houder van het vee toegekend en de veehouder is zelfstandig bevoegd deze over te dragen aan een derde. Aangenomen zou hier moeten worden dat bezit als volkomen titel geldt. Dat daarbij zijn positie als pachter of eigenaar van grond niet relevant is wordt door de Staatsecretaris expliciet aangegeven. &lt;/p&gt;&lt;p&gt;Over het doel van de Staatssecretaris kan ook geen misverstand bestaan. De fosfaatrechten zijn een beheersinstrument dat vooral een milieudoel dient. Het binden van de rechten aan vee is een volumemaatregel. Niet van de hoeveelheid melk, maar de hoeveel uitgerekende mest van rundvee, melkgevend of niet, is het sleutelbegrip. De veehouder is degene die het moet gaan doen. Het is zijn gereedschap bij het management van zijn bedrijf. De suggestie dat het stelsel van de fosfaatrechten een opvolger is van de melkquotering en dat daarom de rechtspraak omtrent de melkquota moet worden doorgetrokken, is vooral een aantrekkelijk idee voor hen die hun toekomstige deel van de waarde van de melkrechten in rook zagen opgaan, maar is zeker niet voor de hand liggend. Wij zijn hier op een vers en onontgonnen terrein aangekomen.&lt;/p&gt;&lt;h3&gt;2. Met de eigen mening als kompas op weg door niemandsland&lt;/h3&gt;&lt;p&gt;Verbakel en Snijders proberen vooral hun weg te vinden in dit niemandsland door zich af te vragen waarbij aan te haken valt en zo de onbekende wereld te verklaren van uit dat wat men wel kent. Waarom dit een gezaghebbende werkwijze zou zijn blijft in het duister. Het laat vooral zien dat als de wetgever niet helder is de jurist gaat lijken op dat wat vroeger door Kremlin Watchers werd gedaan in relatie tot de machtverhoudingen in de voormalige USSR. Wie staat waar bij de 1 mei parade was een belangrijke vraag. Dat wat je niet weet proberen te verklaren op basis van wat je dacht te weten en dat dan zo overtuigend mogelijk proberen te presenteren daarbij het autoriteitsargument niet schuwende. &lt;/p&gt;&lt;p&gt;Op de vraag of verpachters rechten kunnen doen gelden op de fosfaatrechten kiezen Verbakel en Snijders ervoor de rechtspraak inzake de melkquotering als vertrekpunt te nemen. Dat doen zij omdat zo de redenering kan worden gestart dat door het ter beschikking stellen van stallen en grond de fosfaatrechten hebben kunnen ontstaan. Dit is altijd al een vreemde redenering geweest. Het is alsof een verhuurder van een woning, verhuurd aan iemand die meespeelt in de postcode loterij, een deel van de prijs in geval van winst claimt omdat hij via het ter beschikking stellen van de woning met de winnende postcode het mogelijk heeft gemaakt dat de huurder een prijs heeft kunnen winnen.&lt;/p&gt;&lt;p&gt;Waarom geen aansluiting gezocht bij de jurisprudentie over de toeslagrechten, thans betalingsrechten. Volgens de auteurs omdat deze jurisprudentie het Europees recht diende te volgen. Een fundamenteel juridische beschouwing op dit punt ontbreekt. Volgens ons zou met evenveel recht gesteld kunnen worden dat de melkquotumjurisprudentie met de kennis van nu in strijd is met Europese regelgeving en een historische vergissing is geweest die de melkveesector heel veel geld heeft gekost.&lt;/p&gt;&lt;p&gt;De pachter betaalt pacht. Dat is de tegenprestatie voor het ter beschikkingstellen van grond en gebouwen en die pacht is (te) hoog en daar zou de verpachter al heel blij mee moeten zijn.&lt;/p&gt;&lt;h3&gt;3. Het doel is bij vertrek al bekend&lt;/h3&gt;&lt;p&gt;De door Verbakel en Snijders gekozen weg moet leiden naar het door hen vooraf gekozen doel, te weten een deling van de waarde van de fosfaatrechten tussen pachter en verpachter.&lt;/p&gt;&lt;p&gt;Verbakel en Snijders ontkennen niet dat een directe koppeling tussen fosfaatrechten en grond ontbreekt. Evenmin achten zij het voor de hand liggen dat een pachter van los land bij het einde van de pacht aan de verpachter een hoeveelheid fosfaatrechten ter beschikking zou moeten stellen. Toch putten Verbakel en Snijders zich uit om een mening te formuleren die de verpachter de illusie verschaft dat de fosfaatrechten uit de hand van de rechtmatige eigenaar, de veehouder, te wrikken zijn.&lt;/p&gt;&lt;p&gt;Door naar analogie te redeneren komen Verbakel en Snijders met de constructie dat de fosfaatrechten samenhangen met bedrijven en dat gebouwen daarvan een centraal element vormen. Dit maakt het ‘logischer’ dat fosfaatrechten moeten overgaan indien bij het einde van de pacht een gebouw wordt opgeleverd dan in het geval de overeenkomst een perceel landbouwgrond betrof. Hoe deze logica precies in elkaar steekt is voor de lezer niet evident. &lt;/p&gt;&lt;p&gt;Zij vinden dat in geval van een bedrijfsbeëindiging van een geheel pachtbedrijf de verpachter in staat moet zijn een eigen bedrijf te beginnen en dat daartoe ook de fosfaatrechten dienen te worden overgedragen omdat deze situatie gelijk te stellen zou zijn met een bedrijfsoverdracht in de zin van de meststoffenwet. Deze mening wordt verder niet onderbouwd. Wij zijn hier op het terrein van de totale subjectiviteit aangekomen. Verbakel en Snijders hebben uitaard recht op hun mening.&lt;/p&gt;&lt;p&gt;Zij gaan op de zelfde voet verder door een hypothetische pachtrechter op te voeren die in het geval dat hij of zij zou oordelen dat fosfaatrechten met gepachte gebouwen zijn gaan samenhangen en bij het einde van de pacht moeten worden opgeleverd het zomaar zou kunnen dat deze zou beslissen, op basis van de redelijkheid en de billijkheid, dat de verpachter een vergoeding schuldig is aan de pachter voor de overgedragen rechten en dat daarbij wordt teruggevallen op de rechtspraak inzake melkquota.&lt;/p&gt;&lt;p&gt;De redelijkheid en de billijkheid is te beschouwen als de zwakke schakel in het recht. In feite gaat het hier dan altijd om dat wat de rechter van dienst redelijk acht. Rechterlijke willekeur dat uiteindelijk het gezag van de wet aantast. Verstandige rechters zijn uiterst spaarzaam met het van stal halen van de redelijkheid en de billijkheid en zeker waar het toepassen van de wet voor de hand ligt. &lt;/p&gt;&lt;p&gt;Waar moet de redelijkheid en billijkheid dan toe leiden? Tot een 50-50 deling. Waarom deze verdeling? Omdat de rechter er in het verleden blijk van heeft geven van ronde getallen te houden, zeggen Verbakel en Snijders &lt;/p&gt;&lt;p&gt;Verbakel en Snijders hebben veel ‘mitsen en aannames’ nodig om tot een gewenst resultaat te komen. Maar het is gelukt, we zijn aan het eind van de ‘verkenning’ gekomen.&lt;/p&gt;&lt;h3&gt;4. Conclusie&lt;/h3&gt;&lt;p&gt;Wat Verbakel en Snijders vooral overtuigend hebben laten zien is dat juristen en theologen veel gemeen hebben. Zij houden zich vooral bezig met het duiden van dat wat het opperwezen, de kerkvaders, de wetgever of de jurisprudentie zou hebben bedoeld en menen dat zij op basis van hun gezag als kenner en duider van de teksten gezaghebbende uitspraken over dat wat niet gekend kan worden te mogen doen. Geen wetenschap maar geleerdheid. Feitelijk zijn het niet meer dan meningen, geleerde meningen, maar meningen. Zij hebben opnieuw laten zien dat daar waar de wetgever in gebreke blijft iedereen op volstrekt eigen wijze zijn gang kan gaan. En laten we de eerlijke vraag maar stellen. Zou iemand zich druk gemaakt hebben over fosfaatrechten als de Staatsecretaris de wijsheid zou hebben gehad de verhandelbaarheid van deze rechten uit te sluiten? &lt;/p&gt;</content><legacyfootnotes/><footnotes><footnote>1 Piet van der Eijk en Hans Meijer zijn resp. voorzitter en vicevoorzitter van de BLHB (Bond van Landpachters).</footnote></footnotes><auteurs>ir. P.J. van der Eijk en drs. J.G. Meijer </auteurs><published>2018-03-21 14:03:54</published><modified>2018-03-21 16:41:25</modified><editiondate>2018-03-21</editiondate><htmlpath>https://denhollander.info/artikel/14810</htmlpath></article>
</articles></edition>