<edition><articles><article><jaar>2022</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2022</searchword><id>17346</id><udhid>UDH:TvAR/17346</udhid><titel>'Want de boer moet er wel wat aan overhouden als hij of zij wordt uitgekocht'</titel><searchwords><searchword>TvAR 7/8/2022</searchword><searchword>UDH:TvAR/17346</searchword></searchwords><attachments><attachment><name>22363.pdf</name><extention>pdf</extention><url>https://denhollander.info/download/22363/ci</url></attachment></attachments><inleiding/><content>&lt;p&gt;….stelde minister Van der Wal op NPO Radio 1 kort na het uitkomen van haar befaamde 1 april-brief. In die brief zelf is te lezen: '&lt;em&gt;Ook zal ik met de betrokken sectoren bespreken of de fiscale regelgeving bedrijfsbeëindiging belemmert. Als dat het geval is, zal ik met de staatssecretaris van Financiën in overleg treden over mogelijke oplossingsrichtingen'&lt;/em&gt;. Deze staatssecretaris had al eerder in zijn brief van 17 november 2021 over de gewijzigde motie Stoffer laten weten dat varkenshouders in de fiscaliteit van de stoppersregeling geen reden zagen om daar al dan niet gebruik van te maken. Daarmee zette hij blijkbaar de hakken in het zand.&lt;/p&gt;
&lt;p&gt;Oud-minister van LNV Cees Veerman opperde bij Nieuwsuur op 29 juli jl. dat de boeren misschien zouden moeten worden uitbetaald in staatsobligaties. Hoewel dat niet het effect zou hebben dat hij kennelijk veronderstelt, lag in die opmerking besloten dat ook hij meent dat voorkomen zou moeten worden dat de uitkoopsommen direct zwaar fiscaal worden afgeroomd. En de recentste duit in het fiscale zakje komt van CDA-kamerlid Derk Boswijk, die op 10 augustus jl. onder meer de volgende schriftelijke vraag stelt aan minister Van der Wal: "&lt;em&gt;Zijn de fiscale belemmeringen bij het aanstaande belastingplan weggenomen, gezien het feit dat een van de vele drempels die boeren ervaren die willen deelnemen aan een vrijwillige stoppersregelingen zijn fiscale regelingen zoals bijvoorbeeld bij bedrijfsbeëindiging en het feit dat de Kamer meerdere moties heeft aangenomen om deze drempels weg te nemen? Zo nee, waarom niet?&lt;/em&gt;"&lt;/p&gt;
&lt;p&gt; &lt;/p&gt;
&lt;p&gt;De meeste fiscale aandacht bij de stikstofproblematiek gaat uit naar de mogelijkheden voor de betrokken agrariër om bij herinvestering op een andere locatie of in een andere onderneming de belastingclaim die bij de uitkoop naar voren komt, 'door te schuiven'. Dat kan onder voorwaarden door toepassing van de &lt;em&gt;herinvesteringsreserve&lt;/em&gt;. Met name speelt daarbij de vraag of de uitkoop het gevolg is van &lt;em&gt;overheidsingrijpen&lt;/em&gt;, zodat de herinvesteringsreserve verruimd kan worden toegepast. De bedoeling van de uitkoopregelingen lijkt echter het verminderen van agrarische bedrijven. Waar loopt de agrariër fiscaal tegenaan als hij zijn riek echt aan de wilgen hangt?&lt;/p&gt;
&lt;h2&gt;&lt;span&gt;1. &lt;/span&gt;Stakingswinst&lt;/h2&gt;
&lt;p&gt;Fiscalisten spreken dan over de 'stakingswinst'. Het fiscale winstbegrip omvat niet alleen het jaarlijkse saldo van opbrengsten en kosten, maar ook de eventuele meerwaarden in bijvoorbeeld gebouwen, machines en fosfaatrechten. Deze activa hebben een fiscale boekwaarde, meestal ontstaan door de oorspronkelijke investeringskosten verminderd met jaarlijks afschrijving daarop. Bij verkoop of staking van de onderneming wordt de werkelijke waarde van die activa vergeleken met de boekwaarde. Het verschil betreft de stakingswinst. Daarnaast dient bij bedrijfsbeëindiging over de eventueel opgebouwde &lt;em&gt;fiscale oudedagsreserve&lt;/em&gt; (for) te worden afgerekend.&lt;/p&gt;
&lt;h2&gt;&lt;span&gt;2. &lt;/span&gt;44,3%&lt;/h2&gt;
&lt;p&gt;Het beeld is nogal eens dat na aflossing van de bank en afrekening met de fiscus weinig over blijft voor de meeste agrariërs, zo blijkt ook wel uit bovenstaande uitlatingen. Of dat echt zo is hangt sterk van de situatie in het concrete geval. Zo zal bij veel melkveehouders die een areaal landbouwgrond in eigendom hebben, meestal echt wel het nodige over blijven. De bank financiert over het algemeen immers niet tot de marktwaarde van de landbouwgrond en bovendien valt de meerwaarde van de grond meestal onder de &lt;em&gt;landbouwvrijstelling&lt;/em&gt;. Dat neemt niet weg dat de stakingswinst die wordt gerealiseerd op met name gebouwen en op dier- en fosfaatrechten, vaak stevig in de fiscale prijzen valt. Dit soort 'piekwinsten', die veelal in de loop der jaren geleidelijk ontstaan, worden in het jaar van staking fiscaal ineens 'genoten' en komen dan meestal ver boven de grens van het basistarief (ongeveer € 70.000) uit. Ze worden daarboven belast tegen het toptarief van 49,5%. Door de werking van de (14%) MKB-winstvrijstelling is het netto-toptarief feitelijk ongeveer 44,3%.&lt;/p&gt;
&lt;p&gt;Wat zouden de 'oplossingsrichtingen' kunnen zijn om de agrariërs wat meer te laten overhouden bij een uitkoop?&lt;/p&gt;
&lt;h2&gt;&lt;span&gt;3. &lt;/span&gt;Bijzonder tarief; stakingsvrijstelling&lt;/h2&gt;
&lt;p&gt;Onder de voorganger van de huidige Wet inkomstenbelasting 2001, de Wet op de inkomstenbelasting 1964, was voorzien in enkele bijzondere tarieven voor bepaalde bijzondere inkomens, waaronder stakingswinsten. Wilde een bepaalde bate onder een bijzonder tarief vallen, dan moest die bate in wezen betrekking hebben op een reeks van jaren en in meerdere jaren zijn gerijpt en '&lt;em&gt;een a-periodiek en 'gemengd' karakter vertonen, dat haar naar algemeen maatschappelijke opvatting niet geheel tot een gewoon, aan een bepaald jaar toe te rekenen inkomensbestanddeel stempelt&lt;/em&gt;' (MvA, blz. 88 lk., Wet IB'64).&lt;/p&gt;
&lt;p&gt;Bij de invoering van de Wet IB 2001 zijn de bijzondere tarieven vervallen, omdat de verschillende schijventarieven dichter bij elkaar kwamen te liggen en vanwege de drang tot vereenvoudiging. Een verschil tussen basis- en toptarief van ruim 10% blijft echter substantieel en de argumenten van destijds zijn nog even valide om het tarief voor stakingswinsten te matigen.&lt;/p&gt;
&lt;p&gt;Dat zou kunnen door opnieuw een bijzonder tarief in te voeren, maar ook door de huidige &lt;em&gt;stakingsaftrek&lt;/em&gt; van (een 'lousy') € 3.630 te vervangen door een &lt;em&gt;stakingswinstvrijstelling&lt;/em&gt; van bijvoorbeeld 25%.&lt;/p&gt;
&lt;h2&gt;&lt;span&gt;4. &lt;/span&gt;Lijfrente en banksparen&lt;/h2&gt;
&lt;p&gt;Stakingswinst kan tot gemaximeerde bedragen worden omgezet in een oudedagsvoorziening. De koopsomstorting voor die oudedagsvoorziening kan in aftrek worden gebracht op de stakingswinst. Daar tegenover worden de toekomstige jaarlijkse uitkeringen normaal belast. Zeker als die uitkeringen pas na het bereiken van de AOW-leeftijd worden genoten, levert dat een groot tariefsvoordeel op ten opzichte van (direct) 44,3% heffing. Bovendien telt de oudedagsvoorziening niet mee in 'box 3'. Van deze 'stakingslijfrente' wordt dan ook veel gebruik gemaakt. De oudedagsvoorziening kan worden ondergebracht bij een verzekeraar, maar sinds 2008 ook worden gestort op een geblokkeerde bankspaarrekening. In veruit de meeste gevallen wordt gekozen voor dit &lt;em&gt;banksparen&lt;/em&gt;.&lt;/p&gt;
&lt;p&gt;De maximumbedragen van de (aftrekbare) oudedagsvoorziening zijn afgeleid van de AOW-leeftijd. In 2022 zijn deze bedragen: € 480.686 als de ondernemer ten tijde van de staking 61 jaar en 7 maanden of ouder is, € 240.352 als hij een leeftijd heeft tussen 51 jaar en 7 maanden en 61 jaar en 7 maanden en € 120.183 in de overige gevallen.&lt;/p&gt;
&lt;p&gt;Niet alle uit te kopen agrariërs of stoppende agrariërs zullen ouder zijn dan 61 jaar en 7 maanden. Boswijk heeft het in zijn vragen aan de minister nadrukkelijk over agrariërs van 55 jaar of ouder zonder opvolger, die wellicht best bereid zijn om in te krimpen of te stoppen, maar voor wie dat (financieel) vaak nog geen optie is. In dat licht is er wat voor te zeggen om bijvoorbeeld het maximum van € 480.868 al vanaf een jongere leeftijd te laten gelden, eventueel alleen in geval van staking in verband met 'overheidsingrijpen'.&lt;/p&gt;
&lt;p&gt; &lt;/p&gt;
&lt;p&gt;En nu maar eens afwachten of de minister voor Natuur en Stikstof met deze tips onder de arm potten kan breken bij de altijd strenge staatssecretaris van Financiën.&lt;/p&gt;</content><legacyfootnotes/><footnotes><footnote>1 &lt;p&gt;Andr&amp;eacute; Verduijn is fiscalist bij Countus te Zwolle.&lt;/p&gt;</footnote></footnotes><auteurs>mr. A. Verduijn RB</auteurs><published>2022-09-13 15:44:53</published><modified>2022-09-16 08:54:08</modified><editiondate>2022-09-13</editiondate><htmlpath>https://denhollander.info/artikel/17346</htmlpath></article>
</articles></edition>