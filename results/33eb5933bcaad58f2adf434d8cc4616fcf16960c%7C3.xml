<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1995</searchword><id>4998</id><udhid>UDH:TvAR/4998</udhid><titel>Van Vonderen / Stichting Maaszicht (TvAR 1995/4737)</titel><searchwords><searchword>TvAR 2/1995</searchword><searchword>TvAR 1995/4737</searchword><searchword>UDH:TvAR/4998</searchword></searchwords><attachments><attachment><name>1995_nr 2_Rechtspraak_4737.pdf</name><extention>pdf</extention><url>https://denhollander.info/download/4938/ci</url></attachment></attachments><inleiding>Pachtwet,art. 25 en 53 (=56 oud),&#13;
Bsh 1988, art. 19&#13;
&#13;
Verkoop door pachter van zijn melkveebedrijf&#13;
met al het melkvee en het gehele tot het bedrijf&#13;
behorende melkquotum, tezamen met&#13;
verkoop van aan pachter toebehorende grond,&#13;
maar met voortgezet gebruik door pachter&#13;
van het gepachte grasland voor vleesvee.&#13;
Hof: Een deel van het melkquotum hing&#13;
samen met het gepachte. Verkoop door pachter&#13;
van het gehele melkquotum buiten verpachter&#13;
is een aan pachter toerekenbare&#13;
ernstige tekortkoming jegens verpachter, op&#13;
grond waarvan pachtovereenkomst met directe&#13;
ingang moet worden ontbonden. Schade&#13;
voor verpachter = 50% van de waarde, toe te&#13;
kennen aan het met het gepachte samenhangende&#13;
quotum ten tijde van de verkoop. Het&#13;
staat een pachter in het algemeen niet vrij gedurende&#13;
de looptijd van de pacht het met het&#13;
gepachte samenhangende melkquotum te verkopen,&#13;
ook niet tegen het stellen van zekerheid,&#13;
die dan immers alleen betrekking kan&#13;
hebben op aanspraken tot schadevergoeding.&#13;
Dat ontneemt aan verkoop niet het karakter&#13;
van wanprestatie.&#13;
</inleiding><content>Arrest in de zaak van:&#13;
Hendricus Martinus Wilhelmus van Vonderen,&#13;
wonende te Langenboom, gemeente Mill&#13;
en Sint Hubert, appellant, procureur: eerst mr.&#13;
Knottenbelt, later mr. F.J. Boom,&#13;
tegen&#13;
Stichting Maaszicht, gevestigd te Grave, geïntimeerde,&#13;
procureur: mr. H. van der Linden.&#13;
Het geding in eerste aanleg&#13;
De pachtkamer van het kantongerecht te&#13;
Boxmeer heeft op 8 juni 1993 tussen partijen&#13;
een vonnis uitgesproken, dat in fotocopie aan&#13;
dit arrest is gehecht en naar de inhoud waarvan&#13;
wordt verwezen.&#13;
Het geding in hoger beroep&#13;
Appellant - verder ook te noemen: Van Vonderen&#13;
- is bij exploit van 8 juli 1993, met gelijktijdige&#13;
dagvaarding van geïntimeerde -&#13;
verder ook te noemen: Maaszicht -, bij het&#13;
hof in hoger beroep gekomen van genoemd&#13;
vonnis, waarbij - kort weergegeven -:&#13;
in conventie:&#13;
de tussen partijen bestaande pachtovereenkomst&#13;
met ingang van 8 juni 1993 is ontbonden,&#13;
en Van Vonderen is veroordeeld tot&#13;
ontruiming van het gepachte, tot afgifte aan&#13;
Maaszicht van alle gegevens met betrekking&#13;
tot het aan Van Vonderen toegekende&#13;
melkquotum op verbeurte van een dwangsom,&#13;
tot vergoeding van schade, nader op te maken&#13;
bij staat en te vereffenen volgens de wet, en&#13;
tot betaling van rente;&#13;
in reconventie:&#13;
Van Vonderen in zijn vordering niet-ontvankelijk&#13;
is verklaard;&#13;
in conventie en reconventie:&#13;
Van Vonderen is verwezen in de proceskosten.&#13;
Bij memorie van grieven zijn door Van&#13;
Vonderen de onderomschreven grieven aangevoerd&#13;
en toegelicht, met conclusie het bestreden&#13;
vonnis te vernietigen en,&#13;
overeenkomstig het petitum van de inleidende&#13;
appeldagvaarding, Maaszicht in haar vorderingen&#13;
niet-ontvankelijk te verklaren, althans&#13;
haar deze te ontzeggen, en voorts in voorwaardelijke&#13;
reconventie Van Vonderen alsnog&#13;
in zijn vordering ontvankelijk te verklaren en&#13;
Maaszicht te veroordelen om binnen 14 dagen&#13;
na betekening van het in dezen te wijzen arrest&#13;
mee te werken aan het totstandkomen van&#13;
een pachtovereenkomst tussen haarzelf als&#13;
verpachtster en door Van Vonderen in diens&#13;
schrijven van 30 december 1990 aangegeven&#13;
koper van zijn melkquotum als pachter, een&#13;
en ander met veroordeling van Maaszicht in&#13;
de kosten van beide instanties.&#13;
Bij memorie van antwoord heeft Maaszicht&#13;
terzake verweer gevoerd, met conclusie Van&#13;
Vonderen niet-ontvankelijk te verklaren in&#13;
zijn vorderingen, althans de vorderingen van&#13;
Van Vonderen als ongegrond en onbewezen&#13;
te ontzeggen, te bevestigen het vonnis waarvan&#13;
beroep in conventie en reconventie, zonodig&#13;
onder verbetering en/of aanvulling van&#13;
gronden, met veroordeling van Van Vonderen&#13;
in de kosten van het hoger beroep.&#13;
Ter zitting van het hof van 5 september&#13;
1994 hebben partijen hun standpunten doen&#13;
bepleiten, Van Vonderen door mr. E. Beele,&#13;
advocaat te Tilburg, en Maaszicht door&#13;
A.G.Th. Geene, deurwaarder te Boxmeer, (ter&#13;
zitting geïntroduceerd door de procureur van&#13;
Maaszicht), beiden onder overlegging van&#13;
pleitnotities, en vervolgens de stukken overgelegd&#13;
voor het wijzen van arrest.&#13;
De grieven&#13;
Van Vonderen heeft de volgende grieven tegen&#13;
het vonnis waarvan beroep aangevoerd:&#13;
Grief I: Ten onrechte heeft de pachtkamer&#13;
in eerste aanleg geoordeeld en vonnis gewezen&#13;
als in het bestreden vonnis in conventie&#13;
en in voorwaardelijke reconventie is geschied.&#13;
Grief II: Ten onrechte heeft de pachtkamer&#13;
in eerste aanleg afgewezen het door Van Von-&#13;
deren gevoerde verweer, dat de aanspraken&#13;
van Maaszicht dienen te worden afgewezen,&#13;
omdat het onderhavige pachtobject door Van&#13;
Vonderen niet voor de melkveehouderij gebruikt&#13;
is.&#13;
Grief III: Ten onrechte heeft de pachtkamer&#13;
in eerste aanleg bepaald dat de tussen&#13;
partijen bestaande pachtovereenkomst dient te&#13;
worden ontbonden.&#13;
Grief IV: Ten onrechte heeft de pachtkamer&#13;
in eerste aanleg de tussen partijen bestaande&#13;
pachtovereenkomst niet alleen&#13;
ontbonden, doch ook Van Vonderen veroordeeld&#13;
tot het betalen van een schadevergoeding&#13;
aan Maaszicht, vast te stellen&#13;
overeenkomstig de inhoud van de brief van de&#13;
raadsman van Maaszicht d.d. 17 januari 1992,&#13;
waarin aanspraak werd gemaakt op de helft&#13;
van de waarde van het aan het gepachte gerelateerde&#13;
melkquotum.&#13;
Grief V: Ten onrechte heeft de pachtkamer&#13;
overwogen dat er niet van mag worden uitgegaan,&#13;
dat bij verkoop van het gepachte door&#13;
Maaszicht aan Van Vonderen het melkquotum&#13;
in vrije onderhandelingen voor een lagere&#13;
prijs dan de gebruikelijke zou zijn afgestaan.&#13;
Grief VI: Ten onrechte heeft de pachtkamer&#13;
in eerste aanleg het verweer van Van&#13;
Vonderen gepasseerd, dat eerst van ernstige&#13;
wanprestatie sprake zou zijn indien niet alleen&#13;
vast komt te staan, dat Maaszicht enigerlei&#13;
aanspraak heeft, doch ook vast komt te staan,&#13;
dat Van Vonderen aan het einde van de lopende&#13;
pachtperiode niet in staat zou zijn zekerheid&#13;
te bieden voor de eventueel aan de zijde&#13;
van Maaszicht bestaande aanspraken.&#13;
Grief VII: Ten onrechte heeft de pachtkamer&#13;
in eerste aanleg de vordering van Van&#13;
Vonderen in voorwaardelijke reconventie afgewezen.&#13;
De vaststaande feiten&#13;
Tegen de in het vonnis waarvan beroep onder&#13;
'De vaststaande feiten' vastgestelde feiten&#13;
zijn geen grieven aangevoerd, zodat ook in&#13;
hoger beroep van de volgende vaststaande feiten&#13;
moet worden uitgegaan:&#13;
Tussen partijen is een pachtovereenkomst&#13;
gesloten betreffende het perceel weiland, kadastraal&#13;
bekend gemeente Grave, Sectie A,&#13;
nummer 756, groot 2.37.65 ha. Dit perceel&#13;
ligt op plm. 6 km afstand van het bedrijf van&#13;
Van Vonderen.&#13;
Van Vonderen had een melkveehouderij,&#13;
welke in het seizoen 1983/1984 omvatte: 76&#13;
melkkoeien, 2 vaarzen, 24 pinken, 29 kalve-&#13;
ren en 1 stuks mestvee, en in totaal 33.72.94&#13;
ha land, waarvan 6.18.00 ha in pacht en de&#13;
rest in eigendom, en waarvan 6,5 ha mais en&#13;
de rest weiland.&#13;
Daaraan kan worden toegevoegd dat ter&#13;
zitting in hoger beroep tevens nog het volgende&#13;
is komen vast te staan:&#13;
Van Vonderen heeft in het voorjaar van&#13;
1990 zijn melkveebedrijf verkocht, met het&#13;
daartoe behorende melkvee, het gehele met&#13;
dit bedrijf samenhangende melkquotum, en&#13;
het grootste gedeelte van de hem in eigendom&#13;
toebehorende grond. Hij heeft van de in het&#13;
bedrijf gebruikte grond 4.77 ha eigen grond&#13;
behouden, alsmede de 1.51 ha, in pacht van&#13;
de Gemeente Grave, en het onderhavige&#13;
pachtperceel.&#13;
Het met het bedrijf samenhangende&#13;
melkquotum is na 1983 tot de genoemde verkoop&#13;
in 1990 niet gewijzigd, behalve door de&#13;
algemene, van overheidswege opgelegde wijzigingen.&#13;
Het onderhavige perceel is, in verband met&#13;
een daarop rustend scheur-verbod, door Van&#13;
Vonderen altijd als grasland gebruikt.&#13;
Beoordeling van het hoger beroep:&#13;
Grief I: Deze grief, die beoogt het geschil tussen&#13;
partijen in volle omvang aan het hof voor&#13;
te leggen en geen concreet bezwaar bevat tegen&#13;
het vonnis waarvan beroep, geeft het hof&#13;
geen aanleiding tot ambtshalve overwegingen&#13;
naast hetgeen hieronder ten aanzien van de&#13;
overige grieven wordt overwogen.&#13;
Grief II: Deze grief wordt verworpen.&#13;
Van Vonderen heeft gesteld, dat hij het onderhavige&#13;
perceel uitsluitend heeft gebruikt&#13;
voor de vetweiderij (conclusie van antwoord&#13;
in eerste instantie) resp. voor het weiden van&#13;
jongvee c.q. pinken (dupliek in eerste instantie)&#13;
resp. voor het afmesten van zijn afgeschreven&#13;
melkkoeien en pinken (comparitie&#13;
van partijen in eerste instantie) resp. voor het&#13;
weiden van guste koeien (memorie van grieven,&#13;
toelichting grief II) resp. van mestvee&#13;
(memorie van grieven, toelichting grief IV).&#13;
In het midden kan blijven in hoeverre de&#13;
bovenstaande stellingen met elkaar en met het&#13;
vaststaande feit, dat Van Vonderen in het&#13;
melkjaar 1983/1984 slechts één stuks mestvee&#13;
heeft gehad, te verenigen zijn.&#13;
Voor het antwoord op de vraag of het&#13;
melkquotum samenhangt met een bepaald gedeelte&#13;
van de tot een bedrijf behorende en ten&#13;
behoeve van de veehouderij in gebruik zijnde&#13;
grond maakt het geen verschil of juist ook dat&#13;
gedeelte al dan niet direct ten behoeve van het&#13;
melkvee is gebruikt. Indirect is dat land dan&#13;
immers (mede) dienstbaar aan de melkproduktie&#13;
nu daardoor op andere gedeelten van&#13;
het bedrijf melkvee kon worden geweid c.q.&#13;
ruwvoeder kon worden gewonnen ten behoeve&#13;
van - onder meer - dat melkvee. Hieruit&#13;
volgt dat het ervoor gehouden moet worden&#13;
dat het gebruik van het onderhavige perceel -&#13;
met welk tot zijn bedrijf behorende vee dat&#13;
dan ook precies mag zijn beweid - dienstbaar&#13;
is geweest aan de exploitatie van zijn melkveebedrijf.&#13;
Het aanbod van Van Vonderen te bewijzen&#13;
- kort gezegd - met welk soort vee hij het gepachte&#13;
heeft beweid, is dan ook niet van belang&#13;
voor de te geven beslissing, en wordt&#13;
gepasseerd. Het aan Van Vonderen toegekende&#13;
melkquotum moet dan ook worden geacht&#13;
mede te hebben samengehangen met het onderhavige&#13;
perceel.&#13;
Grief III: Het hof acht de verkoop door&#13;
Van Vonderen, buiten Maaszicht om, van het&#13;
gehele aan hem toegekende melkquotum, inclusief&#13;
het met het onderhavige pachtperceel&#13;
samenhangende quotum, een ernstige tekortkoming&#13;
ten aanzien van zijn verplichtingen&#13;
jegens Maaszicht uit de pachtovereenkomst.&#13;
Deze tekortkoming is aan Van Vonderen&#13;
toe te rekenen. Ook indien Van Vonderen eraan&#13;
zou hebben getwijfeld of enig deel van&#13;
zijn melkquotum samenhing met het gepachte,&#13;
had het in ieder geval op zijn weg gelegen&#13;
tevoren daaromtrent contact met Maaszicht op&#13;
te nemen.&#13;
Het feit dat het met het gepachte samenhangende&#13;
melkquotum slechts ruim 7% van&#13;
zijn totale melkquotum uitmaakte - hetgeen&#13;
overigens een aanzienlijke vermogenswaarde&#13;
vertegenwoordigt - doet er niet aan af. dat de&#13;
verkoop als een zodanig ernstige tekortkoming&#13;
moet worden beschouwd dat de pachtovereenkomst&#13;
dientengevolge moet worden&#13;
ontbonden.&#13;
Daarbij kan in het midden blijven in hoeverre&#13;
het bovenstaande mogelijk al dan niet&#13;
geldt ten aanzien van het door Van Vonderen&#13;
van de gemeente Grave gepachte perceel.&#13;
De pachtkamer van het kantongerecht&#13;
heeft dan ook met recht de pachtovereenkomst&#13;
met directe ingang ontbonden verklaard.&#13;
Grief IV: Het ten aanzien van grief III&#13;
overwogene brengt met zich mee, dat Van&#13;
Vonderen ook gehouden is de schade voor&#13;
Maaszicht ten gevolge van de verkoop door&#13;
Van Vonderen van het met het gepachte samenhangende&#13;
melkquotum te vergoeden.&#13;
Deze schade moet, in overeenstemming&#13;
met voorgaande pachtrechtspraak terzake, in&#13;
dit geval worden gesteld op 50% van de aan&#13;
dat quotum ten tijde van de verkoop toe te&#13;
kennen waarde.&#13;
Door Van Vonderen is als reden, waarom&#13;
zou moeten worden afgeweken van deze (behoudens&#13;
bijzondere omstandigheden) gebruikelijke&#13;
schadevaststelling, aangevoerd dat het&#13;
perceel minder dan de overige bij het bedrijf&#13;
gebruikte grond heeft bijgedragen aan de opbouw&#13;
van het melkquotum, omdat het daarvoor&#13;
minder goed bruikbaar zou zijn.&#13;
Van Vonderen heeft deze stelling in het&#13;
geheel niet gemotiveerd, behalve met een beroep&#13;
op de afstand van ca 6 km tot het bedrijf&#13;
van Van Vonderen. Die afstand op zichzelf is&#13;
echter onvoldoende reden voor een dergelijke&#13;
conclusie.&#13;
Of partijen over eventuele verkoop van het&#13;
perceel aan Van Vonderen hebben gesproken&#13;
- zoals Van Vonderen stelt, maar Maaszicht&#13;
betwist - is niet van belang, nu vaststaat dat&#13;
partijen daarover nimmer overeenstemming&#13;
hebben bereikt.&#13;
Deze grief geeft het hof aanleiding tot de&#13;
volgende ambtshalve overweging.&#13;
Maaszicht heeft gevorderd (onder D) - en&#13;
de pachtkamer van het kantongerecht heeft&#13;
Van Vonderen in overeenstemming daarmee&#13;
veroordeeld - om aan Maaszicht te voldoen&#13;
de door Maaszicht geleden schade, vast te stelen&#13;
conform de inhoud van de brief van de&#13;
raadsman van Maaszicht aan de raadsman van&#13;
Van Vonderen van 17 januari 1992, nader op&#13;
te maken bij staat en te vereffenen volgens de&#13;
wet.&#13;
Naar het oordeel van het hof mist de in die&#13;
brief geformuleerde rente-aanspraak deels&#13;
rechtsgrond, in aanmerking nemend dat daarop&#13;
(mede) het vóór 1 januari 1992 geldende&#13;
vermogensrecht van toepassing is, zodat de&#13;
bij staat te vereffenen schadevergoeding niet&#13;
(geheel) conform de inhoud van bedoelde&#13;
brief dient te geschieden.&#13;
Zulks geeft het hof aanleiding tot wijziging&#13;
van het dictum als onderstaand.&#13;
Grief IV treft overigens geen doel.&#13;
Grief V: Deze grief is vergeefs aangevoerd.&#13;
Verkoop van het gepachte aan Van Vonderen&#13;
is immers niet aan de orde, dus ook niet&#13;
een vergoedingsverplichting voor melkquotum&#13;
in dat geval.&#13;
Grief VI: Zoals in eerdere rechtspraak door&#13;
het hof reeds is beslist, staat het een pachter in&#13;
het algemeen ook niet vrij gedurende de looptijd&#13;
van de pacht de met het gepachte samenhangende&#13;
heffingvrije hoeveelheid melk&#13;
geheel of gedeeltelijk te vervreemden zonder&#13;
toestemming van de verpachter, en moet een&#13;
dergelijke vervreemding worden aangemerkt&#13;
als handelen in strijd met art. 25 Pachtwet, en&#13;
dus als wanprestatie.&#13;
Het eventueel stellen van zekerheid, zoals&#13;
hier door Van Vonderen aangeboden, kan&#13;
daar niet aan afdoen.&#13;
In de eerste plaats hééft Van Vonderen&#13;
geen dergelijke zekerheid gesteld, toen hij het&#13;
quotum verkocht.&#13;
In de tweede plaats heeft Van Vonderen&#13;
zichzelf in de onmogelijkheid gesteld bij het&#13;
einde van de pachtovereenkomst nog&#13;
melkquotum aan Maaszicht over te dragen, en&#13;
zou de aangeboden zekerheid dus niet betrekking&#13;
kunnen hebben op een contractueel door&#13;
verpachter aan de pachter verschuldigde vergoeding&#13;
wegens overdracht van melkquotum&#13;
bij het einde van de pachtovereenkomst - zoals&#13;
Van Vonderen suggereert -, maar slechts&#13;
op aanspraken tot schadevergoeding wegens&#13;
(thans reeds onvermijdelijke) wanprestatie&#13;
van Van Vonderen bij het einde van de&#13;
pachtovereenkomst. Het stellen van zekerheid&#13;
voor de gevolgen van wanprestatie kan echter&#13;
aan wanprestatie haar karakter niet ontnemen.&#13;
In de derde plaats mist zekerheid, zoals&#13;
hier aangeboden, iedere zin, nu ingevolge het&#13;
onderhavige arrest de pachtovereenkomst tussen&#13;
partijen definitief ontbonden is.&#13;
Grief VII: Wat er overigens zij van de vordering&#13;
van Van Vonderen in reconventie, de&#13;
onaanvaardbaarheid van de stellingen van&#13;
Van Vonderen blijkt naar het oordeel van het&#13;
hof reeds hieruit, dat deze een verplichting&#13;
van Maaszicht impliceren tot het aangaan van&#13;
een pachtovereenkomst met een onbekende&#13;
derde als pachter, en tot aanvaarding van een&#13;
(toekomstige) vordering tot levering van&#13;
melkquotum jegens een onbekende derde.&#13;
De gehoudenheid van een contractspartij&#13;
tot beperking van schade voor de wederpartij&#13;
kan niet leiden tot dergelijke verplichtingen.&#13;
De grief wordt verworpen.&#13;
Nu alle voorgestelde grieven (behoudens&#13;
een correctie in verband met grief IV) zijn&#13;
verworpen zal het vonnis waarvan beroep behoudens&#13;
bedoelde correctie worden bekrachtigd,&#13;
met veroordeling van Van Vonderen, als&#13;
de daarin in het ongelijk gestelde partij, in de&#13;
kosten van het hoger beroep in conventie en&#13;
reconventie.&#13;
Beslissing&#13;
Het hof, rechtsprekend in hoger beroep:&#13;
bekrachtigt het vonnis waarvan beroep,&#13;
met dien verstande dat in het dictum onder de&#13;
vierde gedachtenstreep de woorden 'vast te&#13;
stellen conform de inhoud van de brief van de&#13;
raadsman van Maaszicht aan de raadsman van&#13;
Van Vonderen van 17 januari 1992' vervallen;&#13;
veroordeelt Van Vonderen in de kosten&#13;
van het geding in hoger beroep, welke tot heden&#13;
aan de zijde van Maaszicht worden begroot&#13;
op f 5400,- aan procureurssalaris en&#13;
f 350,- aan verschotten.</content><legacyfootnotes/><footnotes><footnote/></footnotes><auteurs/><published>1995-02-01 00:00:00</published><modified>1994-07-21 00:00:00</modified><editiondate>1995-02-01</editiondate><htmlpath>https://denhollander.info/artikel/4998</htmlpath></article>
</articles></edition>