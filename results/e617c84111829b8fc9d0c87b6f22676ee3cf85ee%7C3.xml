<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2004</searchword><id>3509</id><udhid>UDH:TvAR/3509</udhid><titel>Einde van het verleasen in fiscaal perspectief*</titel><searchwords><searchword>TvAR 3/2004</searchword><searchword>UDH:TvAR/3509</searchword></searchwords><attachments><attachment><name>2004_nr 3_Artikel_Verduijn.pdf</name><extention>pdf</extention><url>https://denhollander.info/download/3530/ci</url></attachment></attachments><inleiding>&#13;
1.	Inleiding&#13;
&#13;
Met de wetenschap dat het structureel verleasen van melkquotum aan banden zal worden gelegd, zijn veel adviseurs in de agrarische sector, creatief als altijd, gaan nadenken over mogelijkheden om deze maatregel te omzeilen. In dit artikel wil ik op hoofdlijnen de fiscale consequenties en mogelijkheden inventariseren, zowel in de situatie dat de structureel verleaser besluit zijn melkquotum te verkopen als in de situatie dat hij zoekt naar mogelijkheden om zijn quotum economisch uit te blijven nutten zonder direct zelf weer melk te gaan produceren.&#13;
	Voor wat betreft de verleasers in deze laatste categorie schaar ik me graag bij de adviseurs die hun cliënten in overweging geven nog eens goed na te denken alvorens zij constructies opzetten om feitelijk te kunnen blijven verleasen. Elk van die constructies heeft immers met name in civielrechtelijk dan wel publiekrechtelijk opzicht nadelen ten opzichte van de positie van de huidige, ‘formele’ verleaser; men is zonder meer in hogere mate afhankelijk van het handelen en de financiële positie van de wederpartij, hoe zeer men ook allerlei zekerheden tracht in te bouwen. In dat licht hecht ik eraan de fiscale aspecten van pseudo-lease en van de ‘melkmaatschappen’ zo neutraal mogelijk te beschrijven en laat ik de publiekrechtelijke en civielrechtelijke aandachtspunten en risico’s buiten beschouwing.&#13;
	Ik beperk me bij de bespreking grotendeels tot de twee belangrijkste belastingen in dit kader: de inkomstenbelasting en de omzetbelasting.&#13;
&#13;
</inleiding><content>2.	Verkoop&#13;
&#13;
2.1	(gedeeltelijke) staking&#13;
&#13;
Voor de personen op wier naam een referentiehoeveelheid melk staat geregistreerd, zal het quotum nagenoeg altijd voor de inkomstenbelasting tot het ondernemingsvermogen behoren. Dat vloeit mede voort uit een arrest van de Hoge Raad uit 1998, waarin werd geoordeeld dat op grond van de communautaire en nationale regelgeving inzake de melkquotering het melkquotum naar zijn aard een bedrijfsmiddel is dat tot het zogenaamde ‘verplichte ondernemingsvermogen’ behoort.  Dat betekent dat ook als de gerechtigde in het geheel geen bedrijfsactiviteiten meer uitoefent en nog enkel zijn melkquotum verhuurt, hij nog altijd als fiscaal ondernemer handelt; de onderneming bevindt zich dan veelal in een periode van ‘langlopende liquidatie’. Daarnaast zijn er natuurlijk de ondernemers die weliswaar hun melkquotum (gedeeltelijk) verhuren, maar tevens nog een andere agrarische bedrijfstak hebben.&#13;
	Zeker voor de eerste groep zal verkoop van het gehele melkquotum meestal het definitieve einde van de onderneming in fiscale zin betekenen. Dat betekent dat niet alleen de boekwinst op het verkochte melkquotum als ‘stakingswinst’ moet worden verantwoord, maar bijvoorbeeld ook de onttrekkingswinst wegens overbrenging van de bedrijfsgebouwen naar het privé-vermogen. Als er na de verkoop van het gehele melkquotum toch nog bedrijfsactiviteiten resteren, zal doorgaans sprake zijn van staking van een gedeelte van de onderneming. Die kwalificatie is van belang voor de toepassing van enkele fiscale stakingsfaciliteiten. In 1997 oordeelde de Hoge Raad  namelijk dat melkquotum op zichzelf is aan te merken als een ‘zelfstandig onderdeel’ van de onderneming. Als slechts een gedeelte van het melkquotum wordt verkocht kan evenzeer sprake zijn van staking van een ‘gedeelte’ van de onderneming, namelijk als sprake is van een duurzame inkrimping van de onderneming. Uit de jurisprudentie lijkt te kunnen worden afgeleid dat dan tenminste een inkrimping van 30% moet plaatsvinden. &#13;
&#13;
2.2	Faciliteiten&#13;
&#13;
De voor de praktijk belangrijkste fiscale faciliteit bij verkoop van melkquotum is die van de stakingslijfrente:  als de winst verband houdt met staking van (een deel van) de onderneming, is er een aanzienlijke extra ruimte om in het betreffende jaar lijfrentekoopsommen te storten, die aftrekbaar zijn van het fiscale inkomen. Daar tegenover worden de lijfrente-uitkeringen te zijner tijd als normaal inkomen belast. Gegeven de forse fiscale winsten die doorgaans bij verkoop van melkquotum worden gerealiseerd, zal zonder lijfrentekoopsommen vaak over een groot deel van de winst 52% belasting (het toptarief) moeten worden betaald. Door de aankoop van lijfrentekoopsommen wordt de heffing in feite verschoven naar en uitgesmeerd over de latere uitkeringsjaren. Dat levert bijna altijd een aanzienlijk tariefsvoordeel op, zeker als men bedenkt dat het tarief voor 65-plussers in de eerste tariefschijven maar zo’n 20% bedraagt.&#13;
	Lijfrenteverzekeringen dienen in beginsel gesloten te worden bij een professionele verzekeringsmaatschappij, maar omdat melkquotum op zichzelf ook als een ‘onderneming’ wordt aangemerkt, is het ook mogelijk de lijfrente bij de koper te bedingen, als directe tegenprestatie voor de overdracht van de ‘onderneming’.  Er hoeven dan geen liquide middelen weg te vloeien naar een verzekeringsmaatschappij. De grote afhankelijkheid van de wederpartij maakt deze opzet echter meestal weinig aantrekkelijk, behoudens in specifieke omstandigheden.&#13;
	Als met de verkoop niet gelijk de gehele onderneming wordt gestaakt, omdat een andere agrarische bedrijfstak wordt voortgezet, is het mogelijk de boekwinst op het melkquotum op te nemen in een herinvesteringsreserve.  Deze winst kan dan fiscaal worden afgeboekt op de aanschaffings- of voortbrengingskosten van andere bedrijfsmiddelen waarin in het boekjaar van verkoop van het quotum of binnen een termijn van drie jaar daarna wordt geïnvesteerd. De spelregels van de herinvesteringsreserve houden wel de beperking in dat het alleen investeringen mag betreffen in bedrijfsmiddelen waarop binnen tien jaar pleegt te worden afgeschreven. Het gaat dan doorgaans om machines, inventaris en andere productierechten (zoals bijvoorbeeld suikerbietenquotum).&#13;
	Met name de combinatie van gedeeltelijke herinvestering van de opbrengst van het melkquotum en het gedeeltelijk aankopen van een (stakings)lijfrente vraagt extra aandacht. Het lijkt het meest in de rede te liggen dat de boekwinst op het melkquotum slechts in een herinvesteringsreserve wordt opgenomen voor zover men voornemens is daadwerkelijk in de genoemde categorie bedrijfsmiddelen te (her)investeren. Voor de rest van de winst wordt dan (direct) een lijfrente gekocht. Het lijkt echter ook verdedigbaar eerst alle boekwinst te mogen reserveren en pas een lijfrente te kopen voor het deel van de boekwinst dat na drie jaar niet blijkt te zijn geherinvesteerd.&#13;
	Een derde belangrijke ‘stakingsfaciliteit’ is die van de geruisloze doorschuiving: verkoper en koper spreken dan met elkaar af dat de koper fiscaal ‘in de huid treedt’ van de verkoper. Dat betekent dat de verkoper niet fiscaal hoeft af te rekenen, omdat de koper fiscaal verder gaat met de (lage) boekwaarde van het melkquotum bij de verkoper, zodat de stille reserve in het quotum wordt ‘doorgeschoven’ naar de koper. Die kan navenant niet op het quotum afschrijven, zodat hij de belastingclaim in latere jaren feitelijk geleidelijk afrekent met de belastingdienst. Bij geruisloze doorschuiving worden het voordeel voor de verkoper en het nadeel voor de koper berekend, waarna partijen afspreken welk bedrag zij ter zake in mindering brengen op de koopsom. Omdat geruisloze doorschuiving sinds 2001 alleen nog kan als overdrager en verkrijger eerst 36 maanden met elkaar in maatschap hebben samengewerkt, zal een en ander hierna verder besproken worden bij de ‘melkmaatschappen’.&#13;
	Overigens kan geruisloze doorschuiving ook in een andere situatie voordelen bieden: voorafgaand aan een latere verkoop kan eerst 36 maanden met echtgenoot of partner worden samengewerkt, zodat het melkquotum eerst gedeeltelijk naar hem of haar kan worden doorgeschoven. Bij de latere verkoop aan een derde heeft men dan dubbel zoveel ruimte om lijfrentekoopsommen te storten. De redactie van Vakstudie Nieuws is recent ingegaan op deze opzet. &#13;
	Tenslotte is er nog de bedrijfsopvolgingsfaciliteit in de Successiewet. Het feit dat melkquotum voor de inkomstenbelasting op zichzelf als een ‘onderneming’ wordt aangemerkt, betekent dat het bij overdracht van een melkquotum (al dan niet na 36 maanden samenwerking) nog steeds verdedigbaar is dat ook deze faciliteit van toepassing is, al is dat wat minder duidelijk dan vóór de belangrijke wijziging van de faciliteit per 1 januari 2002 Deze faciliteit maakt het dan mogelijk  het quotum over te dragen tegen een (tenminste 30%) lagere prijs zónder dat heffing van schenkingsrecht aan de orde komt. Het quotum moet vervolgens wel tenminste gedurende vijf jaar door de verkrijger worden geëxploiteerd. Uiteraard zal deze faciliteit vooral betekenis hebben in de familiesfeer.&#13;
&#13;
2.3	Omzetbelasting&#13;
&#13;
Artikel 27 van de Wet op de omzetbelasting 1968 bepaalt dat de meeste door agrarisch ondernemers verrichte leveringen en diensten zijn vrijgesteld van omzetbelasting: de landbouwregeling. Steeds meer van hen opteren er echter voor om wel ‘mee te doen’ met de omzetbelasting. Daarnaast dient men er altijd op bedacht te zijn dat op enig moment niet meer aan de voorwaarden voor de vrijstelling is voldaan. Bij verkoop van melkquotum is dat zelfs per definitie aan de orde: verkoop van melkquotum valt namelijk niet onder de in de wet genoemde vrijgestelde leveringen en diensten. In beginsel moet bij verkoop dan ook altijd 19% omzetbelasting worden afgedragen. De staatssecretaris heeft echter in een Besluit goedgekeurd dat agrariërs die overigens met hun leveringen en diensten onder de vrijstelling vallen, bij verkoop van melkquotum ook geen omzetbelasting hoeven af te dragen.  Er moet dan echter nog wel sprake zijn van een landbouwbedrijf: met name als het verleasen van het gehele quotum de laatste jaren de enige ‘bedrijfsactiviteit’ is geweest, is van een landbouwbedrijf feitelijk geen sprake meer. Als rechthebbende en exploitant van het quotum is men dan nog wel ondernemer voor de omzetbelasting, maar omdat geen sprake meer is van een landbouwbedrijf, kan geen beroep meer worden gedaan op de goedkeuring van de staatssecretaris en moet bij uiteindelijke verkoop van het quotum toch 19% omzetbelasting worden afgedragen.  In die situatie moet overigens ook over de periodieke leaseopbrengst omzetbelasting worden afgedragen. Veel verleasers, zeker de zogenaamde “sofa-verleasers”, moeten met dit alles terdege rekening houden.&#13;
	Deze laatste groep verleasers én verkopende landbouwers die hebben geopteerd voor het meedoen met de omzetbelasting, kunnen hun melkquotum beter verkopen aan een melkveehouder die ook meedoet met de omzetbelasting. Alsdan kan immers de omzetbelasting bovenop de overeengekomen prijs in rekening worden gebracht en door de koper weer in aftrek worden gebracht; de omzetbelastingheffing verloopt dan neutraal.&#13;
&#13;
3.	Pseudo-lease&#13;
&#13;
3.1	Inkomstenbelasting&#13;
&#13;
Met pseudo-lease wordt bedoeld de opzet waarbij het melkquotum op basis van eenmalige pacht wordt overgedragen aan en overgeschreven op de gebruiker van quotum, maar waarbij door partijen wordt afgesproken dat de overdrager het economisch belang (het risico van waardeveranderingen) van het melkquotum behoudt. Daarmee wordt ingespeeld op het feit dat voor de winstbepaling in de inkomstenbelasting niet de ‘juridisch-externe’ gerechtigdheid van belang is, maar het economisch belang: als de overdrager het economisch belang bij de productierechten behoudt, is voor de winstbepaling geen sprake van een overdracht met winstrealisatie. Ook voor enkel het economisch belang van het melkquotum geldt immers het oordeel van de Hoge Raad dat dit tot het verplichte ondernemingsvermogen behoort. Partijen kunnen vervolgens een periodieke vergoeding overeenkomen, zodat bereikt wordt dat de oorspronkelijke leasesituatie feitelijk gecontinueerd wordt.&#13;
	Men kan afspreken dat het quotum na ommekomst van een overeengekomen termijn weer dient te worden overgeschreven op de oorspronkelijke rechthebbende-verleaser (nog los van of dit binnen de regels van de Regeling Superheffing dan praktisch mogelijk is). Ook kan men afspreken dat het quotum dan aan een derde wordt overgedragen, waarna de opbrengst aan de economisch rechthebbende wordt uitgekeerd. Voor de inkomstenbelasting maakt dit alles weinig uit: daarvoor is de afspraak inzake het economisch belang op zichzelf voldoende.&#13;
	Een ander relevant aspect in dit verband is de landbouwvrijstelling: de vrijstelling voor waardeveranderingen van landbouwgrond. Deze vrijstelling geldt niet voor waardeveranderingen in de periode dat de grond niet door de eigenaar zelf wordt geëxploiteerd, maar aan een derde in gebruik is gegeven. Dit is van belang voor de grond die in verband met de overschrijving van het melkquotum verpacht is aan de verkrijger-leaser van het quotum: eventuele waardestijging in de periode dat de grond is verpacht wordt bij latere verkoop of onttrekking van de grond belast. Daar tegenover zal een eventuele waardedaling in de pachtperiode veelal niet aftrekbaar zijn wegens het verbod op ‘plussen en minnen’.  Men zou dit nadeel kunnen proberen af te wenden door de grond wegens de verpachting over te brengen naar het privé-vermogen. Dan is er echter weer het nadeel dat de grond onder de jaarlijkse, voor grond relatief hoge vermogensrendementsheffing valt. &#13;
&#13;
3.2	Omzetbelasting&#13;
&#13;
Er valt wat voor te zeggen dat ook de ‘pseudo-verleasers’ zich kunnen beroepen op de goedkeuring van de staatssecretaris voor agrariërs die onder de landbouwregeling vallen. Economisch-feitelijk gelijke gevallen dienen immers ook gelijk te worden behandeld. Los van dit formele aspect zal het in de praktijk echter vaak zo zijn dat de pseudo-verleaser naast de exploitatie van het melkquotum geen landbouwbedrijf meer exploiteert. In dat geval moet zowel over de gebruiksvergoeding als over de opbrengst bij latere verkoop 19% omzetbelasting worden afgedragen.&#13;
	De meeste pseudo-verleasers zullen er dan ook verstandig aan doen een wederpartij uit te zoeken die meedoet met de omzetbelasting.&#13;
&#13;
4.	Samenwerking&#13;
&#13;
Melkmaatschappen kunnen worden onderscheiden in die waarbij partijen beogen structureel samen te werken en die waarbij men de bedoeling heeft het melkquotum na 36 maanden (of later) geruisloos door te schuiven naar de actieve melkveehouder.&#13;
	Verschillende varianten zijn denkbaar. Zo kan men het melkquotum middels eenmalige pacht geheel overschrijven op naam van de actieve veehouder onder voorbehoud van het economisch belang (vergelijk pseudo-lease). Problemen in de sfeer van de landbouwvrijstelling levert dat niet op, omdat de grond feitelijk geëxploiteerd blijft binnen het landbouwbedrijf dat voor gezamenlijke rekening wordt geëxploiteerd.  Vervolgens wordt dan het genot en eventueel ook het economisch belang van de wederzijdse quota ingebracht in de (‘economische’) maatschap. Vennoten die structureel wensen samen te werken, kunnen er ook voor kiezen de wederzijdse quota op basis van pacht over te schrijven op naam van de (‘juridische’) maatschap. Net als bij inbreng van alleen het economisch belang moeten partijen dan wel goed afspreken dat de inbreng plaatsvindt onder voorbehoud van de stille reserves in de quota (met een goede regeling voor hoe dit na het publiekrechtelijk samensmelten van de quota moet worden gevolgd). Inbreng leidt immers anders tot winstrealisatie en navenant tot belastingheffing over de stille reserves.&#13;
&#13;
4.1	Onttrekking?&#13;
&#13;
De fiscale winstbepaling vindt plaats per onderneming. Dit betekent dat als een ondernemer een bedrijfsmiddel gaat aanwenden in een andere (objectieve) onderneming, sprake is van een onttrekking aan de oorspronkelijke onderneming -met navenant fiscale afrekening over de stille reserve- en inbreng in de andere onderneming.  Er wordt wel gewaarschuwd dat dit ook aan de orde is als een rechthebbende van een melkquotum dit quotum inbrengt in de samenwerking met een derde. De kernvraag van feitelijke aard lijkt hier te zijn: worden er twee ondernemingen samengevoegd of worden er losse bedrijfsmiddelen ingebracht in een samenwerking waarbij de (enige) onderneming van de ander gezamenlijk wordt voortgezet? Als men de lijn doortrekt van het oordeel dat melkquotum niet zomaar een los bedrijfsmiddel is, maar op zichzelf een onderneming vormt of in ieder geval een zekere zelfstandigheid heeft, lijkt van een onttrekking geen sprake.  Geheel zeker is dit echter niet.&#13;
De samenwerkende partijen lijken er dan ook goed aan te doen om elk risico op dit punt uit te sluiten en beide méér in de samenwerking in te brengen dan alleen melkquotum (bijvoorbeeld bedrijfsgebouwen, grond, vee, etcetera). Ook vanuit de optiek van de omzetbelasting is dit een veiliger weg; de overdracht of overgang van een ‘algemeenheid van goederen’ is namelijk op zichzelf vrijgesteld voor de omzetbelasting. &#13;
&#13;
4.2	Geruisloos doorschuiven&#13;
&#13;
Na 36 maanden samenwerking kan het melkquotum geruisloos worden doorgeschoven. Dit kan voor beide partijen voordelig zijn, vooral als de koper weinig fiscaal voordeel zou hebben met de afschrijving van het quotum. In plaats daarvan kan hij bij doorschuiving het quotum met ‘korting’ (aftrek belastingclaim) kopen, hetgeen hem een direct financieringsvoordeel oplevert.&#13;
	Binnen de voorgeschreven 36 maanden samenwerking kan men er vrijelijk voor kiezen het genot van het melkquotum in te brengen of de economisch ‘eigendom’.&#13;
	Belangrijker is hetgeen men afspreekt over een eventuele overdracht na 36 maanden. Daarnaar gevraagd is de redactie van Vakstudie Nieuws van mening dat partijen er verstandig aan doen niet vooraf reeds een definitieve, obligatoire koopovereenkomst te sluiten ter zake van het melkquotum.  Uit de wetsgeschiedenis kan worden opgemaakt dat dit in strijd is met de gedachte van de voorgeschreven 36 maanden samenwerking voorafgaand aan de doorschuiving. De overeenkomst tot overdracht van het melkquotum mag pas na ommekomst van de 36 maanden tot stand komen. Dat goed koopmansgebruik toestaat als tijdstip van winstneming te kiezen voor het moment van levering, staat los van dit alles. Dezelfde redactie van Vakstudie Nieuws acht het wel mogelijk dat in de maatschapsakte een eenzijdige optie wordt opgenomen tot overdracht van het quotum. Er lijkt weinig op tegen bij die optie ook een ‘uitoefenprijs’ te noemen.&#13;
	Vooral partijen die louter met het oog op de fiscale doorschuiving een samenwerking aangaan, dienen zich bewust te zijn van deze spelregels binnen de regeling.&#13;
&#13;
4.3	Omzetbelasting&#13;
&#13;
Ook bij de samenwerkingsverbanden vraagt de omzetbelasting volop aandacht en wel in het bijzonder door een zeer recent Besluit van de staatssecretaris. In dit Besluit van 22 januari 2004 bevestigt de staatssecretaris dat sinds 1 oktober 2002 een individueel persoon voor wat betreft de omzetbelasting in veel grotere mate zelfstandig is ten opzichte van het samenwerkingsverband waarin hij zelf deelneemt, dan voorheen het geval was.  Concreet betekent dit dat als een maat of firmant van een zaak of vermogensrecht alleen het genot of een huur- of pachtrecht inbrengt in een samenwerkingsverband en zelf economisch (en eventueel ook juridisch) rechthebbende blijft, hij de betreffende zaak of het betreffende recht zelfstandig exploiteert ten opzichte van het samenwerkingsverband. Feitelijk is dan sprake van twee ondernemers voor de omzetbelasting: de individuele maat of firmant enerzijds en het samenwerkingsverband anderzijds. Dit heeft tot gevolg dat in beginsel omzetbelasting is verschuldigd over de vergoeding die ter zake van de (genots)inbreng, bijvoorbeeld van melkquotum, wordt ontvangen. Het is zaak ervoor te zorgen dat deze heffing wordt vermeden of, zo heffing onvermijdelijk is, dat deze neutraal verloopt doordat de omzetbelasting aan de andere kant ook weer in aftrek kan worden gebracht.&#13;
	Het gaat het bestek van dit artikel te buiten om alle hierbij mogelijke varianten te behandelen, maar het is duidelijk dat de omzetbelasting een zeer belangrijk aandachtsgebied vormt bij de opzet van samenwerkingsverbanden.&#13;
&#13;
5.	Conclusie&#13;
&#13;
Zowel bij verkoop van melkquotum, pseudo-lease als het aangaan van een ‘melkmaatschap’ biedt de fiscale wetgeving veel ruimte en vele mogelijkheden. Tegelijkertijd is het oppassen voor de fiscale valkuilen, niet in het minst op het gebied van de omzetbelasting. Mits men echter fiscaal goed wordt begeleid, kan per saldo gesteld worden dat de nadelen en risico’s van pseudo-lease en van het aangaan van een maatschap meer op het civiel- en publiekrechtelijke vlak liggen dan op het fiscale.&#13;
&#13;
</content><legacyfootnotes>*	Bewerkte tekst van een lezing, gehouden tijdens de Studiemiddag Melkquotum van het Instituut voor Agrarisch Recht op 28 november 2003.&#13;
**	Mr. A. Verduijn FB is belastingadviseur bij Countus accountants + adviseurs.&#13;
&#13;
 .	Hoge Raad 18 februari 1998, BNB 1998/152.&#13;
 .	Hoge Raad 11 juni 1997, nr. 31 891, BNB 1997/303 en 15 juli 1998, nr. 33 468, BNB 1998/313, erkent door de staatssecretaris van Financiën in zijn Besluit van de staatssecretaris van 22 december 2000, CPP2000/2442M.&#13;
 .	Zie o.a. Hof Den Haag 11 mei 1992, FED 1992 ,581, blz. 1936.&#13;
 .	Art. 3.129 Wet inkomstenbelasting 2001.&#13;
 .	Dit volgt met name uit de interpretatie die de staatssecretaris heeft gegeven aan de arresten BNB 1997/303 en 1998/313: zie het in noot 2 genoemde Besluit.&#13;
 .	Door de staatssecretaris van Financiën nadrukkelijk bevestigd in zijn Besluit Staatssecretaris van Financiën van 6 maart 2003, nr. CPP2002/1330M, V-N 2003/16.13.&#13;
 .	V-N 2004/6.37.&#13;
 .	Resolutie van de staatssecretaris van Financiën 11 oktober 1988, nr. VB 87/1386, V-N 1988, 2763.&#13;
 .	Hof Leeuwarden 24 september 1999, nr. 95/0644, V-N 2000/5.22.&#13;
 .	Hoge Raad 17 maart 1965, BNB 1965/160.&#13;
 .	Hof Arnhem 20 oktober 1983, nr. 589/79, BNB 1985/132.&#13;
 .	Bijv. Hoge Raad 17 december 1975, BNB 1976/31.&#13;
 .	Zie noot 2.&#13;
 .	Art. 31 Wet op de omzetbelasting 1968.&#13;
 .	V-N 2002/48.34.&#13;
 .	Besluit van 22 januari 2004, nr. CPP2003/602M.</legacyfootnotes><footnotes><footnote/></footnotes><auteurs>mr. A. Verduijn FB</auteurs><published>2004-03-01 00:00:00</published><modified>2004-03-01 00:00:00</modified><editiondate>2004-03-01</editiondate><htmlpath>https://denhollander.info/artikel/3509</htmlpath></article>
</articles></edition>