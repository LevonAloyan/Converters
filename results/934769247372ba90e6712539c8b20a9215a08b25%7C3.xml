<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1999</searchword><id>5703</id><udhid>UDH:TvAR/5703</udhid><titel>Rechtspraak goederenrecht III</titel><searchwords><searchword>TvAR 5/1999</searchword><searchword>UDH:TvAR/5703</searchword></searchwords><attachments><attachment><name>1999_nr 5_Artikel_Rodrigues Lopes.pdf</name><extention>pdf</extention><url>https://denhollander.info/download/5635/ci</url></attachment></attachments><inleiding>Inleiding&#13;
Deze derde aflevering1 over nieuwe rechtspraak gaat over rechtstoestand en rechtsverkeer,&#13;
anders uitgedrukt over openbare registers respectievelijk koopovereenkomst&#13;
en overdracht. Ook verjaring komt aan de orde. Soms is zij het uitgestelde alternatief&#13;
van de overdracht van een deel van een onroerende zaak.</inleiding><content>Openbare registers&#13;
Inschrijving bepaalde feiten&#13;
De publicabele categorieën (art. 3:17 lid 1) beginnen met (onder a) rechtshandelingen&#13;
die een verandering in de rechtstoestand van registergoederen brengen of in enig&#13;
ander opzicht voor die rechtstoestand van belang zijn. Hier zijn ‘feiten’ (zie art. 3:16&#13;
lid 1) gereduceerd tot ‘rechtshandelingen’. Als tussenschakel zouden wij alle menselijke&#13;
handelingen kunnen noemen. Onder de rechtshandelingen vallen de meerzijdige&#13;
rechtshandelingen, de overeenkomsten.&#13;
Huur- en pachtovereenkomsten – en andere feiten – die alleen persoonlijke rechten&#13;
geven of opheffen, kunnen evenwel slechts worden ingeschreven indien een bijzondere&#13;
wetsbepaling dit toestaat (art. 3:17 lid 2). Vooralsnog is dit voor de genoemde overeenkomsten&#13;
helaas niet het geval.&#13;
Een voorbeeld van een feit dat alleen een persoonlijk recht geeft, is een tekoopaanbiedingsbeding.&#13;
Het kan niet worden ingeschreven en, mocht dat toch zijn geschied,&#13;
dan wordt het beroep van een verkrijger op onbekendheid met het beding aanvaard&#13;
(vergelijk art. 3:23, Rb. ’s-Hertogenbosch, kort geding 23 maart 1995, NJ 1995, 429).&#13;
Dit laatste duidt op een absolute nietigheid. Zelfs als vaststaat dat de verkrijger het&#13;
beding in de openbare registers heeft aangetroffen, kan het waarschijnlijk niet aan&#13;
hem worden tegengeworpen. Anders zou dit zijn wanneer hij langs een andere weg&#13;
van het beding zou hebben kennisgenomen, bijvoorbeeld door zijn aanwezigheid in&#13;
een vergadering (als appartementseigenaar, aandeelhouder van een vennootschap of&#13;
van een vereniging of bestuurder van een stichting).&#13;
Niet-inschrijving akte met gebreken&#13;
De bewaarder weigert een inschrijving in de openbare registers te doen wanneer de&#13;
benodigde stukken niet worden aangeboden of de aangeboden stukken niet aan de wettelijke eisen voldoen of een ander wettelijk vereiste niet is vervuld. Hij boekt de&#13;
aanbieding in het register van voorlopige aantekeningen met vermelding van de gerezen&#13;
bezwaren (art. 3:20 lid 1). De bewaarder blijkt bijvoorbeeld te mogen weigeren&#13;
een notariële akte in te schrijven wanneer, in strijd met art. 18 Kadasterwet, daarin de&#13;
persoonsgegevens van een gevolmachtigde niet volledig zijn vermeld (Rb. Breda, kort&#13;
geding 16 juni 1992, NJ 1993, 357).&#13;
Onroerende zaken&#13;
De hier bijeengebrachte rechtspraak heeft betrekking op gevallen waarin een feitelijke&#13;
verandering, menselijke activiteit zoals bouw, aanleg of montage, een verandering van&#13;
de rechtstoestand ten gevolge heeft. In een iets andere context kwamen deze en dergelijke&#13;
onderwerpen aan de orde in deel I van deze serie.&#13;
Duurzame vereniging met de grond&#13;
Onroerend zijn de gebouwen en werken die duurzaam met de grond zijn verenigd&#13;
(art. 3:3). Van die vereniging kan sprake zijn doordat een gebouw naar aard en inrichting&#13;
bestemd is om duurzaam ter plaatse te blijven. Het is dan niet meer van belang&#13;
dat technisch de mogelijkheid bestaat het bouwsel te verplaatsen, zoals in casu met de&#13;
portacabin. Die bestemming dient naar buiten kenbaar te zijn en laat zich vaststellen&#13;
met inachtneming van de bedoeling van degene in wiens opdracht het bouwwerk&#13;
wordt aangebracht (HR 31 oktober 1997, NJ 1998, 97). We hebben dus te doen met&#13;
een bestemming in een privaatrechtelijke betekenis. De ‘bouwer’ bepaalt haar en&#13;
publiceert haar als het ware in het terrein en wel zodanig dat alle derden haar kunnen&#13;
kennen.&#13;
Een demontabel gebouw behoort dus tot een onroerende zaak doordat in goederenrechtelijk&#13;
opzicht vaststaat dat die eigenschap van het gebouw niet meer operationeel&#13;
zal zijn.&#13;
Zaakvorming&#13;
Zaakvorming is de vorming van een nieuwe zaak uit een of meer roerende zaken.&#13;
Iemand die voor zichzelf een zaak vormt of doet vormen uit of mede uit een of meer&#13;
hem niet toebehorende zaken, wordt eigenaar van de nieuwe zaak, tenzij de kosten&#13;
van de vorming dit wegens hun geringe omvang niet rechtvaardigen (art. 5:16 lid 2).&#13;
Een voorbeeld is de samenvoeging van tandwielkasten en rondsels tot de rijaandrijving&#13;
voor het dak van het nieuwe Ajax-stadion. Het bedrijf dat de van anderen&#13;
afkomstige onderdelen tot een nieuwe zaak maakte, verkreeg daarvan de eigendom&#13;
als gevolg van de overwegende betekenis van zijn ontwerp en de omvang van de verrichte&#13;
arbeid (Rb. Dordrecht 24 mei 1995, NJ 1996, 529).&#13;
Volgens verkeersopvattingen is de rijaandrijving, eenmaal op haar plaats gebracht,&#13;
een bestanddeel van het dak van de Amsterdam Arena. Op zijn beurt is het dak weer&#13;
een bestanddeel van de Arena zelf. Onder BW oud (art. 563 met enige interpretatie)&#13;
zouden wij het dak als geheel, indien het demontabel was, onroerend door bestemming&#13;
hebben genoemd. Was het niet demontabel, dan was het als zijnde aard- of&#13;
nagelvast (art. 562, slot) onroerend. Natrekking&#13;
Bouwkundige voorzieningen in een gebouw zijn door natrekking eigendom geworden&#13;
van de eigenaar van het gebouw, behoudens een wegbreekrecht van de huurder.&#13;
Dit recht leent zich tot overdracht aan een onderhuurder of een opvolgende huurder&#13;
(Hof ’s-Hertogenbosch 16 april 1997, NJ 1998, 57). We onderscheiden tussen de goederenrechtelijke&#13;
natrekking en het verbintenisrechtelijke amotierecht. Het gebouw&#13;
trekt de voorzieningen na, maar wanneer de huurder ze amoveert, gaan ze over in&#13;
roerende bouwmaterialen. Wanneer de huurder deze daad zou verrichten zonder&#13;
amotierecht, zou het goederenrechtelijke gevolg hetzelfde zijn. Wel zou de huurder&#13;
hetzij ernstige wanprestatie plegen, hetzij een onrechtmatige daad. In het laatste geval&#13;
zou hij veroordeeld kunnen worden tot een schadevergoeding in natura, in de vorm&#13;
van een verplichting de voorzieningen weer aan te brengen. De overdracht van het&#13;
amotierecht zou moeten geschieden bij akte en mededeling door de onderhuurder of&#13;
opvolgende huurder aan de eigenaar-verhuurder (cessie).&#13;
Horizontale natrekking&#13;
Tot de natrekking behoort de horizontale natrekking. Indien een bestanddeel van een&#13;
gebouw, zoals een kelder, een uitbouw of een balkon, zich bevindt in, op of boven&#13;
grond die aan een ander dan de eigenaar van dat gebouw toebehoort, behoort dit&#13;
bestanddeel toe aan de eigenaar van het gebouw waarvan het deel uitmaakt. Wel kan&#13;
de grondeigenaar wegneming van het bestanddeel vorderen wanneer geen bevoegdheid&#13;
bestaat dit in, op of boven zijn grond te hebben (HR 28 oktober 1994, NJ 1995,&#13;
96; zie reeds onder deel I van deze serie). Dit laatste doet denken aan een recht van&#13;
opstal van de eigenaar van het gebouw met betrekking tot het aangrenzende erf. Dit&#13;
recht kan ontstaan door verjaring wanneer de eigenaar van laatstgenoemd erf gedurende&#13;
tien jaar na het duidelijk waarneembare bouwen of aanleggen van het uitsteeksel&#13;
verzuimt de genoemde vordering in te stellen. Hij kan die verjaring echter stuiten&#13;
door aan de eigenaar van het gebouw een ondubbelzinnige verklaring te doen toekomen&#13;
de bouw of aanleg niet te accepteren. Die stap verhindert dat de bezitter van het&#13;
recht van opstal te goeder trouw is. Onder BW oud (zie art. 1992) zou van ongestoord&#13;
bezit geen sprake geweest moeten zijn. Overigens zijn ook andere gronden&#13;
denkbaar voor de bevoegdheid in, op of boven andermans erf uitsteeksels als hier&#13;
geschetst te hebben. In de verhouding tussen beide eigenaren, van aangrenzend erf en&#13;
van erf met genoemd gebouw derhalve, zou zelfs een persoonlijk recht kunnen volstaan.&#13;
Ten slotte denk ik zelf nog aan een samenstelsel van feiten waarin de eigenaar&#13;
van het aangrenzende erf niet meer te goeder trouw amotie kan vorderen. Anders dan&#13;
verjaring is deze rechtsverwerking niet aan een gemeten termijn, maar aan een soort&#13;
maatschappelijke gevoelstermijn gebonden. Heel goed mogelijk is dat die in een concreet&#13;
geval blijkt korter dan tien jaar te zijn.&#13;
Schepen&#13;
Ook in de roerende sector bestaat een vorm van natrekking. De eigendom van een&#13;
roerende zaak die een bestanddeel wordt van een andere roerende zaak die als hoofdzaak&#13;
is aan te merken, gaat over aan de eigenaar van deze hoofdzaak (art. 5:14 lid 1). Of de ene zaak bestanddeel is van de andere, wordt door de verkeersopvattingen&#13;
bepaald (art. 3:4 lid 1). De hoedanigheid van hoofdzaak wordt bepaald door de waardeverhouding&#13;
of door de verkeersopvatting (art. 5:14 lid 3).&#13;
Het casco van een schip, in casu een zeegaand zeiljacht met een waterverplaatsing&#13;
van meer dan 20 m3, als schip in aanbouw, moet reeds als een schip worden aangemerkt.&#13;
De identiteit van dit schip verandert niet doordat het wordt afgebouwd en&#13;
wordt voorzien van voortbewegingswerktuigen en navigatieapparatuur. Verkeersopvattingen&#13;
kunnen niet anders inhouden of meebrengen omdat, naar voor de hand ligt, dit&#13;
op het rechtsverkeer met betrekking tot schepen afgestemde stelsel (dat van de art.&#13;
309, 312, 318 en 318k Wetboek van Koophandel oud) mede een weerslag vormt van&#13;
de verkeersopvattingen ter zake (HR 14 februari 1992, NJ 1993, 623). Zolang het&#13;
schip niet is teboekgesteld, is het een roerende zaak en niet tevens een registerzaak.&#13;
Van het moment af waarop het schip in aanbouw als schip moet worden aangemerkt,&#13;
moet het zich wel ten opzichte van toe te voegen roerende zaken, zoals de in&#13;
het arrest genoemde voortbewegingswerktuigen en navigatieapparatuur, verhouden&#13;
als hoofdzaak tot bestanddeel. Het moet wel gaan om een inbouwmotor en om&#13;
inbouwapparatuur, niet – lijkt mij – om een buitenboordmotor en mobiele instrumenten.&#13;
Die zouden immers slechts bij zeer hoge uitzondering hulpzaken/registerzaken&#13;
door bestemming (klassieke terminologie) kunnen zijn. We herinneren ons het&#13;
geval van de motor van een sleepboot die, hoewel toebehorende aan een ander dan de&#13;
eigenaar van die boot, mede aan executie door een crediteur van de booteigenaar ten&#13;
prooi viel.&#13;
Rechtsverkeer; koopovereenkomst&#13;
Het rechtsverkeer begint met een overeenkomst, gewoonlijk de koopovereenkomst.&#13;
Andere overeenkomsten die tot overdracht verplichten, zijn die van schenking en die&#13;
tot inbreng in een gemeenschap of een rechtspersoon.&#13;
Totstandkoming koopovereenkomst, met of zonder makelaar&#13;
Het initiatief komt gewoonlijk van de verkoper. Meestal treedt op de onroerendgoedmarkt&#13;
een makelaar als tussenpersoon op. Wanneer dan een voor de aanbieder aanvaardbare&#13;
gegadigde buiten de makelaar om tegenover de aanbieder verklaart de zaak&#13;
tegen de vraagprijs de willen kopen, komt enkel daardoor niet een koopovereenkomst&#13;
tot stand (Hof Amsterdam 19 januari 1989, NJ 1990, 260). Dit vermag niet te&#13;
verbazen, waar immers een aanvaardbare gegadigde die zich met een dergelijke verklaring&#13;
tot de makelaar wendt, blijkens een ouder arrest van de Hoge Raad evenmin&#13;
koper is, zelfs niet als hij zich als eerste heeft gemeld. Het aanbod van die aanbieder&#13;
wordt beschouwd als een uitnodiging om in onderhandeling te treden; de reactie van&#13;
de gegadigde wordt dus gezien als een bod op het aangeboden goed, anders gezegd&#13;
als een aanbod. De koopovereenkomst komt dan tot stand tussen de aanbieder en&#13;
degene wiens aanbod hij aanvaardt. Mede uit het arrest van Hof Amsterdam blijkt dat&#13;
ook diegene koper kan worden, die zich rechtstreeks tot de aanbieder heeft gewend.&#13;
In overeenstemming met het voorafgaande is de uitspraak dat, wanneer een&#13;
gegadigde een bod doet, de aanbieder door de aanvaarding daarvan een koopovereenkomst&#13;
tot stand kan brengen. Geldt daaromtrent geen andere afspraak, dan dient die aanvaarding zoal niet onmiddellijk, dan toch zodra redelijkerwijs mogelijk te geschieden&#13;
(Hof ’s-Gravenhage 20 juli 1989, NJ 1990, 374). We zien hier het spiegelbeeld van&#13;
de geldigheidsduur van het bod van de gegadigde.&#13;
De verkoper kan een andere weg bewandelen door het goed bij inschrijving aan te&#13;
bieden. Daarmee doet hij een uitnodiging om in onderhandeling te treden (HR, derde&#13;
kamer, 11 december 1991, NJ 1992, 177). In dit opzicht is er dus geen verschil met de&#13;
inschakeling van een makelaar of de rechtstreekse aanbieding door de aspirant-verkoper.&#13;
Een belangrijk verschil is echter dat in dit geval geen vraagprijs is gepubliceerd en&#13;
dat dus die aspirant in een gunstig geval een oplopende reeks van mogelijke koopprijzen&#13;
onder ogen krijgt. Hij kan zijn keuze maken en is niet gehouden voor de hoogste&#13;
bieder als koper te kiezen. De prijs kan in beide richtingen afwijken van hetgeen hij in&#13;
het andere scenario als vraagprijs zou hebben vermeld.&#13;
Koopovereenkomst zonder prijs&#13;
Wilsovereenstemming tussen partijen is het voornaamste kenmerk van (en het voornaamste&#13;
vereiste voor) een overeenkomst. Verkoper en koper komen dan ook gezamenlijk&#13;
tot een koopprijs. Is er geen prijs, dan is er in principe ook geen koop; zie de&#13;
definitie van koop (art. 7:1). Zo werd ook beslist in een geval waarin partijen een fundamenteel&#13;
verschil van mening hadden over de prijs, en wel over de wijze waarop&#13;
deze moest worden bepaald (Rb. ’s-Gravenhage 30 oktober 1990, NJ 1991, 567).&#13;
Inderdaad moet de wilsovereenstemming de hoofdpunten van de overeenkomst&#13;
bestrijken, bij de koopovereenkomst dus de zaak en de prijs. Toch erkent de wetgever&#13;
een koopovereenkomst zonder dat de prijs bepaald is. De koper is dan een redelijke&#13;
prijs verschuldigd, bij de bepaling waarvan rekening gehouden wordt met de door de&#13;
verkoper ten tijde van het sluiten van de overeenkomst gewoonlijk bedongen prijzen&#13;
(art. 7:4). Dit laat zich weldra voorstellen bij soortzaken, ook onroerende soortzaken.&#13;
Sommigen ontkennen dat die bestaan en denken alleen aan roerende soortzaken, met&#13;
name aan op grote of althans op enige schaal vervaardigde industriële producten.&#13;
Maar nauwelijks een stap verder komen ook zij bij gebouwen als standaardproducten,&#13;
in serie gebouwd uit standaardbestanddelen en nagetrokken door even grote&#13;
of althans zeer vergelijkbare stukken grond. De prijzen van die huizen zijn gelijk en&#13;
de prijzen van de erven luiden per m2, met een gangbare correctie voor een speciale&#13;
ligging; kortom, prijzen met een standaarddeviatie van ten hoogste zo’n drie procent.&#13;
Op de onroerendgoedmarkt zal de koop zonder prijs zich niet weldra voordoen,&#13;
maar mogelijk is zij wel, zowel bij rechtstreeks contact tussen aanbieder en gegadigde&#13;
als bij tussenkomst van een makelaar. De bewoording van het artikel maakt duidelijk&#13;
dat, ook wanneer de verkoper incidenteel handelt, een redelijke prijs kan worden&#13;
bepaald. We denken hier vooral aan gangbare zaken, ook onroerende quasi-soortzaken,&#13;
over een reeks van jaren gebouwd door verschillende aannemers op vergelijkbare&#13;
locaties in verschillende gemeenten. Verschillende deskundigen zouden met hun&#13;
taxaties tot afwijkingen van minder dan vijf procent kunnen komen. De grens wordt&#13;
pas bereikt waar een redelijke prijs niet kan worden bepaald, en zeker waar partijen&#13;
zelf expliciet verklaren zelfs niet tot een rekenmodel te kunnen komen. Terugredenerend&#13;
kan men zeggen dat de wettelijke definitie van de koopovereenkomst kan worden&#13;
geconverteerd in die waar tegenover een zaak een prijs staat dan wel de mogelijkheid&#13;
redelijkerwijs een prijs te bepalen. Kettingbeding tussen twee koopovereenkomsten&#13;
Een parochie weigert een kerkgebouw te leveren aan de koper daarvan nadat deze het&#13;
op zijn beurt heeft doorverkocht. De eerste koper is een projectontwikkelaar, de&#13;
tweede een belangenvereniging en wel tot behoud van het gebouw. Het gebouw&#13;
wordt niet meer voor de eredienst gebruikt en de verkoopster heeft van de eerste&#13;
koper vóór de eigendomsoverdracht verlangd dat deze aan de opvolgende eigenaren&#13;
een kettingbeding zal opleggen dat het gebouw ook niet meer voor de eredienst&#13;
gebruikt zal worden. De eerste koper weigert zulk een beding alsnog op te nemen en&#13;
de verkoopster schort de overdracht op. De tweede koopster eist van de eerste koper&#13;
levering aan haar en van de verkoopster levering aan de eerste koper zonder het kettingbeding.&#13;
De uitspraak luidt dat de verkoopster niet onrechtmatig heeft gehandeld&#13;
(Hof ’s-Hertogenbosch 12 september 1990, NJ 1991, 368). De door de vereniging&#13;
tegen de projectontwikkelaar ingestelde vordering is die tot nakoming van diens verplichtingen&#13;
als verkoper; haar actie tegen de parochie vindt haar grondslag in een&#13;
onrechtmatige daad zoals die zou zijn gepleegd door het opschorten van de overdracht.&#13;
De ontwikkelaar zelf heeft geen nakoming door de parochie van de verplichting&#13;
tot overdracht gevorderd. Hij kan echter eerst aan de vereniging overdragen&#13;
nadat de parochie aan hem heeft overgedragen.&#13;
Beslissend is dus of het stellen van de eis tot opneming van het kettingbeding over&#13;
de bestemming van het gebouw onrechtmatig is. Zo ja, dan moet de parochie overdragen&#13;
en zou de ontwikkelaar wanprestatie plegen wanneer hij op zijn beurt niet aan&#13;
de vereniging zou overdragen. Zo niet, dan is van een verplichting van de parochie&#13;
geen sprake. Het Hof ziet de opschorting van de overdracht niet als een onrechtmatige&#13;
daad van de parochie, lijkt de kerk letterlijk in het midden te willen houden. Waarschijnlijk&#13;
hanteert de parochie een bepaling van kerkelijk recht. De scheiding van&#13;
kerk en staat staat geenszins in de weg aan de erkenning van het belang van de Kerk&#13;
te verijdelen dat een kerkgebouw in gebruik zal worden genomen voor de eredienst&#13;
van een andere religieuze groepering. De vereniging tot behoud van het gebouw zou&#13;
zich immers genoodzaakt kunnen zien het na enige tijd te verkopen of te verhuren&#13;
aan een protestantse of islamitische gemeente. Wat van dit alles zij, de mogelijkheid&#13;
de tweede koopovereenkomst na te komen hangt af van het rechterlijk oordeel over&#13;
de – om het zo te zeggen – toelaatbaarheid van het tussen het aangaan van een koopovereenkomst&#13;
en de nakoming daarvan nog stellen van een voorwaarde met betrekking&#13;
tot de bestemming van het object. De publiekrechtelijke bestemming van het&#13;
gebouw is, kunnen we vaststellen, ruimer dan de privaatrechtelijke.&#13;
Over- en ondermaat en dwaling&#13;
Nu de transportakte onder andere inhoudt dat elke vordering wegens over- of ondermaat&#13;
uitgesloten is, sorteert het beroep van de koper op dwaling omtrent de oppervlakte&#13;
geen effect. Van een reflexwerking (art. 6:236, zwarte lijst) kan geen sprake&#13;
zijn, waar van een agrariër die handelt in de uitoefening van zijn bedrijf, mag worden&#13;
verwacht dat hij zich bij de aankoop van de grond in de oppervlakte daarvan verdiept&#13;
(Hof ’s-Hertogenbosch 3 november 1997, NJ 1998, 719). De koper kan geen vordering&#13;
baseren op ondermaat en komt, nadat van ondermaat is gebleken, met een vordering&#13;
uit dwaling met betrekking tot de oppervlakte van de gekochte zaak. Deze ‘algemene’ vordering kan niet in de plaats komen van de specifieke vordering, nu elke vordering&#13;
terzake is uitgesloten. Ik merk nog even op dat het beding dat de vordering&#13;
uitsluit, inderdaad is opgenomen in de transportakte, maar dan toch kan zijn overgenomen&#13;
uit de koopakte, althans behoort tot het domein van die overeenkomst en van&#13;
verbintenisrechtelijke aard is. In casu behoort het kennelijk tot de algemene voorwaarden&#13;
(art. 6:231 e.v.), waarin voor de wederpartij onredelijk bezwarende bedingen&#13;
vernietigbaar zijn (art. 6:233 onder a). Er is een zwarte lijst van veertien als onredelijk&#13;
bezwarend geldende bedingen, waartoe behoort die tot uitsluiting van de bevoegdheid&#13;
tot ontbinding (onder b); die is gebaseerd op wanprestatie, terwijl succesvol&#13;
beroep op dwaling tot vernietiging leidt. De geboden bescherming geldt alleen voor&#13;
een natuurlijk persoon die niet handelt in de uitoefening van een beroep of bedrijf&#13;
(art. 6:236, aanhef). Hier wordt de boer dus niet beschermd, maar misschien wel wanneer&#13;
hij als particulier, als ‘consument’, grond koopt met het oog op de bouw van een&#13;
woonhuis.&#13;
Conformiteit&#13;
De koper mag verwachten dat de zaak de eigenschappen bezit die voor een normaal&#13;
gebruik daarvan nodig zijn en waarvan hij de aanwezigheid niet behoefde te betwijfelen,&#13;
alsmede de eigenschappen die nodig zijn voor een bijzonder gebruik dat bij de&#13;
overeenkomst is voorzien (art. 7:17 lid 1 en 2 samengetrokken). Voor het normale&#13;
gebruik geldt dus een objectieve verwachting, terwijl ten aanzien van het bijzondere&#13;
gebruik de koper zijn verwachtingen heeft geformuleerd dan wel de verkoper deze&#13;
moest begrijpen, gegeven bijvoorbeeld diens bekendheid met het beroep van de koper.&#13;
Eigenschappen, zeker ook van onroerende zaken, zijn dikwijls zichtbaar en niet&#13;
zelden kan van de koper meer inzicht in de geschiktheid van zaak voor het beoogde&#13;
doel worden verwacht dan van de verkoper. Met betrekking tot bepaalde, niet uiterlijke&#13;
of uitwendige, eigenschappen mag dan ook van de koper een onderzoek worden&#13;
verwacht. Een koper van verhuurde winkelpanden gaat het in hoge mate om de&#13;
eigenschap dat de huurders hun verplichtingen, met name die tot betaling van de&#13;
huurprijs, daadwerkelijk stipt en volledig nakomen, zeker wanneer zulks van groot&#13;
belang is voor de hoogte van de koopprijs. Voor het antwoord op de vraag of de&#13;
koper mocht verwachten dat het gekochte die eigenschap bezat, is dan ook vooral van&#13;
belang of hij daarnaar het onderzoek heeft ingesteld dat van hem onder de gegeven&#13;
omstandigheden mocht worden gevergd (Hof ’s-Hertogenbosch 6 juni 1990, NJ&#13;
1991, 258). In dit geval stond klaarblijkelijk vast dat het betalingsgedrag van de huurders&#13;
tot criterium voor de koopprijs was verheven. Dat gedrag laat zich in de eerste&#13;
plaats kennen uit de boekhouding van de verkoper en dus, zo komt het mij voor, zou&#13;
het in dit geval op de weg van laatstgenoemde liggen de aspirant-koper een overzicht&#13;
daarvan te geven of inzage daarvan te verschaffen.&#13;
Conformiteit; kennisgeving koper aan verkoper&#13;
De koper kan er geen beroep meer op doen dat hetgeen is afgeleverd niet aan de overeenkomst&#13;
beantwoordt, indien hij de verkoper daarvan niet binnen bekwame tijd&#13;
nadat hij dit heeft ontdekt of redelijkerwijs had behoren te ontdekken, kennis heeft&#13;
gegeven (art. 7:23 lid 1, eerste zin). Blijkt echter aan de zaak een eigenschap te ontbreken die deze volgens de verkoper&#13;
bezat, of heeft de afwijking betrekking op feiten die hij kende of behoorde te kennen&#13;
doch die hij niet heeft meegedeeld, dan moet de kennisgeving binnen bekwame tijd na&#13;
de ontdekking geschieden (art. 7:23 lid 1, vervolg). Een verschil tussen door de verkoper&#13;
beweerde eigenschappen en door de koper verwachte eigenschappen is dus dat&#13;
met betrekking tot de eerst genoemde categorie eigenschappen de koper de zaak&#13;
daarop niet behoeft te beproeven, dat hij zich dus tot zijn eigen wijzen van gebruik&#13;
kan beperken. Hij kan na enige of zelfs na lange tijd door toeval, door verandering&#13;
van zijn gebruik of door nieuwsgierigheid, de afwezigheid van de eigenschap ontdekken.&#13;
De verkoper kan niet alle feiten kennen die van belang zijn met betrekking tot de&#13;
eigenschappen van de zaak. Soms heeft hij zelf de zaak niet lang genoeg of onder&#13;
bepaalde omstandigheden niet gebruikt en dikwijls heeft hij als gebruiker slechts een&#13;
oppervlakkige deskundigheid die zelfs minder kan zijn dan die van de koper; ter zake&#13;
van grond en gebouwen liggen voorbeelden voor de hand. Verzwijging van feiten kan&#13;
hem echter duur te staan komen. Dat bleek in een geval waarin de verkoper opzettelijk&#13;
verzwegen had dat bij een verbouwing van de verkochte woning een ondeugdelijke&#13;
vloerconstructie was toegepast. Met het herstel van het gebrek zou zo’n ƒ 10.000&#13;
gemoeid zijn. Van belang was dat de verkoper deskundig genoeg was om met het&#13;
gebrek bekend te zijn. De verzwijging betekende een onrechtmatige daad jegens de&#13;
koper (Hof ’s-Hertogenbosch 7 mei 1990, NJ 1991, 160).&#13;
Einde conformiteit&#13;
Dat een zaak bij het aangaan van de koopovereenkomst aan de verwachtingen van de&#13;
koper beantwoordt, betekent nog niet dat die conformiteit blijvend is. Zowel de verwachtingen&#13;
van de koper als bepaalde eigenschappen van de zaak kunnen veranderen.&#13;
In het laatste geval kan de verkoper in die verandering de hand hebben. Dat doet zich&#13;
onder andere voor wanneer een gemeente die een bouwperceel heeft verkocht, een&#13;
verandering die het toekomstige karakter van dat perceel betreft, aanbrengt in het&#13;
bestemmingsplan. In casu voldeden de eigenschappen van het perceel, gezien de&#13;
inhoud van het bestemmingsplan, aan de door de koper gestelde eisen. Toen de&#13;
gemeente zich voornam het bestemmingsplan te wijzigen, verzuimde zij de koper&#13;
daarvan in kennis te stellen. Deze verkeert nu in dwaling omdat het perceel door de&#13;
wijziging niet meer voldoet aan hetgeen hij mocht verwachten (Hof ’s-Hertogenbosch&#13;
24 mei 1989, NJ 1990, 244). De zaak is veranderd in een andere zaak dan is&#13;
overeengekomen (vergelijk art. 7:17 lid 3), zij is niet meer conform. Het Hof typeert&#13;
deze situatie als dwaling (art. 6:228) en meent dat de gemeente in verband met hetgeen&#13;
zij omtrent de dwaling wist of behoorde te weten, de dwalende had behoren in&#13;
te lichten (vergelijk lid 1 onder b). Aldus is de koopovereenkomst vernietigbaar&#13;
geworden (lid 1). Zelf zou ik eerder denken aan wanprestatie (art. 6:74) door de&#13;
gemeente, omdat de afgeleverde zaak aan de overeenkomst moet beantwoorden (art.&#13;
17 lid 1) en dat nu niet meer zal doen. De gemeente mag echter uit hoofde van haar&#13;
publiekrechtelijke positie niet te zeer gebonden zijn aan door haar aangegane privaatrechtelijke&#13;
verplichtingen, er kan dus sprake zijn van overmacht (art. 6:75), althans&#13;
van een daarmee verwante situatie waarin de koper redelijkerwijs niet van haar kan&#13;
verlangen dat zij de overeenkomst geheel conform nakomt. Dan zou de koper geen&#13;
ontbinding van de koopovereenkomst kunnen vorderen. Wel kan de gemeente worden verweten de koper niet van het voornemen tot wijziging op de hoogte te hebben&#13;
gesteld, zulks reeds overeenkomstig de eisen van redelijkheid en billijkheid (art. 6:2&#13;
lid 1). In zoverre lijkt er wel een argument te zijn voor een schadevergoeding aan de&#13;
koper (vergelijk art. 6:74 lid 1).&#13;
Kan deze, gezien de toekomstige eigenschappen van het perceel, dit te zijner tijd&#13;
niet voor het door hem beoogde doel in gebruik nemen, dan zou hij gedwongen zijn&#13;
het als beleggingsobject te behouden dan wel het te vervreemden, in het laatste geval&#13;
om te beginnen met een verliespost overeenkomende met kopers kosten (toch tegen&#13;
de 10% van de prijs). De beste afloop zou misschien een ontbindingsovereenkomst&#13;
zijn met daarin opgenomen een schadevergoeding ten behoeve van de koper.&#13;
Bodemverontreiniging, informatieplicht en onderzoek&#13;
Is de verkoper bekend met lekkage van olie op het perceel in het verleden, dan rust&#13;
op hem de plicht de aspirant-koper daaromtrent te informeren, zodat deze zich kan&#13;
vergewissen van eventuele bodemverontreiniging (Hof ’s-Hertogenbosch 20 mei&#13;
1992, NJ 1993, 89). De verkoper behoeft slechts dat relevante feit te noemen en van&#13;
hem mag zelfs geen begin van onderzoek naar verontreiniging worden verwacht.&#13;
Van groot belang blijkt te zijn waarmee de verkoper bekend is. Is het met een verhoogd&#13;
risico van bodemverontreiniging en heeft hij deskundigen opdracht gegeven&#13;
tot een oriënterend onderzoek, dan kan hij niet, zoals in casu, de koper geheel onwetend&#13;
houden en – sterker nog – deze desgevraagd antwoorden dat van vervuiling geen&#13;
sprake is. Hij moet zich realiseren dat informatie omtrent de toestand van de bodem,&#13;
voor de koper toch uitermate wezenlijk, bij deze geheel afwezig is. Ook als de verkoper&#13;
het rapport, met daarin de conclusie dat het bedrijfsterrein sterk tot zeer sterk&#13;
vervuild is, nog niet heeft ontvangen, heeft hij de koper welbewust misleid en daarmee&#13;
onrechtmatig gehandeld. Dat is zelfs het geval indien ook de koper op de hoogte&#13;
is van het verhoogde risico en zelf een onderzoek dient in te stellen. In de gegeven&#13;
omstandigheden kan de verkoper niet een beroep doen op bedingen in de akte van&#13;
levering ter zake van beperking van aansprakelijkheid en uitsluiting van het recht van&#13;
de koper tot ontbinding (HR 14 november 1997, NJ 1998, 657). In dit geval heeft de&#13;
rechter het vermoeden dat de verkoper het rapport reeds had ontvangen toen hij de&#13;
koper misleidde, maar ook dat bij de koper reeds enige indruk van vervuiling bestond&#13;
(hij heeft zelfs apparatuur van de analisten kunnen zien). De uitspraak komt erop&#13;
neer dat de verkoper in vrijwel alle gevallen zijn kennis en zijn vermoedens omtrent&#13;
de bodem geheel met de koper moet delen.&#13;
Op zijn beurt moet de koper beslissen hoe ver hij met een eventueel onderzoek moet&#13;
gaan. In een onteigeningsgeding overwoog de rechter bij de waardevaststelling van&#13;
grond waarop brandstofverkooppunten gelegen zijn, dat een redelijk handelende koper&#13;
slechts een oriënterend onderzoek zal laten verrichten en zijn verwachtingen omtrent&#13;
komende milieumaatregelen mede daarop zal afstemmen (Rb. Maastricht 1 oktober&#13;
1992, NJ 1993, 481). Er is geen reden om te veronderstellen dat het gedrag van een&#13;
echte koper aan andere kenmerken zal moeten beantwoorden dan dat van deze fictieve&#13;
koper. Toch bestaan van oriënterend onderzoek allerlei versies. En dan nog kunnen in&#13;
het concrete geval van de exploitanten van benzinestations, zoals in deze jaren na dat&#13;
van het geciteerde vonnis duidelijk is geworden, de kosten van de vereiste technische&#13;
maatregelen in de tonnen lopen en die exploitanten voor serieuze problemen stellen. De koper kwam er verrassend goed af in een geval waarin de verkochte grond verontreinigd&#13;
was met havenslib dat de gemeente gebruikt had voor het ophogen van&#13;
terreinen. De gemeente zelf had de schijn van geschiktheid van de grond voor&#13;
woningbouw gewekt. Toch was er voldoende aanleiding een onderzoek naar die&#13;
geschiktheid te doen verrichten. De koopovereenkomst bracht niet met zoveel woorden&#13;
een garantieverplichting met betrekking tot de geschiktheid voor woningbouw&#13;
tot uitdrukking en bevatte bovendien een beding dat iedere vrijwaring van zichtbare&#13;
en verborgen gebreken uitsloot. De Hoge Raad zag geen onjuiste rechtsopvatting&#13;
besloten in de overweging van het Hof dat de verkoper niettemin moest instaan voor&#13;
de geschiktheid van de percelen voor woningbouw (HR 9 oktober 1992, NJ 1994,&#13;
289). De gemeente had dus de terreinen bouwrijp gemaakt, hun geschiktheid voor&#13;
een bepaalde bestemming gesuggereerd en ze verkocht en overgedragen aan de latere&#13;
verkoper die zich, wat die geschiktheid betrof, vrijtekende. Men zou kunnen denken&#13;
aan de bekostiging van noodzakelijke sanering door de verkoper, gevolgd door diens&#13;
verhaal op de gemeente.&#13;
In een ander geval leken de verkopers op gelukkige wijze te ontsnappen. Zij hadden&#13;
de koper van het winkelpand niet geattendeerd op een mogelijke vervuiling van&#13;
de ondergrond. Tijdens werkzaamheden werd niettemin verontreiniging door lekkage&#13;
van huisbrandolie uit een tank aangetroffen. Concludeerde het Hof tot aansprakelijkheid&#13;
van de verkopers voor de schade van de koper, de Hoge Raad koos voor een&#13;
andere weg. Hij overwoog dat de enkele omstandigheid dat de verkopers bekend&#13;
waren met de plannen van de koper en “er rekening mee hadden dienen te houden”&#13;
dat deze een ambitieuze verbouwing voor ogen stond, nog niet meebrengt dat zij stilzwijgend&#13;
hebben gegarandeerd dat de zaak zonder belemmering voor een dergelijke&#13;
verbouwing geschikt zou zijn, ook niet nu zij niet “enig voorbehoud” hebben&#13;
gemaakt. De vraag of de verkopers de tank op lekkage hadden moeten laten inspecteren,&#13;
moet in casu worden beantwoord naar het recht van indertijd (1989, dus art.&#13;
1401 BW oud) en de kennis van toen. Men kan dan niet – met het Hof – uitgaan van&#13;
de algemene bekendheid dat olietanks in de bodem “aan corrosie onderhevig zijn en&#13;
daaraan veelal na verloop van tijd kunnen bezwijken” (HR 28 november 1997, NJ&#13;
1998, 658). Hier legt de Hoge Raad, anders dan het Hof en waarschijnlijk anders dan&#13;
menige analist, de nadruk niet op informatie, maar op garantie en op inspectie. Zeker&#13;
is dat de laatste tien jaar veel is veranderd in techniek, in verkeersopvattingen en in de&#13;
omvang van de algemene bekendheid.&#13;
Over garantie gesproken: het geven daarvan is riskant. De verkoper van verontreinigde&#13;
grond had een bepaalde wijze van sanering met een bepaald resultaat gegarandeerd.&#13;
Ten slotte vordert hij zelf vernietiging van de koopovereenkomst op grond van dwaling&#13;
omtrent de inhoud van de garantie. De Hoge Raad ziet geen bezwaren tegen de beslissing&#13;
van het Hof het beroep van de verkoper op dwaling gegrond te bevinden, maar vervolgens&#13;
te oordelen dat in casu in plaats van vernietiging een aanpassing (zie art. 6:230,&#13;
248 en 258) van de overeenkomst is aangewezen (HR 28 november 1997, NJ 1998, 659).&#13;
Ontbindende financieringsvoorwaarde&#13;
Een koop onder een ontbindende voorwaarde betekent dat de titel krachtens welke&#13;
de levering moet geschieden, alsnog kan komen te ontbreken en dat de overdracht&#13;
verijdeld wordt. Een veel voorkomende ontbindende voorwaarde ligt in de financieringsclausule.&#13;
Slaagt de koper er niet in de financiering te regelen, dan is/wordt de overeenkomst&#13;
ontbonden. De jurisprudentie laat zien dat daarbij een inspanningsverplichting op de&#13;
koper rust. Deze moet zich zo nodig tijdig tot meer financiële instellingen wenden,&#13;
dus daadwerkelijk trachten een financiering te verkrijgen. Zo niet, dan is geen beroep&#13;
op de ontbindende voorwaarde mogelijk (HR 21 juni 1996, NJ 1996, 698). Deze en&#13;
dergelijke ontbindende voorwaarden onderscheiden zich logischerwijze van voorwaarden&#13;
bestaande in gebeurtenissen waarop de partij in kwestie geen invloed heeft,&#13;
zoals weersomstandigheden, financiële crises, embargo’s en oorlogen. De consequentie&#13;
is dat de koopovereenkomst blijft bestaan en dat de koper genoodzaakt wordt zijn&#13;
pogingen tot het vinden van een financier voort te zetten.&#13;
Wetenschap omtrent wederpartij maakt rechtshandeling niet altijd&#13;
onrechtmatig&#13;
Een derde die misbruik maakt van wanprestatie, pleegt een onrechtmatige daad jegens&#13;
de andere partij bij de overeenkomst in kwestie. Een arrest heeft tot onderwerp de&#13;
botsing van de verhouding tussen de verkoper en een derde met die tussen de verkoper&#13;
en de koper. Is de eerste verhouding ook gebaseerd op een overeenkomst, dan&#13;
kan de vraag rijzen of de koper misbruik maakt van de wanprestatie van de verkoper&#13;
als wederpartij van die derde. In casu betekende de medewerking van de koper van&#13;
een stuk grond aan de levering (het transport) daarvan ter uitvoering van de koopovereenkomst&#13;
geen onrechtmatige daad door de enkele omstandigheid dat hij vóór&#13;
het verlijden van de akte van de notaris had vernomen dat de verkoper jegens een&#13;
derde ten aanzien van die grond een binding had en daarom “geredelijk mocht aannemen”&#13;
dat de verkoper in strijd met zijn verplichtingen jegens die derde handelde&#13;
(HR 8 december 1989, NJ 1990, 217).&#13;
Wanprestatie verkoper&#13;
Doet de verkoper de koop niet gestand, dan pleegt hij wanprestatie. In casu hield de&#13;
overeenkomst een boetebeding in en vorderde de koper een boete en schadevergoeding.&#13;
Hem kon daarbij niet het verwijt worden gemaakt van handelen in strijd met de&#13;
goede trouw (HR 26 oktober 1990, NJ 1991, 22).&#13;
Levering en koopovereenkomst; aanduiding zaak&#13;
In de akte van levering (art. 3:89 lid 2), veelal de transportakte genoemd, wordt het&#13;
perceel omschreven. Dan nog is het mogelijk dat een bepaald gedeelte van het perceel&#13;
niet in de verkoop was begrepen en dat de koper dat had moeten begrijpen. Daarvoor&#13;
is dan wel noodzakelijk dat de verkoper concrete omstandigheden stelt die meebrengen&#13;
dat een en ander zich voordoet. Het ligt immers in de eerste plaats op de weg van&#13;
de verkoper om aan een eventuele gegadigde duidelijkheid te verschaffen omtrent&#13;
hetgeen zijn aanbod omvat. De koper heeft geen zelfstandige onderzoekplicht (HR&#13;
21 december 1988, NJ 1991, 166). Het verbintenissenrecht, in het bijzonder de bedoeling&#13;
van partijen, anders gezegd de inhoud van hun wilsovereenstemming, is dus&#13;
bepalend voor de goederenrechtelijke mutatie. Veel eenvoudiger is het geval waarin de onroerende zaak, zoals omschreven in de&#13;
transportakte, groter was dan zoals in de koopakte omschreven. De Hoge Raad&#13;
besliste dat de eigendom van het meerdere niet op de koper was overgegaan omdat&#13;
voor de overdracht daarvan een geldige titel ontbrak (HR 22 april 1994, NJ 1995, 560).&#13;
Soms bevat de transportakte de kadasterclausule. Deze houdt in dat geleverd&#13;
wordt een strook grond “zo groot als na de latere kadastrale opmeting zal blijken”.&#13;
Door de clausule heeft de opmeting zelf het karakter van een grensbepaling gekregen&#13;
(Rb. Roermond, kort geding 3 mei 1990, NJ 1992, 128). Het lijkt er even op of de&#13;
verkochte en over te dragen zaak niet bepaald is en dat het dus zelfs de vraag zou&#13;
kunnen zijn of van een koopovereenkomst sprake is. De zaak is echter wel bepaalbaar&#13;
en zowel over het systeem van de bepaling als over de globale omtrek van de&#13;
zaak bestaat wilsovereenstemming.&#13;
Vergelijking transportakte en koopakte&#13;
Soms blijkt het noodzakelijk te zijn de transportakte met de koopakte te vergelijken.&#13;
In geval van verschil kan de inhoud van de koopakte ter zake beslissend zijn. Een&#13;
professionele verkoopster (een BV) had, terwijl in de koopakte verrekening van&#13;
oppervlakte was uitgesloten, aan de koper een concept-transportakte met daarin een&#13;
verrekeningsbeding toegezonden zonder zich uitdrukkelijk met de koper te verstaan.&#13;
Deze handelwijze was niet in overeenstemming met de goede trouw, temeer daar de&#13;
akte een zo genoemde ABC-overdracht omvatte en in menig opzicht, zeker voor een&#13;
niet-professionele koper, aanmerkelijk minder doorzichtig was dan een transportakte&#13;
uitsluitend ter uitvoering van de door partijen gesloten koopovereenkomst (Hof&#13;
’s-Gravenhage 22 januari 1988, NJ 1990, 705). Meer voor de hand lijkt het mij te liggen&#13;
dat de verkoper wanprestatie heeft gepleegd door anders, zo niet verkeerd, de&#13;
overeenkomst uit te voeren. Het Hof suggereert dat door zich uitdrukkelijk met de&#13;
koper te verstaan de verkoopster juist zou hebben gehandeld. Het gaat evenwel om&#13;
een – zij het mineure – wijzigingsovereenkomst. De transportakte zou dan ook eerst&#13;
dan het verrekeningsbeding hebben mogen inhouden, indien partijen ook daaromtrent&#13;
wilsovereenstemming zouden hebben bereikt. Zo niet, dan zou de afloop zijn&#13;
dat de verkoopster gedwongen zou zijn te leveren zonder het verrekeningsbeding.&#13;
Taak notaris bij veiling&#13;
Van de notaris te wiens overstaan de veiling wordt gehouden, mag een zelfstandig&#13;
onderzoek worden verwacht naar de juistheid van de aan het publiek over het pand te&#13;
geven informatie waarop het publiek dan ook mag vertrouwen. Hij behoeft niet voor&#13;
alles in te staan; wel wordt van hem een hoge mate van zorgvuldigheid geëist. Zo&#13;
bleek een notaris aansprakelijk voor verkeerde informatie op grond van gebrekkige&#13;
recherche aangaande de geoorloofdheid van het gebruik van een vrijwillig te veilen&#13;
pand als bedrijfspand (HR 22 maart 1996, NJ 1996, 668). De notaris mag zich dus&#13;
enerzijds niet tot doorgeefluik beperken, anderzijds wordt van hem niet meer dan een&#13;
zorgvuldig onderzoek met zonodig daarop volgende informatieverstrekking verlangd.&#13;
Het is nog de vraag of in dit opzicht verschil bestaat tussen een executoriale&#13;
veiling en een vrijwillige veiling. Kan van de verkoper in het eerste geval minder&#13;
informatie worden verwacht dan van die in het tweede geval, voor de notaris lijkt een&#13;
dergelijk verschil zeker niet van toepassing te zijn. Gemeenschappen en rechtspersonen; machtigingen tot vervreemding&#13;
Een deelgenoot kan met een machtiging van de rechter een gemeenschappelijk goed&#13;
te gelde maken ten behoeve van de voldoening van een voor rekening van de gemeenschap&#13;
komende schuld of om andere gewichtige redenen (art. 3:174 lid 1). Zonder de&#13;
machtiging zou de deelgenoot niet beschikkingsbevoegd zijn. Na de ontbinding van&#13;
het huwelijk verzoekt de man, deelgenoot in een onverdeelde huwelijksgemeenschap,&#13;
met succes de rechter om een machtiging tot verkoop van de voormalige echtelijke&#13;
woning. De klachten van de vrouw dat onvoldoende gewichtige redenen voor de verkoop&#13;
aanwezig zijn, falen. In cassatie kan de door de rechter gemaakte afweging van&#13;
de belangen van de beide ex-echtgenoten niet op juistheid worden getoetst (HR&#13;
21 januari 1994, NJ 1994, 335), dit als gevolg van de taak van de Hoge Raad. Hij laat&#13;
zich immers alleen met het recht in en gaat uit van de weergave van de feiten, zoals&#13;
afkomstig van de lagere rechter. Zo kan hij de feiten, in dit geval de weging van belangen,&#13;
alleen marginaal toetsen, dat wil zeggen de vraag beantwoorden of een rechter&#13;
redelijkerwijs tot het resultaat als in casu had kunnen komen.&#13;
Een verzoek van een deelgenoot tot machtiging om een onroerende zaak die deel&#13;
uitmaakte van de onverdeelde nalatenschap, over te dragen aan een andere deelgenoot,&#13;
werd niet gehonoreerd. Mogelijke problemen tussen de erfgenamen leverden&#13;
volgens de rechter geen gewichtige redenen op (Rb. Zutphen, kort geding 14 januari&#13;
1993, NJ 1994, 206). Het gaat hier – let wel – om een interne vervreemding.&#13;
Dikwijls is een functionaris bij of een bestuur van een rechtspersoon ingevolge statuten&#13;
of reglement alleen tot vervreemdingen of bezwaringen van bepaalde goederen&#13;
bevoegd na een schriftelijke goedkeuring of machtiging van een bepaald orgaan te&#13;
hebben verkregen. Toen een kerkbestuur zonder de schriftelijke machtiging van de&#13;
bisschop, zoals vereist in de statuten van de kerkelijke rechtspersoon, onroerend goed&#13;
verkocht, kwam de vraag naar de bevoegdheid van het bestuur aan de orde. De koper&#13;
kon niet met succes wijzen op de opgewekte schijn dat de machtiging was verleend.&#13;
De kerk was niet aan de verkoop gebonden. Van belang is in deze zaak de overweging&#13;
dat de bevoegdheidsbeperking in kwestie niet zo ongebruikelijk was dat de koper die&#13;
niet behoefde te verwachten (Hof ’s-Hertogenbosch, kort geding 8 juli 1991, NJ&#13;
1992, 89). Dit laatste heeft betrekking op het vereiste van goede trouw bij de verkrijger.&#13;
Van deze wordt een redelijke mate van kennis, ervaring en inzicht verwacht. Zo&#13;
kan hij weten dat er kerkelijk recht bestaat en dat zowel roerende als onroerende&#13;
zaken een specifieke religieuze bestemming vertonen die zich niet verdraagt met vervreemding&#13;
aan betrekkelijk willekeurige marktpartijen, kerkelijke instituties van&#13;
andere religieuze achtergrond daarbij inbegrepen.&#13;
Houder koopsom&#13;
Positie en taak van de notaris noch de eisen van het rechtsverkeer rechtvaardigen de&#13;
transporterende notaris jegens de verkoper in zo vérgaande mate gehouden te achten,&#13;
dat hij hem ter zake van de koopsom behoort te vrijwaren tegen risico’s die zich ook&#13;
bij een hoge mate van zorgvuldigheid zijnerzijds niet lieten vermijden (HR 9 maart&#13;
1990, NJ 1990, 428). De uitspraak heeft betrekking op een geval waarin de koopsom&#13;
in werkelijkheid niet onder de notaris is als gevolg van een vervalsing. Is een ander de&#13;
houder, dan bestaat ook een zorgvuldigheidsnorm, variërende tussen de genoemde norm voor een andere professionele beheerder (een bank bijvoorbeeld) en de aloude&#13;
zorg van de goede huisvader aan de andere kant.&#13;
De verkoper kan bijvoorbeeld nadeel lijden doordat na aflevering van de zaak de&#13;
koper het recht op ontbinding van de koop inroept (art. 7:10 lid 3) en vervolgens de&#13;
zaak tenietgaat of achteruitgaat, zelfs door toedoen van die koper (lid 4). We denken&#13;
hierbij aan de situatie waarin de koper de koopsom ter gelegenheid van het verlijden&#13;
van de akte bij de notaris heeft gestort en waarin deze die som naar de verkoper zal&#13;
doorsluizen na de inschrijving van de akte in de openbare registers en waarin tussen&#13;
die beide tijdstippen de aflevering (art. 7:9 lid 2) is geschied.&#13;
Rechtsverkeer; overdracht&#13;
Levering toekomstige zaken bij voorbaat&#13;
Een levering bij voorbaat van toekomstige roerende zaken werkt niet tegen iemand die&#13;
de zaken ingevolge een eerdere levering bij voorbaat heeft verkregen (art. 3:97 lid 2),&#13;
ook niet indien de vervreemder die zaken op het tijdstip waarop hij deze onder zich&#13;
krijgt, wil gaan houden voor een ander. Dat kan anders zijn indien degene die de zaken&#13;
ingevolge de eerdere levering bij voorbaat in beginsel zou verkrijgen, met de vervreemder&#13;
is overeengekomen dat deze de vrijheid heeft zich eenzijdig te onttrekken aan de&#13;
verplichting de zaken voor hem te gaan houden (HR 24 maart 1995, NJ 1996, 158).&#13;
Verjaring&#13;
Bezit, goede trouw en tijdsverloop&#13;
Een bezitter te goeder trouw verkrijgt door een onafgebroken bezit van drie jaren&#13;
rechten op roerende zaken, die niet-registergoederen zijn, alsmede rechten aan toonder&#13;
of order. Andere goederen, waaronder dus registergoederen – waaronder weer onroerende&#13;
goederen – verkrijgt hij door een onafgebroken bezit van tien jaren (art. 3:99).&#13;
De vereisten zijn dus onafgebroken bezit, goede trouw en tijdsverloop. Onder het&#13;
BW oud (art. 1992) was een voortdurend en onafgebroken, ongestoord, openbaar en&#13;
niet dubbelzinnig bezit vereist. Uiteraard kunnen we hieruit niet afleiden dat thans&#13;
ook met een dubbelzinnig bezit zou kunnen worden volstaan. Relevant blijft dus dat&#13;
dat “niet dubbelzinnig bezit” aanwezig is wanneer de bezitter zich zodanig gedraagt&#13;
dat de eigenaar tegen wie de verjaring loopt, daaruit niet anders kan afleiden dan dat&#13;
de bezitter pretendeert eigenaar te zijn (HR 15 januari 1993, NJ 1993, 178).&#13;
Bij afwezigheid van goede trouw kan iemand de eigendom noch een beperkt recht&#13;
ten aanzien van een stuk grond door verjaring verkrijgen. In de jurisprudentie vinden&#13;
wij een geval waarin huiseigenaren en hun rechtsvoorgangers wisten dat de feitelijke&#13;
grenzen van hun percelen niet overeenstemden met de werkelijke grenzen. De rechter&#13;
overweegt dat zij de openbare registers hadden moeten raadplegen (Rb. Haarlem,&#13;
kort geding 15 februari 1993, NJ 1995, 17). De genoemde rechthebbenden waren niet&#13;
te goeder trouw door wat zij wisten. Zij wisten wat zij moesten weten. Een bezoek&#13;
aan de openbare registers zou dus geen verschil hebben gemaakt.</content><legacyfootnotes/><footnotes><footnote/></footnotes><auteurs>mr. D.L. Rodrigues Lopes</auteurs><published>1999-05-01 00:00:00</published><modified>1997-09-16 00:00:00</modified><editiondate>1999-05-01</editiondate><htmlpath>https://denhollander.info/artikel/5703</htmlpath></article>
</articles></edition>