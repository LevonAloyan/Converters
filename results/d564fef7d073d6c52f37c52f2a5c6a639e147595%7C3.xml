<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1989</searchword><id>6266</id><udhid>UDH:TvAR/6266</udhid><titel>Een onbepaald rechtsbegrip in de superheffing: bedrijfs overdracht in nationaal en Europeesrechtelijk perspectief</titel><searchwords><searchword>TvAR 11/1989</searchword><searchword>UDH:TvAR/6266</searchword></searchwords><attachments><attachment><name>1989_nr 11_Artikel_Labohm.pdf</name><extention>pdf</extention><url>https://denhollander.info/download/6060/ci</url></attachment></attachments><inleiding>INLEIDING&#13;
Om de steeds groeiende zuiveloverschotten in de landbouwsector te beteugelen is een&#13;
EEG-regeling opgesteld.1 Op basis van deze EEG-regeling is de bekende Beschikking&#13;
superheffing tot stand gekomen.2 Deze beschikking vormt tezamen met de&#13;
hiervoor vermelde EEG-regeling in Nederland de juridische basis voor de producent&#13;
van koemelk om, conform een jaarlijks vooraf vastgestelde hoeveelheid, melk heffingvrij&#13;
te mogen produceren. Wanneer de producent meer koemelk te koop aanbiedt&#13;
of levert dan de aan hem toegekende referentiehoeveelheid is de producent&#13;
over het te veel geproduceerde een administratieve heffing verschuldigd.3&#13;
Bij de handhaving en uitvoering door onze nationale overheid van de genoemde&#13;
EEG-regeling zijn vele problemen ontstaan. Een groot aantal van deze moeilijkheden&#13;
is toe te schrijven aan het feit dat onze nationale regelgever bij het opstellen van&#13;
de Beschikking superheffing zich onvoldoende bewust is geweest van de invloed van&#13;
het recht van de Europese Gemeenschap op onze nationale rechtsorde, alsmede de&#13;
onjuiste uitleg van het onbepaalde rechtsbegrip bedrij f soverdracht. Hierop kom ik&#13;
later nog terug.&#13;
In de Verordening (EEG) 1371/84 - die deel uitmaakt van de EEG-regeling om&#13;
de zuivelproduktie te beperken - is in art. 5 vermeld, dat bij overgang van een bedrijf&#13;
de referentiehoeveelheid overgaat op diegene die het bedrijf verwerft. Onze nationale&#13;
regelgever was echter tot medio 1986 de mening toegedaan, dat een referentiehoeveelheid&#13;
van de ene producent van koemelk op de andere, slechts kon worden&#13;
overgedragen door middel van overdracht van grond.4 Dit standpunt van onze nationale&#13;
overheid was strijdig met de EEG-regeling aangezien in Europeesrechtelijke&#13;
zin aan het begrip bedrijfsoverdracht een ruimere betekenis mocht worden toegekend.&#13;
Een consequentie van deze onjuiste interpretatie van het begrip bedrijfsoverdracht&#13;
was, dat onze nationale overheid geen overgang van de referentiehoeveelheid&#13;
aannam, terwijl, wanneer zij het begrip bedrijfsoverdracht zou hebben ingevuld, waartoe zij gehouden was in verband met de directe werking van hiervoor gemelde EEGregeling,&#13;
wel tot een overdracht van de referentiehoeveelheid had moeten concluderen.5&#13;
In de Beschikking superheffing onderbezetting - hierna te noemen BOSO - heeft de&#13;
minister van Landbouw en Visserij wederom aan het begrip bedrijfsoverdracht een&#13;
uitleg gegeven die in strijd is met het Europese recht. In het hierna volgende zal ik hier&#13;
nader op ingaan.&#13;
Het doel van mijn opstel is een korte beschrijving van:&#13;
a. het streven naar objectivering bij de toepassing van onbepaalde rechtsbegrippen;&#13;
b. de gevolgen van een onjuiste interpretatie door onze nationale regelgever van een&#13;
onbepaald rechtsbegrip, dat is opgenomen in een EEG-regeling die rechtstreekse&#13;
werking heeft;&#13;
c. de typering van maatschapsvorming waarbij de activa van een onderneming eco&#13;
nomisch worden ingebracht en dat een dergelijke maatschapsvorming zowel in&#13;
Europees- als in nationaalrechtelijke zin als een bedrijfsoverdracht kan worden aan&#13;
gemerkt. </inleiding><content>ONBEPAALD RECHTSBEGRIP&#13;
P. VerLoren van Themaat en P.J.G. Kapteyn hebben in hun handboek 'Inleiding tot&#13;
het recht van de Europese Gemeenschap' in heldere bewoordingen weergegeven wat&#13;
onder een onbepaald rechtsbegrip moet worden verstaan. Volgens deze auteurs is van&#13;
een onbepaald rechtsbegrip sprake, indien bij interpretatie meerdere opvattingen&#13;
mogelijk zijn, doch één rechtens juist is.6&#13;
Uit de nationale, maar eveneens uit de internationale, wetgeving volgt, dat er bij het&#13;
opstellen van de regelgeving steeds vaker gebruik wordt gemaakt van onbepaalde&#13;
rechtsbegrippen, c.q. rechtsnormen.7 In concreto is in de regelgeving niet aangegeven&#13;
wat onder bedrijfsoverdracht, gelijksoortig produkt, goede trouw wordt verstaan. De&#13;
invulling van deze onbepaalde rechtsbegrippen wordt veelal overgelaten aan de rechter.&#13;
G.J. Wiarda wijst terecht op de gevaren die schuilen in gebruik van onbepaalde&#13;
rechtsbegrippen. Eén van de bedenkingen tegen het gebruik van onbepaalde rechtsbegrippen&#13;
is het gevaar van willekeur, en rechtsonzekerheid voor de betrokkene,&#13;
aangezien niet van te voren is vast te stellen op welke wijze het onbepaalde rechtsbegrip&#13;
zal worden uitgelegd.8 Wanneer een rechter uitleg moet geven aan een onbepaald rechtsbegrip, mag hij bij&#13;
de interpretatie hiervan zich niet gedragen als ware hij de regelgever zelf. Het vorenstaande&#13;
geldt naar mijn mening eveneens wanneer een nationale regelgever bij de&#13;
uitvoering van het recht van de Europese Gemeenschap9 wordt geconfronteerd met&#13;
een onbepaald rechtsbegrip, dat is opgenomen in een direct werkende bepaling10&#13;
van het recht van de Europese Gemeenschap. Het rechtszekerheids- en gelijkheidsbeginsel&#13;
voor de burgers van de EEG onderling zal ernstig worden geschaad wanneer&#13;
iedere lidstaat naar eigen goeddunken een onbepaald rechtsbegrip kan invullen. Ik&#13;
denk hierbij alleen al aan de gevolgen voor werknemers, wanneer de ene lidstaat wel&#13;
een bedrijfsoverdracht aanneemt en de andere niet. De rechten van de werknemers&#13;
die zij ontlenen aan EEG-richtlijn 77/187 bij bedrijfsoverdrachten zouden volledig&#13;
illusoir kunnen worden. Niet alleen de individuele rechten van de burgers komen in&#13;
gevaar. Ook de doelstelling van de EEG, namelijk het scheppen van een geïntegreerde&#13;
interne markt, kan worden ondergraven wanneer in de diverse lidstaten aan een&#13;
onbepaald rechtsbegrip, zoals bedrijfsoverdracht, bij een zelfde feitencomplex anders&#13;
geïnterpreteerd wordt.11&#13;
Bij de uitleg van onbepaalde rechtsbegrippen in het recht van de Europese Gemeenschap&#13;
moet de nationale regelgever zoveel mogelijk zijn interpretatie richten&#13;
naar objectieve normen, beginselen van rechtsovertuiging, geldend in de gemeenschap&#13;
waarvan de regelgever deel uitmaakt.12 Een belangrijk aanknopingspunt&#13;
voor de nationale regelgever bij rechtsvinding kan zijn, rechtsvergelijking met de regelgeving&#13;
in de overige lidstaten, toelichting op de EEG verordeningen en uitspraken&#13;
van het Europese Hof van Justitie.&#13;
GEVOLGEN VAN ONJUISTE INTERPRETATIE&#13;
De EEG-verordening nr. 857/84 art. 3 lid 2 geeft aan de lidstaten de mogelijkheid&#13;
om bij de vaststelling van een referentiehoeveelheid rekening te houden met bijzondere&#13;
situaties. Op basis van de hiervoor vermelde EEG-verordening is de BOSO opgesteld.&#13;
13 Wanneer er sprake was van onderbezetting en bedrijfsoverdracht kon aan de bedrijfsopvolger een extra referentiehoeveelheid worden toegekend. Gezien&#13;
de grote economische waarde van die referentiehoeveelheid is het van belang of men&#13;
al dan niet voor een extra referentiehoeveelheid in aanmerking komt.14&#13;
Onze nationale regelgever in dezen (de minister van Landbouw en Visserij) heeft&#13;
zich, in brieven, gericht aan betrokkenen op het standpunt gesteld dat, in het kader&#13;
van de BOSO onder bedrijfsovername wordt begrepen:&#13;
1. overname van eigendom;&#13;
2. overname van erfpacht;&#13;
3. overname van pacht;&#13;
4. maatschapsvorming waarbij ten minste sprake is van gelijkgerechtigdheid als ge&#13;
volg van mede-eigendom, mede-erfpacht of medepacht.&#13;
Maatschapsvorming, waarbij één van de vennoten goederen en rechten (in economisch&#13;
eigendom) inbrengt en zich op basis van de overeenkomst van maatschap verbindt&#13;
om deze goederen bij het einde van de maatschap (in juridisch eigendom) over&#13;
te dragen aan de vennoot die de onderneming voortzet, wordt door de minister van&#13;
Landbouw en Visserij niet erkend als bedrijfsoverdracht in het kader van de BOSO.&#13;
Het gevolg van deze visie was en is dat bij vele van dergelijke vader-zoon maatschappen,&#13;
de zoon die op termijn volledig het bedrijf zelfstandig zal voortzetten niet in&#13;
aanmerking kwam en komt voor een extra referentiehoeveelheid.&#13;
Het hiervoor door de minister ingenomen standpunt is waarschijnlijk veroorzaakt&#13;
doordat hij niet heeft willen onderkennen dat degene die het economisch eigendom&#13;
van de goederen en rechten in een maatschap inbrengt, relatief beschikkingsonbevoegd&#13;
is geworden ten aanzien van die ingebrachte goederen en rechten en veelal op&#13;
basis van de overeenkomst van maatschap contractueel volledig gebonden is aan de&#13;
gebruikelijke voortzettingsbedingen. Voorts heeft de minister, naar mijn mening,&#13;
bij de uitleg van het begrip bedrijfsoverdracht een beperktere interpretatie gegeven&#13;
dan het Europese Hof te Luxemburg in haar arrest van 18 maart 1986, NJ 1987 nr.&#13;
502. Zowel op basis van het nationale alsmede op grond van het recht van de Europese&#13;
Gemeenschap geeft de minister een onjuiste uitleg aan het begrip bedrijfsoverdracht.&#13;
Op beide punten zal ik nader ingaan.&#13;
MAATSCHAPSVORMING&#13;
In de landbouwsector is het, in Nederland, een veel voorkomend verschijnsel dat&#13;
tussen een vader, eigenaar van een landbouwonderneming, en zijn potentiële bedrijfsopvolger,&#13;
veelal zijn zoon, een maatschap wordt gevormd. Het doel van deze&#13;
maatschapsvorming is mede het zekerstellen van de continuïteit van de landbouwonderneming.&#13;
Art. 1656 lid 2 BW bepaalt, dat iedere vennoot geld of andere goederen of zijn&#13;
nijverheid in de maatschap moet inbrengen. Deze inbreng is een kenmerkende voorwaarde&#13;
bij het aangaan van de overeenkomst van maatschap. De inbreng houdt in het dienstbaar maken van het ingebrachte aan het gemeenschappelijk streven tot samenwerking&#13;
van de vennoten.15 Bij de gemeenschap, die kan ontstaan als gevolg&#13;
van het aangaan van de overeenkomst van maatschap, moet men zich ervan bewust&#13;
zijn dat deze gemeenschap zowel een zakenrechtelijk als een verbintenisrechtelijk&#13;
karakter draagt. Uit de aard van de overeenkomst van maatschap vloeit voort, dat&#13;
de vennoten over de goederen die ten dienste staan van de maatschap niet individueel&#13;
kunnen beschikken.16 Gesteld mag worden, dat op basis van de heersende&#13;
leer de vennoot die een goed heeft ingebracht, dan wel de gebruiksrechten daarvan,&#13;
niet beschikkingsbevoegd meer is, althans in obligatoire zin. Met het vorenstaande&#13;
is nog niet de vraag beantwoord, wat de positie is van de vennoot-inbrenger ten opzichte&#13;
van het vennootschappelijk vermogen wanneer de maatschap om de een of&#13;
andere reden wordt ontbonden. Bij de vaststelling van ieders rechten moet worden&#13;
bekeken wat partijen contractueel zijn overeengekomen. De obligatoire verhouding&#13;
van de vennoot, c.q. voormalige vennoten, is bepalend voor ieders rechten en niet&#13;
de zakenrechtelijke positie tot dat goed.&#13;
MAATSCHAP/BEDRIJFSOVERDRACHT&#13;
Wanneer men in het Burgerlijk Wetboek zoekt naar het begrip economisch eigendom,&#13;
zal men dit niet vinden. In de Beschikking superheffing is eveneens niet geregeld&#13;
de in de landbouw veel voorkomende figuur van overdracht van de activa van&#13;
een bedrijf, door middel van overdracht van de goederen en rechten in economisch&#13;
eigendom.17 Het is te betreuren dat deze vorm van bedrijfsoverdracht niet is geregeld,&#13;
te meer daar een dergelijke vorm een volwaardige is, die qua strekking en obligatoire&#13;
consequenties niet afwijkt van de overdracht van de activa van een bedrijf door&#13;
middel van de overdracht van het juridisch eigendom.&#13;
M. van Olffen heeft in zijn dissertatie verdedigd dat economisch eigendom vertaald&#13;
kan worden met economisch belang.18 Wanneer het economisch belang van&#13;
een goed niet meer behoort tot het privé-vermogen van de inbrengende vennoot,&#13;
mag men naar mijn mening stellen dat in obligatoire zin het eigendom (van het ingebrachte&#13;
goed c.q. recht) berust bij alle vennoten. Deze vorm van inbreng impliceert&#13;
eveneens, dat alle vennoten tot het gebruik van de goederen en rechten gerechtigd&#13;
zijn en dat zij geen van allen de bevoegdheid hebben tot onttrekking van de goederen&#13;
en rechten aan het vennootschappelijk belang. De vennoot die het economisch eigendom van activa heeft ingebracht is evenals&#13;
iedere andere vennoot aan de overeenkomst van maatschap met handen en voeten&#13;
gebonden en heeft gedurende de looptijd van de maatschap zijn individuele beschikkingsmacht&#13;
over het goed verloren. Wanneer de vennoot juridisch eigenaar, na&#13;
beëindiging van de overeenkomst van maatschap verplicht is om het juridisch eigendom&#13;
over te dragen aan degene die de voormalige vennootschappelijke onderneming&#13;
voortzet, is het eigendomsrecht van de vennoot inbrenger niet meer dan een lege&#13;
huls. Naar mijn mening is er sprake van een volwaardige bedrijfsoverdracht wanneer&#13;
een betrokkene het economisch belang van activa die de onderneming vormde&#13;
aan de gezamenlijke vennoten overdraagt. Door deze overdracht heeft de betrokkene&#13;
zijn individuele beschikkingsmacht over de activa verloren en is mede hierdoor&#13;
niet meer in staat om individueel over het wel en wee van de onderneming te beschikken.&#13;
Uit mijn stelling volgt dat het standpunt van de minister van Landbouw en Visserij&#13;
dat maatschapsvorming, waarbij goederen en rechten in economisch eigendom&#13;
worden ingebracht, niet kan worden aangemerkt als een bedrijfsoverdracht juridisch&#13;
dogmatisch onjuist is.19&#13;
EUROPEES PERSPECTIEF&#13;
In mijn inleiding heb ik vermeld dat het onderwerp van mijn artikel niet alleen nationaalrechtelijk&#13;
wordt belicht, maar eveneens in het Europees daglicht wordt gesteld.&#13;
Om vorm en uitvoering te geven aan de Europese regelgeving die rechtstreeks werking&#13;
hebben, is het van essentieel belang dat het recht van de Europese Gemeenschap&#13;
in alle lidstaten wordt gewaarborgd zowel ten aanzien van de uitleg van dit&#13;
recht door de nationale rechter, als met betrekking tot de geldigheid van de communautaire&#13;
besluiten.20&#13;
Voor wat betreft Nederland is in de Grondwet vastgelegd (art. 93 en 94 Grondwet),&#13;
dat de Europese regelgeving onmiddellijk kan doorwerken in onze nationale&#13;
rechtsorde.21 Een verdragsnorm werkt door in ons nationale rechtsstelsel wanneer&#13;
de desbetreffende bepaling directe werking heeft.&#13;
Uit de literatuur volgt dat wanneer de nationale rechter twijfelt of een bepaling&#13;
uit het recht van de Europese Gemeenschap rechtskracht heeft voor de betrokkene,&#13;
hij door middel van een prejudiciële vraag aan het Europese Hof om tekst en uitleg&#13;
moet vragen. Volgens M. Maresceau is de prejudiciële procedure de hoeksteen van de&#13;
directe werking van het recht van de Europese Gemeenschap.22 Door deze procedure&#13;
kan het Europese Hof tekst en uitleg geven over de regelgeving en rechtsbegrippen,&#13;
hetgeen van essentieel belang is voor een uniforme uitleg in alle EEG-lidstaten. Wanneer de uniforme toepassing van het recht van de Europese Gemeenschap niet&#13;
kan worden gehandhaafd, zal dit naar mijn mening een grote rechtsongelijkheid met&#13;
zich mede brengen en de kern van de eenvormige markt volledig aantasten. Gesteld&#13;
mag worden dat in Europeesrechtelijk perspectief bezien het van cruciaal belang is&#13;
dat de nationale regelgever zijn regelgeving opstelt, uitvoert, uitlegt in het licht en&#13;
in de context van het recht van de Europese Gemeenschap.23 Gebeurt zulks niet,&#13;
dan snijdt zij als het ware het hart uit de nieuwe rechtsorde.24&#13;
BEDRIJFSOVERDRACHT IN EUROPEES PERSPECTIEF BEZIEN&#13;
Het begrip bedrijfsoverdracht komt in het recht van de Europese Gemeenschap op&#13;
diverse plaatsen voor. In mijn visie dient ervan uit te worden gegaan, dat het onbepaald&#13;
rechtsbegrip bedrijfsoverdracht, waar ook in de Europese wetgeving opgenomen,&#13;
eensluidend moet worden uitgelegd, tenzij nadrukkelijk uit de EEG-wetgeving&#13;
volgt, dat er een engere, dan wel ruimere uitleg dan gebruikelijk aan het onbepaald&#13;
rechtsbegrip wordt gegeven. De rechtszekerheid wordt geschaad indien een dergelijk&#13;
begrip voor meerdere wijzen van uitleg vatbaar is. Wanneer een onbepaald rechtsbegrip&#13;
als bedrijfsoverdracht in de EEG-regelgeving op diverse plaatsen een andere betekenis&#13;
en/of gevolgen kan hebben komt dit de eenduidigheid van de wetgeving niet&#13;
ten goede en wordt hiermede onnodig voor betrokkene rechtsonzekerheid veroorzaakt.&#13;
Daarenboven komt dat als de nationale regelgever onbepaalde rechtsbegrippen&#13;
niet eenduidig interpreteert, zulks een bron kan zijn voor een groot aantal procedures.&#13;
Met mijn betoog wil ik aangeven dat, wanneer het Europese Hof van Justitie te&#13;
Luxemburg in een arrest uitleg heeft gegeven over het begrip bedrijfsoverdracht in&#13;
het kader van art. 1639 AA BW, deze uitspraak ook betekenis heeft voor een bedrijfsoverdracht&#13;
in het kader van de Beschikking superheffing. Het hiervoor vermelde&#13;
Hof van Justitie heeft in een arrest van 18 maart 1986 NJ 1987 nr. 502, aangegeven,&#13;
dat onder overdracht van een bedrijf het navolgende moet worden verstaan:&#13;
'dat het begrip overgang van ondernemingen, vestigingen of onderdelen daarvan op&#13;
een andere ondernemer ziet op het geval waarin de identiteit van het betrokken bedrijf&#13;
bewaard blijft. Bij de vraag of in een geval als waarop het hoofdgeding betrekking&#13;
heeft er al dan niet sprake is van een overgang in bedoelde zin, moet, gelet op&#13;
alle werkelijke omstandigheden die de betrokken transactie kenmerken, worden nagegaan&#13;
of het gaat om de vervreemding van een lopend bedrijf, wat met name kan&#13;
blijken uit het feit dat de exploitatie ervan in feite door de ondernemer wordt voortgezet&#13;
of hervat met dezelfde of soortgelijke bedrijfsactiviteiten.' Van overdracht van een onderneming in Europeesrechtelijke zin is dus sprake wanneer&#13;
de identiteit van een bedrijf wordt gehandhaafd en de verkrijger door de overdracht&#13;
in een positie verkeert waarin hij de onderneming kan voortzetten.&#13;
BOSO EN BEDRIJFSOVERDRACHT&#13;
Zoals ik in het vorenstaande al heb gesteld is de Beschikking superheffing gebaseerd&#13;
op een EEG-verordening die rechtstreekse werking heeft. Bij de uitvoering van deze&#13;
verordening is de nationale lidstaat gebonden aan de letterlijke tekst tenzij uit de&#13;
verordening volgt dat de lidstaat bij de uitvoering beleidsvrijheid heeft. Indien er&#13;
sprake is van een onbepaald rechtsbegrip in een EEG-verordening, komt de lidstaat&#13;
geen beleidsvrijheid toe bij de interpretatie van dit begrip. Het standpunt van de minister&#13;
van Landbouw en Visserij dat maatschapsvorming, waarbij de activa van een&#13;
onderneming in economisch eigendom aan de gezamenlijke vennoten wordt overgedragen,&#13;
niet aan te merken is als een overdracht van een onderneming, is in strijd&#13;
met het arrest van het Europese Hof van 18 maart 1986 NJ 1987 nr. 502. Wanneer&#13;
goederen en rechten die voorheen een volledige onderneming vormden in economisch&#13;
eigendom worden overgedragen aan de gezamenlijke vennoten, dan kan men&#13;
in goede gemoede stellen dat de identiteit van de betrokken onderneming is gehandhaafd&#13;
en aan anderen is overgedragen. Na de overdracht aan de gezamenlijke vennoten&#13;
van het economisch eigendom van de goederen en rechten zijn zij in staat&#13;
gesteld om de onderneming definitief voort te zetten. De minister van Landbouw&#13;
en Visserij was niet tot een onjuiste uitleg gekomen van het begrip bedrijfsoverdracht,&#13;
indien hij de nationaal-juridische literatuur had geraadpleegd, en hij het&#13;
hiervoor vermelde arrest van het Europese Hof had bestudeerd. De vorming van de&#13;
Europese Gemeenschap heeft tot gevolg, dat de nationale overheden met begrippen&#13;
en interpretaties van begrippen moeten leren werken welke Europees rechtelijk zijn&#13;
ingegeven en waaraan de nationale overheden zijn gebonden.&#13;
SAMENVATTING&#13;
Uit mijn opstel volgt, dat een onjuiste interpretatie van het begrip bedrijfsoverdracht&#13;
verstrekkende gevolgen kan hebben voor de betrokkene, zoals het niet verkrijgen&#13;
van een extra referentiehoeveelheid;&#13;
Maatschapsvorming waarbij de activa van een onderneming in economisch eigendom&#13;
worden ingebracht met daaraan gekoppeld de gebruikelijke&#13;
voortzettingsbedingen, is aan te merken als bedrijfsoverdracht in zowel nationaalals&#13;
Europees-rechtelijk perspectief;&#13;
De nationale overheid dient bij de uitvoering en handhaving van Europeesrechtelijke&#13;
regelgeving uit te gaan van de uitleggingsmethode en inhoud voortvloeiende uit&#13;
het Europese recht, en dient haar eigen interpretaties en uitleggingsmethodes opzij&#13;
te zetten wanneer deze in strijd zijn met de rechtsorde van de Europese Gemeenschap; Bij de interpretatie van een onbepaald rechtsbegrip welke is opgenomen in een EEGnorm&#13;
met directe werking heeft onze nationale regelgever bij de uitleg van dit begrip&#13;
geen beleidsvrijheid. Bepalend is de Europeesrechtelijke interpretatie;&#13;
Het vorenstaande geldt niet alleen voor landbouwmaatregelen die op het recht van&#13;
de Europese Gemeenschap zijn gebaseerd, maar eveneens voor andere regelgeving&#13;
die haar grondslag vindt in het Europese recht.</content><legacyfootnotes>1. W.B.M. Engels, Superheffing, bedrijven en agrarisch onroerend goed. 1988, blz. 3 t/m 5.&#13;
2. Beschikking superheffing d.d. 18 april 1984, Tekstenbundel Superheffing Deel I, IIB, blz. 3.&#13;
Beschikking superheffing d.d. 20 juni 1985, Tekstenbundel Deel I, IIB, blz. 22d.&#13;
Beschikking superheffing d.d. 30 maart 1988, Staatscourant 31 maart 1988.&#13;
3. Referentiehoeveelheid: hieronder wordt verstaan een hoeveelheid koemelk die nog mag worden geproduceerd,&#13;
alvorens de producent een administratieve heffing verschuldigd is.&#13;
4. W.B.M. Engels, Superheffing, bedrijven en agrarisch onroerend goed. 1988, blz. 22. Volgens W.B.M.&#13;
Engels is de referentiehoeveelheid bedrijfsgebonden.&#13;
5. In het arrest van het Europese Hof te Luxemburg, Costa/Enel, 15 juli 1964, Jurisprudentie van het&#13;
Hof van Justitie 1964, blz. 1207 e.v., heeft het Hof de basis vastgesteld van zijn leer ter zake de voorrang&#13;
van het gemeenschapsrecht. Het Hof overwoog: 'Overwegende dat de voorrang van het gemeenschaps&#13;
recht wordt bevestigd door artikel 189, bepalend dat de verordeningen verbindend zijn en rechtstreeks&#13;
toepasselijk in elke lidstaat, dat deze bepaling die zonder enig voorbehoud is neergeschreven, van iedere&#13;
betekenis zou zijn ontbloot, indien de staat de gevolgen ervan eenzijdig zou kunnen teniet doen door een&#13;
wettelijk voorschrift uit te vaardigen, dat boven de gemeenschapsbepalingen zou uitgaan.'&#13;
6. P. VerLoren van Themaat en P.J.G. Kapteyn, Inleiding tot het recht van de Europese Gemeenschap,&#13;
druk 1987, blz. 233. Volgens de hiervoor genoemde auteurs is van beleidsvrijheid sprake, wanneer uit&#13;
verschillende interpretaties kan worden gekozen en het volgen van één der interpretaties ook rechtens ge&#13;
oorloofd is. Zie t.a.p. blz. 233&#13;
7. G.J. Wiarda, Drie typen van rechtsvinding, 1988, blz. 50.&#13;
8. G.J. Wiarda, Drie typen van rechtsvinding, 1988, blz. 97, 98 en 99.&#13;
9. Uit art. 189 van het EEG-verdrag valt te destilleren, dat de Europese Gemeenschap regelgeving kan&#13;
opstellen in de vorm van verordeningen, richtlijnen en beschikkingen. De verordening heeft een algemene&#13;
strekking. Zij is verbindend in al haar onderdelen en rechtstreeks toepasselijk in alle lidstaten. Een richt&#13;
lijn is verbindend ten aanzien van het te bereiken resultaat voor elke lidstaat waarvoor zij bestemd is,&#13;
doch aan de nationale instanties wordt de bevoegdheid gelaten vormen en middelen te kiezen. Een beschikking&#13;
is verbindend in al haar onderdelen voor degenen tot wie zij uitdrukkelijk is gericht.&#13;
10. Directe of rechtstreekse werking van het recht van de Europese Gemeenschap houdt in, dat de justitiabel&#13;
zich kan beroepen op een gemeenschapsrichtlijn, wanneer hij van oordeel is, dat de nationale wetof&#13;
regelgever die richtlijn in de nationale wetgeving niet naar behoren heeft uitgevoerd. ZierJean Victor&#13;
Louis, De rechtsorde van de gemeenschap, tweede druk, blz. 77,&#13;
M. Maresceau, De directe werking van het Europese recht, 1978, blz. 44, en&#13;
P.J.G. Kapteyn en P. VerLoren van Themaat, Inleiding tot het recht van de Europese Gemeenschap,&#13;
1987, blz. 35.&#13;
11. Doorwerking van het Europese recht in de nationale rechtsorde. Enige capita selecta 1986, blz. 14.&#13;
12. G.J. Wiarda, Drie typen van rechtsvinding, blz. 105. De nationale rechter zal bij de uitleg van een&#13;
onbepaald rechtsbegrip opgenomen in een nationale regel zijn interpretatie eveneens moeten richten naar&#13;
objectieve normen, beginselen van rechtsovertuiging, geldend in de gemeenschap waarvan de rechter deel&#13;
uitmaakt.&#13;
13. Tekstenbundel Superheffing, deel I, IIB, blz. 22 ag.&#13;
14. W.B.M. Engels, Superheffing, bedrijven en agrarisch onroerend goed, 1988, blz. 7.&#13;
15. A.L. Mohr, Van maatschap, vennootschap onder firma en commanditaire vennootschap, derde&#13;
druk, blz. 25.&#13;
M.J.A. van Mourik, Rondom de personenvennootschap, druk 1986, blz. 29.&#13;
16. M. van Olffen, Ondernemer en ondernemingsvermogen, 1989, blz. 93.&#13;
Asser, Asser Bijzondere overeenkomsten V (Maatschap, vennootschap onder firma en commanditaire&#13;
vennootschap), vierde druk, blz. 176.&#13;
A.L. Mohr, Van maatschap, vennootschap onder firma en commanditaire vennootschap, derde druk,&#13;
blz. 34.&#13;
Hoge Raad 3 mei 1968, NJ 1968, no. 267.&#13;
17. Superheffing en mestoverschotproblematiek, Enige capita selecta voor de notariële praktijk, 1988,&#13;
blz. 6.&#13;
18. M. van Olffen, Ondernemer en ondernemingsvermogen, 1989, blz. 81.&#13;
19. Zie circulaire 16 juli 1981 kenmerk: Jura nr. 87/340, waar de minister van Sociale zaken en Werkgelegenheid&#13;
uitleg geeft van het begrip overgang van een onderneming: 'Bij het begrip overgang heeft de wetgeving&#13;
op het oog het overgaan van ondernemingsactiviteiten op een ander, krachtens een overeenkomst&#13;
tussen de overdrager en de verkrijger van de onderneming'.&#13;
20. Doorwerking van het Europese recht in de nationale rechtsorde enige capita selecta 1986, blz. 14.&#13;
21. H. van Maarseveen, NJB 1989, Europa 1992, blz. 778.&#13;
22. M. Maresceau, De directe werking van het Europese Gemeenschapsrecht, druk 1977, blz. 25.&#13;
23. F.H. Schraven, WPNR 5914, blz. 259.&#13;
24. M. van Maarseveen, NJB 1989, Europa 1992 blz. 778. Zie Costa/Enel, Hof van Justitie te Luxem&#13;
burg, Jurisprudentie van het Europese Hof van Justitie 1964, blz. 1218, het Hof overwoog: 'Overwegen&#13;
de dat het EEG-verdrag, anders dan met gewone internationale verdragen het geval is, een eigen rechts&#13;
orde in het leven heeft geroepen, die bij de inwerkingtreding van het verdrag in de rechtsorde der lidstaten&#13;
is opgenomen en waarmede de nationale rechters rekening dienen te houden'.&#13;
</legacyfootnotes><footnotes><footnote/></footnotes><auteurs>Mr. A.N. Labohm</auteurs><published>1989-11-01 00:00:00</published><modified>1989-11-01 00:00:00</modified><editiondate>1989-11-01</editiondate><htmlpath>https://denhollander.info/artikel/6266</htmlpath></article>
</articles></edition>