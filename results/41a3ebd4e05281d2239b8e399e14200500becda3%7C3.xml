<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2007</searchword><id>5169</id><udhid>UDH:TvAR/5169</udhid><titel>Gemeente Uden/Maatschap van den Akker c.s.</titel><searchwords><searchword>TvAR 11/2007</searchword><searchword>UDH:TvAR/5169</searchword></searchwords><attachments><attachment/></attachments><inleiding>In 1980 had de gemeente aan vader Van den Akker een perceel&#13;
grond verpacht. In 1984 kreeg pachter melkquotum op&#13;
zijn naam. In 1986 werd dezelfde grond verpacht aan zoon&#13;
Van den Akker. Deze zoon heeft het melkquotum in 1993&#13;
zonder toestemming van de gemeente verkocht. In 1999&#13;
kwam op verzoek van de zoon een derde pachtovereenkomst&#13;
tot stand, dit keer met als pachter de Maatschap van&#13;
den Akker; de zoon was één van de leden van de maatschap.&#13;
Elk van de overeenkomsten bevatte een beding ingevolge&#13;
waarvan de pachter verplicht was om voor het behoud van&#13;
aan het verpachte verbonden rechten en lusten te waken.&#13;
In eerste aanleg was de maatschap veroordeeld om de&#13;
schade te vergoeden die de gemeente als gevolg van de verkoop&#13;
van het melkquotum had geleden. De vorderingen tot&#13;
ontbinding van de overeenkomst, de ontruiming van het&#13;
gepachte, en het vergoeden van wettelijke rente over het bedrag&#13;
van de schadevergoeding werden afgewezen.&#13;
Het hof oordeelt dat de zoon zich met de verkoop van het&#13;
melkquotum heeft schuldig gemaakt aan een toerekenbare&#13;
tekortkoming. Het feit dat de pachtovereenkomst van 1999&#13;
slechts de maatschap als pachter vermeldt, neemt niet weg&#13;
dat deze tekortkoming in beginsel de ontbinding van de&#13;
overeenkomst rechtvaardigt, aangezien deze overeenkomst&#13;
met zich mee bracht dat voortaan de verplichtingen welke&#13;
voortvloeiden uit de eerdere overeenkomst (ook die ter zake&#13;
van het melkquotum), mede kwamen te rusten op de maatschap&#13;
en de tweede maat (art. 7A:1680 BW). De vordering&#13;
tot ontbinding was in verband hiermee in beginsel toewijsbaar.&#13;
De maatschap kroop echter door het oog van de naald. Op&#13;
22 mei 2000 had een ambtenaar van de gemeente een milieu-&#13;
inspectierapport opgemaakt, waarin werd opgemerkt&#13;
dat de zoon tijdens een controle op 17 mei 2000 te kennen&#13;
had gegeven dat hij het melkquotum had verkocht. Deze&#13;
wetenschap diende volgens het hof aan de gemeente te worden&#13;
toegerekend. Indien de gemeentelijke afdeling die zich&#13;
met verpachting bezighield niet van het rapport op de&#13;
hoogte was geraakt, leverde dat een omstandigheid op die&#13;
de gemeente aanging, en niet de pachter. Eerst op 29 mei&#13;
2006 was een dagvaarding uitgebracht; tussentijds had kennelijk&#13;
geen stuiting van verjaring plaatsgevonden, zodat de&#13;
vordering tot ontbinding was verjaard (art. 3:311 lid 1&#13;
BW).&#13;
Hetzelfde gold voor de vordering tot schadevergoeding (art.&#13;
3:310 lid 1 BW). De gemeente had de helft van de waarde&#13;
van het met het gepachte samenhangende melkquotum immers&#13;
eerst bij brief van 27 maart 2006 opgevorderd. Het&#13;
vonnis in eerste aanleg werd niet vernietigd voor zover de&#13;
vordering tot schadevergoeding daarin werd toegewezen, op&#13;
grond van het beginsel dat degene die hoger beroep instelt&#13;
niet als gevolg van dat beroep in een slechtere positie mag&#13;
komen te verkeren dan hij had op grond van de door hem&#13;
bestreden uitspraak. Van het toekennen van wettelijke rente&#13;
over het bedrag van de schadevergoeding kon echter geen&#13;
sprake zijn.&#13;
De maatschap was in hoger beroep niet verschenen. Gelukkig&#13;
had zij zich in eerste aanleg op verjaring beroepen. Ingevolge&#13;
de devolutieve werking van het hoger beroep kon het&#13;
hof dit beroep beoordelen. De rechter mag het middel van&#13;
verjaring immers niet ambtshalve toepassen (art. 3:322 lid 1&#13;
BW).</inleiding><content/><legacyfootnotes/><footnotes><footnote/></footnotes><auteurs>mr. E.H.M. Harbers en prof.mr. G.M.F. Snijders</auteurs><published>2007-11-01 00:00:00</published><modified>2017-06-16 16:17:51</modified><editiondate>2007-11-01</editiondate><htmlpath>https://denhollander.info/artikel/5169</htmlpath></article>
</articles></edition>