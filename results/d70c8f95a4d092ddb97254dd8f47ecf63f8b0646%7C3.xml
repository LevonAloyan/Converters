<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2007</searchword><id>3990</id><udhid>UDH:TvAR/3990</udhid><titel>Grond, geld en boeren; Verslag jaarvergadering 2007 Vereniging voor Agrarisch Recht</titel><searchwords><searchword>TvAR 10/2007</searchword><searchword>UDH:TvAR/3990</searchword></searchwords><attachments><attachment><name>TvAR_2007_10-2.pdf</name><extention>pdf</extention><url>https://denhollander.info/download/3962/ci</url></attachment></attachments><inleiding>1. Inleiding&#13;
Op vrijdag 11 mei 2007 heeft de 48ste Algemene Leden Vergadering&#13;
van de Vereniging voor Agrarisch Recht plaatsgevonden.&#13;
Deze vergadering werd gehouden in Musis Sacrum&#13;
te Arnhem en bestond uit twee delen; een wetenschappelijk&#13;
deel en een huishoudelijke vergadering. In deze bijdrage zal&#13;
ik het wetenschappelijke deel beschrijven. Het thema&#13;
luidde: ‘Grond en geld, boeren en bestemmingswijzigingen’.&#13;
Er werd gediscussieerd aan de hand van drie preadviezen1&#13;
en drie interventies. In deze bijdrage zal ik de hoofdlijnen&#13;
van de aan de orde gestelde onderwerpen schetsen en&#13;
de inhoud van de gevoerde discussie kort weergeven.</inleiding><content>2. Toelichting door preadviseurs&#13;
De heer mr. A.A.J. de Gier&#13;
De Gier begon zijn toelichting met de constatering dat er&#13;
een aantal belangrijke juridische vragen is dat in het bijzonder&#13;
voor de agrarische sector een rol speelt, zoals de vraag in&#13;
hoeverre het bestaande grondgebruik aan het vergunningvereiste&#13;
in de nieuwe Natuurbeschermingswet (Nb-wet) onderworpen&#13;
kan of moet zijn. Vervolgens gaf De Gier een&#13;
aanvulling op zijn preadvies.&#13;
Allereerst besprak hij de regeling van het overgangsrecht in&#13;
bestemmingsplannen en hetgeen het nieuwe Besluit ruimtelijke&#13;
ordening2 (Bro) daarover te melden heeft.&#13;
Een belangrijke wijziging die De Gier aan de orde stelde,&#13;
betreft het overgangsrecht bij bouwen. De peildata bij bouwen&#13;
en bij gebruik worden gelijk getrokken: al hetgeen aan&#13;
bouwwerken of gebruik van grond en opstallen bestaat op&#13;
het moment van inwerkingtreden van het bestemmingsplan&#13;
mag worden gehandhaafd respectievelijk voortgezet (art.&#13;
3.2.1 van het nieuwe Bro). De Gier merkte op dat de gedachte&#13;
daarbij is dat gemeenten voldoende bestuursrechtelijke&#13;
(handhavings)middelen hebben om de totstandkoming&#13;
tegen te gaan van bouwwerken die niet in het nieuwe&#13;
bestemmingsplan passen, voordat dat plan in werking&#13;
treedt.&#13;
Vervolgens noemde De Gier twee wijzigingen ten aanzien&#13;
van het overgangsrecht inzake ‘gebruik’ (art. 3.2.2). Het&#13;
recht om het bestaande gebruik voort te zetten en te wijzigen&#13;
wordt beperkt tot het geval waarin door de wijziging de&#13;
afwijking van de nieuwe bestemming zal worden verkleind&#13;
(de zogenoemde reducerende variant). Verder mag het gebruik&#13;
slechts één jaar worden onderbroken.&#13;
In art. 3.2.3 van het nieuwe Bro wordt een hardheidsclausule&#13;
ingevoerd in de vorm van persoonsgebonden overgangsrecht.&#13;
Dit overgangsrecht geldt wanneer toepassing&#13;
van de overgangsrechtelijke regels zou leiden tot een ‘onbillijkheid&#13;
van overwegende aard voor een of meer natuurlijke&#13;
personen’. In dat geval kan door burgemeester en wethouders&#13;
ontheffing van het overgangsrecht worden verleend.&#13;
Vervolgens vroeg De Gier zich af wat de gemeenteraad aan&#13;
regels van overgangsrecht op zou moeten nemen in een bestemmingsplan&#13;
dat betrekking heeft op een aangewezen habitat.&#13;
De tekst van het Bro biedt geen uitsluitsel. Een oplossing&#13;
zou volgens De Gier kunnen zijn het letterlijk overnemen&#13;
van de tekst van art. 6 lid 2 Habitatrichtlijn in het gebruiksovergangsrecht.&#13;
Een andere oplossing zou kunnen&#13;
zijn de implicaties van de Europese richtlijnen (art. 6 Habitatrichtlijn)&#13;
helemaal niet in de overgangsrechtelijke bepalingen&#13;
van het bestemmingsplan te regelen, maar de bestuursrechtelijke&#13;
toestemming en de daarbij behorende habitattoets&#13;
over te laten aan de uitvoerder van de Nb-wet, in&#13;
het bijzonder aan GS als vergunningverlenende instantie in&#13;
het kader van die wet.&#13;
De Gier vervolgde zijn betoog met de betekenis van het Europese&#13;
natuurbeschermingsrecht voor bestaande agrarische&#13;
bedrijfsactiviteiten zoals dat inmiddels is geïmplementeerd&#13;
in de Nb-wet 1998. Art. 19d lid 1 Nb-wet 1998 verbindt&#13;
aan de realisatie van nieuwe ontwikkelingen/ projecten of&#13;
‘andere handelingen’, die negatieve effecten op een gebied&#13;
kunnen hebben, een vergunningvereiste. De categorie ‘andere&#13;
handelingen’ is zeer ruim en wordt nergens in de wet&#13;
ingeperkt, waardoor zo ongeveer alles onder het begrip ‘andere&#13;
handelingen’ valt. Art. 19j lid 2 Nb-wet bepaalt dat bestemmingsplannen&#13;
waarin dergelijke handelingen mogelijk&#13;
worden gemaakt de expliciete en afzonderlijke goedkeuring&#13;
van GS behoeven. Daarmee is sprake van een tweevoudige&#13;
goedkeuringseis met betrekking tot dat bestemmingsplan:&#13;
de reguliere goedkeuring door GS op grond van art. 28&#13;
WRO en de specifieke goedkeuring op grond van art. 19j&#13;
Nb-wet. Wanneer met het daadwerkelijk verrichten van die&#13;
handelingen schade aan beschermde soorten zou worden&#13;
toegebracht, is ook nog een ontheffing van de Minister van&#13;
LNV nodig op grond van art. 75 Flora- en faunawet.&#13;
Gelet op de extreem hoge stapeling van bestuursrechtelijke&#13;
toestemmingsvereisten, voor één en dezelfde handeling binnen&#13;
één rechtsgebied, heeft de regering voorgesteld om de&#13;
specifieke goedkeuringseis met betrekking tot het bestemmingsplan&#13;
in de Nb-wet onderdeel uit te laten maken van&#13;
de reguliere toetsing van bestemmingsplannen (en projectbesluiten)&#13;
door GS. De Afdeling heeft in haar jurisprudentie&#13;
bepaald dat de beide goedkeuringsbesluiten vanwege&#13;
hun onderlinge ‘verknochtheid’ tezamen moeten worden&#13;
genomen, in die zin dat het goedkeuringsvereiste in de Nbwet&#13;
‘opgaat’ in het goedkeuringsbesluit van GS ingevolge de&#13;
Wro.&#13;
Ingevolge de nieuwe Wro komen de goedkeuringsbevoegdheid&#13;
met betrekking tot het bestemmingsplan en de verklaring&#13;
van geen bezwaar met betrekking tot het projectbesluit&#13;
van GS te vervallen en worden ingeruild voor de zogeheten&#13;
‘reactieve aanwijzing’ door GS. Deze kan alleen gegeven&#13;
worden indien GS tevoren een zienswijze bij de gemeenteraad&#13;
tegen het ontwerp-bestemmingsplan hebben ingediend.&#13;
3&#13;
Tot slot merkte De Gier op dat inmiddels een tamelijk ingrijpend&#13;
voorstel tot wijziging van de Nb-wet voor advies&#13;
bij de Raad van State ligt, waarin het specifieke goedkeuringsvereiste&#13;
van art. 19j geheel komt te vervallen en in een&#13;
nieuw derde lid van art. 19d Nb-wet wordt toegevoegd, dat&#13;
het vergunningvereiste niet van toepassing is op bestaand&#13;
gebruik zo lang een eerste beheersplan voor het desbetreffende&#13;
gebied nog niet onherroepelijk is geworden. De Gier&#13;
eindigde zijn betoog met de opmerking dat met dit voorstel&#13;
in het voorontwerp in elk geval meer duidelijkheid wordt&#13;
geboden over de betekenis van de Nb-wet-vergunningplicht&#13;
voor het bestaande gebruik, waarmee zeker niet is gezegd&#13;
dat daarover geen vragen meer bestaan. Dat geldt overigens&#13;
voor meer onderdelen van de Nb-wet, in het bijzonder in&#13;
relatie tot de Wro, bijvoorbeeld wat betreft de precieze betekenis&#13;
en mate van afdwingbaarheid van het beheerplan.&#13;
De heer mr. J.A.M.A. Sluysmans&#13;
Vervolgens kreeg Sluysmans het woord. Hij begon zijn toelichting&#13;
met het verhaal van zijn grootvader, die in het verleden&#13;
door een bezoek van de burgemeester gedwongen&#13;
werd zijn gronden tegen agrarische waarde te verkopen ten&#13;
behoeve van de aanleg van een bungalowpark. Hij merkte&#13;
vervolgens op dat zoiets dergelijks nu ondenkbaar zou zijn.&#13;
Grondeigenaren zijn veel mondiger geworden en zij worden&#13;
bijgestaan door rechtshulpverleners. Sluysmans vertelde dat&#13;
zijn preadvies een tour d’horizon is geweest langs diverse&#13;
aandachtspunten op het gebied van hedendaagse grondverwerving&#13;
en kostenverhaal.&#13;
Vervolgens stond Sluymans stil bij een recent kamerdebat&#13;
over het algemeen grondbeleid. Hij verbaasde zich over het&#13;
niveau daarvan. Sluysmans gaf vervolgens een korte toelichting&#13;
op vijf stellingen.&#13;
1. De prijsvaststellingsprocedure van de Wet voorkeursrecht&#13;
gemeenten (Wvg) moet worden geharmoniseerd met de&#13;
procedure tot vaststelling van de schadeloosstelling voor&#13;
onteigening&#13;
Sluysmans onderbouwde zijn eerste stelling met het betoog&#13;
dat de prijsvaststellingsprocedure van de Wvg erg lang&#13;
duurt, er geen mogelijkheid bestaat aanspraak te maken op&#13;
een voorschot en/of rentevergoeding en het niet mogelijk is&#13;
cassatieberoep in te stellen. Voorts worden slechts de kosten&#13;
van rechtskundigen gemaakt tijdens de procedure bij de&#13;
rechtbank vergoed. Harmonisatie van de procedure zou betekenen&#13;
dat de procedure beperkt blijft tot één fase waarin&#13;
de rechtbank, geadviseerd door deskundigen, tot een prijsbepaling&#13;
komt.&#13;
2. In een directe confrontatie zal de plicht tot aanbesteding&#13;
het winnen van het recht op zelfrealisatie&#13;
Sluysmans signaleerde dat niet kan worden uitgesloten dat&#13;
de Europese aanbestedingsregels er voor kunnen zorgen dat&#13;
aan een zelfrealisatieverweer voorbij moet worden gegaan.&#13;
In dit kader verwees Sluysmans naar het Scala-arrest4 en&#13;
naar een recente uitspraak van het Hof in de Franse zaak&#13;
Aroux e.a. tegen de gemeente Roanne.5 Het Roanne-arrest&#13;
versterkt volgens Sluysmans het standpunt dat de aanbestedingsplicht&#13;
voor de overheid een grond dan wel een mogelijkheid&#13;
kan zijn om ondanks een beroep op zelfrealisatie de&#13;
onteigening door te zetten.&#13;
3. De model-exploitatieovereenkomst is in strijd met de wet&#13;
Een exploitatieovereenkomst kan, zo blijkt uit art. 42&#13;
WRO, slechts rechtsgeldig worden gesloten wanneer zij een&#13;
basis vindt in een gemeentelijke exploitatieverordening. Op&#13;
grond van hetzelfde artikel blijkt dat enkel de kosten verbonden&#13;
aan de aanleg van voorzieningen van openbaar nut&#13;
op grond van een dergelijke overeenkomst kunnen worden&#13;
verhaald. In de praktijk wordt veel gebruik gemaakt van de&#13;
model-exploitatieverordening opgesteld door de Vereniging&#13;
Nederlandse Gemeenten (VNG). Volgens Sluysmans worden&#13;
op grond van deze modelverordening niet alleen kosten&#13;
van voorzieningen van openbaar nut verhaald, maar vindt&#13;
tevens een grondkostenverevening plaats die betrekking&#13;
heeft op zowel de gronden die benodigd zijn voor de voorzieningen&#13;
van openbaar nut, als op alle overige gronden&#13;
binnen het exploitatiegebied. Voorts worden in de model-&#13;
exploitatieverordening kostenposten genoemd die niet kunnen&#13;
worden aangemerkt als toelaatbaar te verhalen kosten&#13;
van openbaar nut, zoals de zogenaamde fondsopslag en de&#13;
kosten van gemeentelijke bestemmings- en structuurplannen.&#13;
4. De Ruimte voor Ruimte-regelingen (RvR-regeling) ontberen&#13;
thans, maar verdienen wel een voldoende stevige basis&#13;
in de wet&#13;
In de RvR-contracten wordt planologische medewerking&#13;
(het mogen bouwen van woningen) gekoppeld aan een&#13;
sloopverplichting en/of financiële bijdrage. De planologische&#13;
medewerking kan geschieden via een vrijstelling (art.&#13;
19 WRO) of via een wijziging van het bestemmingsplan.&#13;
Volgens Sluysmans heeft de RvR-regeling haar nut in de&#13;
praktijk ruimschoots bewezen. Sluysmans verwees naar het&#13;
toekomstige art. 6.24 Wro waarin is opgenomen dat Burgemeester&#13;
en wethouders in overeenkomsten over grondexploitatie&#13;
afspraken kunnen opnemen over bijdragen aan&#13;
‘ruimtelijke ontwikkelingen’. Hieronder wordt bijvoorbeeld&#13;
verstaan de aanleg van werken voor maatschappelijke doeleinden.&#13;
5. Instrumenten van baatafroming behoren niet in ons&#13;
recht te worden geïntroduceerd&#13;
Sluysmans onderbouwde zijn laatste stelling aan de hand&#13;
van twee punten. Ten eerste merkte hij op dat het bij baatafroming&#13;
gaat om een situatie waarin door de gemeente gekozen&#13;
wordt voor een planologische wijziging die min of&#13;
meer toevallig tot voordeel leidt van enkele individuen.&#13;
Niet een juridisch beginsel, maar een politieke keuze kan&#13;
dan tot de conclusie leiden dat afroming van dat voordeel is&#13;
geboden. Ten tweede is het volgens Sluysmans niet of nauwelijks&#13;
mogelijk een bevredigend en werkbaar systeem van&#13;
baatafroming te ontwerpen.&#13;
De heer mr. A. Verduijn&#13;
Als laatste gaf Verduijn een toelichting op zijn preadvies.&#13;
Hij besprak om te beginnen de fiscale hoofdlijnen zolang er&#13;
sprake is van landbouwgrond. Bij heffing van inkomstenbelasting&#13;
wordt onderscheid gemaakt tussen landbouwgrond&#13;
die behoort tot privébezit of landbouwgrond die behoort&#13;
tot een onderneming. Wanneer de landbouwgrond behoort&#13;
tot een agrarische onderneming zijn alle waardeontwikkelingen&#13;
belast. Uitgezonderd is de landbouwgrond die onder&#13;
de landbouwvrijstelling valt. Vrijgesteld is de verandering&#13;
van de waarde in het economisch verkeer bij agrarische bestemming&#13;
(de Wevab). Voorheen was sprake van een vrijstelling&#13;
van alle waardeveranderingen. De Wevab is de&#13;
waarde die de grond in het economisch verkeer heeft bij&#13;
(indertijd een onbeperkte voortzetting van de) aanwending&#13;
van die grond in het kader van een landbouwbedrijf. In het&#13;
besluit van 22 juni 2004 heeft de staatssecretaris in een concreet&#13;
voorbeeld impliciet aangegeven van mening te zijn dat&#13;
als een buurman een hogere prijs voor de grond wil betalen&#13;
dan andere agrarische gegadigden, het meerdere niet meer&#13;
als een verandering van de Wevab is aan te merken; deze&#13;
prijs zal boven de Wevab-waarde liggen. Over dit standpunt&#13;
kan ook anders gedacht worden. Verduijn wees op een recente&#13;
uitspraak van het Hof Leeuwarden.6&#13;
Ten aanzien van de overdrachtbelasting merkte Verduijn op&#13;
dat op 1 januari 2007 een algemene vrijstelling is ingevoerd&#13;
bij verkrijging cultuurgrond die bedrijfsmatig wordt geëxploiteerd&#13;
ten behoeve van de landbouw, tuinbouw (met inbegrip&#13;
van teelt onder glas in kunstmatige voedingsbodems)&#13;
of bosbouw. Deze vrijstelling heeft een voorwaardelijk karakter:&#13;
de in beginsel niet geheven overdrachtsbelasting is&#13;
alsnog verschuldigd als de grond binnen 10 jaar na de verkrijging&#13;
niet langer bedrijfsmatig ten behoeve van land-,&#13;
tuin- of bosbouw wordt geëxploiteerd (art. 15.1.q Wbr). In&#13;
geval van feitelijke bestemmingswijziging binnen 10 jaar na&#13;
de verkrijging is derhalve alsnog overdrachtsbelasting verschuldigd&#13;
ter zake van de verkrijging.&#13;
Met betrekking tot de omzetbelasting geldt dat op grond&#13;
van de zogenaamde landbouwregeling veel land-, tuin- en&#13;
bosbouwers geen omzetbelasting verschuldigd zijn ter zake&#13;
van hun normale landbouwleveringen en diensten. Bij de&#13;
levering van de grond is de status van de grond van belang.&#13;
Zodra onbebouwde grond de status heeft van ‘bouwterrein’&#13;
in de zin van art. 11 lid 4 van de Wet op de Omzetbelasting&#13;
1968, is bij de levering van de grond 19% omzetbelasting&#13;
verschuldigd. Aangezien de landbouwgrond valt onder de&#13;
algemene cultuurgrondvrijstelling wordt in beginsel over&#13;
landbouwgrond geen onroerendezaakbelasting geheven.&#13;
De Successiewet 1956 kent geen bijzondere bepalingen omtrent&#13;
bestemmingswijzigingen van landbouwgrond, maar&#13;
voorziet wel in een bedrijfsopvolgingsfaciliteit. Voorwaarde&#13;
is dat de betreffende onderneming na de schenking of vererving&#13;
nog gedurende tenminste vijf jaar door de verkrijger&#13;
wordt voortgezet. De cultuurgrond die bedrijfsmatig in gebruik&#13;
blijft kan onder deze faciliteit vallen. Deze faciliteit&#13;
voorziet in een aanzienlijke vrijstelling voor schenking- en&#13;
successierecht van vermogensbestanddelen die behoren tot&#13;
het vermogen van een onderneming.&#13;
Vervolgens besprak Verduijn de fiscale aspecten bij bestemmingswijziging.&#13;
Ten eerste met betrekking tot de inkomstenbelasting.&#13;
De landbouwvrijstelling geldt alleen indien&#13;
de grond wordt aangewend in het kader van de uitoefening&#13;
van een landbouwbedrijf; de grond moet dienstbaar zijn&#13;
aan de feitelijke uitoefening van het landbouwbedrijf door&#13;
de belastingplichtige zelf. Als de grond niet gedurende de&#13;
volledige periode dat deze tot het ondernemingsvermogen&#13;
heeft behoord in het kader van de uitoefening van een landbouwbedrijf&#13;
is aangewend, dienen de waardeveranderingen&#13;
te worden gecompartimenteerd: bij latere realisatie van de&#13;
boekwinst geldt de landbouwvrijstelling tot een bedrag van&#13;
de waardeverandering gedurende de periode dat de grond&#13;
wel ten behoeve van een landbouwbedrijf werd gebruikt.7&#13;
Vervolgens besprak Verduijn de verruimde toepassing van&#13;
de herinvesteringsreserve bij ‘overheidsingrijpen’. Van de&#13;
herinvesteringsreserve kan gebruik worden gemaakt indien&#13;
op grond van art. 3.64 lid 4 sub a Wet IB sprake is van&#13;
‘onteigeningen, daaronder begrepen minnelijke onteigeningen&#13;
en aankoop ter voorkoming van onteigening’. Hierbij&#13;
gaat het om situaties waarin belanghebbende door maatregelen&#13;
van de overheid in een dwangpositie is komen te verkeren,&#13;
en wel in die zin dat ‘hij weet of redelijkerwijs kan&#13;
verwachten dat hij, indien hij niet verkoopt, uiteindelijk zal&#13;
worden onteigend’.8 In de praktijk is lang niet altijd duidelijk&#13;
wanneer van een dergelijke situatie kan worden gesproken.&#13;
Voorts is het mogelijk dat andere oorzaken leiden tot&#13;
een beperking van de bedrijfsvoering. In dit kader noemde&#13;
Verduijn (1) Ruimtelijke ordening, (2) Milieuregelgeving,&#13;
(3) Reconstructiewet en (4) Natuur (Habitat, Ecologische&#13;
Hoofdstructuur). De vraag die Verduijn vervolgens besprak&#13;
was of ook bij ‘indirect overheidsingrijpen’ een beroep op&#13;
de herinvesteringreserve kan worden gedaan. In een uitspraak&#13;
van de Hoge Raad van 17 september 20049 deed&#13;
zich het geval voor waarbij in de directe omgeving van het&#13;
agrarische bedrijf van belanghebbende het bestemmingsplan&#13;
werd gewijzigd in die zin dat in dat plan mede bestemming&#13;
voor natuurdoeleinden en recreatie mogelijk werd.&#13;
Het kwam vast te staan dat het bedrijf daardoor ‘op slot’&#13;
zou komen te zitten; uitbreiding van het bedrijf zou in de&#13;
toekomst niet meer mogelijk zijn. De Hoge Raad oordeelde&#13;
dat ook in dat geval kon worden gesproken van indirect&#13;
overheidsingrijpen. Het ging daarbij om een situatie van&#13;
vóór 2001. De minister van Financiën heeft in reactie op de&#13;
door de Tweede Kamer aangenomen motie-Slob aangegeven&#13;
dat deze uitbreiding van het begrip overheidsingrijpen&#13;
de wetgever niet voor ogen stond bij de codificatie van de&#13;
regeling de de Wet IB 2001. Hij is van mening dat er een&#13;
wetswijziging nodig is om ook bij indirect overheidsingrijpen&#13;
de verruimde herinvesteringsreserve van toepassing te&#13;
doen zijn. Ook meent hij dat daarbij budgettaire aspecten&#13;
en staatssteunaspecten onderzocht dienen te worden.&#13;
Verduijn stelde dat de aanvaarding door de Hoge Raad van&#13;
indirect overheidsingrijpen gezien kan worden als het gelijk&#13;
behandelen van een agrarische ondernemer wiens onroerende&#13;
zaak (uiteindelijk) met directe dwang kan worden&#13;
ontnomen (onteigening) en de agrarische ondernemer die&#13;
evenzeer door wijziging door wijziging van bestemmingsplannen,&#13;
indirect, wordt ‘uitgerookt’. Verduijn is van mening&#13;
dat aanvaarding van indirect overheidsingrijpen met&#13;
name nuttig zou zijn bij de realisatie van overheidsbeleid&#13;
met betrekking tot natuurontwikkeling.&#13;
Vervolgens besprak Verduijn de vraag: ‘Wat nu als de grond&#13;
een bestemming krijgt die de grond minder waardevol&#13;
maakt?’. Bijvoorbeeld indien op een perceel met een agrarische&#13;
bestemming bos wordt aangelegd. In beginsel is geen&#13;
sprake van een verandering van de Wevab. De waardedaling&#13;
wordt immers juist veroorzaakt door een wijziging naar een&#13;
niet-agrarische bestemming. Dit leidt ertoe dat de waardedaling&#13;
in zoverre niet geraakt wordt door de landbouwvrijstelling,&#13;
zodat deze in beginsel bij realisatie door verkoop of&#13;
onttrekking tot een verliespost leidt. Aan de verkopende&#13;
agrariër zal tenminste worden vergoed een bedrag gelijk aan&#13;
de waarde van de grond bij voortdurende agrarische bestemming.&#13;
Indien op grond van een regeling een vergoeding&#13;
voor de waardedaling van de grond wordt toegekend&#13;
zal deze niet in aftrek kunnen worden gebracht op de fiscale&#13;
winst. De Hoge Raad heeft namelijk in haar arrest van 17&#13;
maart 196510 het ‘plussen en minnen’ verboden.&#13;
3. Intervenient 1: de heer mr. C.W.M. van Alphen&#13;
Van Alphen blikte in zijn betoog vooruit op de nieuwe&#13;
Wro.11 Ten eerste merkte hij op dat de vrijheid van de gemeenteraad&#13;
ten aanzien van de bepaling van de inhoud van&#13;
het bestemmingsplan zal worden beperkt, bijvoorbeeld&#13;
door middel van standaardisering van voorschriften, zoals&#13;
de antidubbeltelbepaling en de bepalingen inzake het overgangsrecht.&#13;
Standaardisering verbetert volgens Van Alphen&#13;
de toegankelijkheid van bestemmingsplannen en draagt&#13;
daardoor bij aan een lastenverlichting voor burgers en bedrijven.&#13;
Van Alphen vervolgde zijn betoog door de volgende punten&#13;
uit het preadvies nader te belichten en van een reactie te&#13;
voorzien: (1) art.10 lid 1 WRO en art. 3.1 lid 1 Wro in relatie&#13;
tot de wijziging van de agrarische bestemming, (2) Europese&#13;
regelgeving, (3) uitvoerbaarheid van een bestemmingsplan&#13;
en planschade.&#13;
Ten aanzien van het eerste punt merkte hij op dat bij een&#13;
vergelijking van art. 10 WRO met art. 3.1 lid 1 Wro opvalt,&#13;
dat in het nieuwe artikel een verbod ontbreekt om met bestemmingsplanvoorschriften&#13;
een beperking van het meest&#13;
doelmatige gebruik te plegen, evenals een verbod om met&#13;
bestemmingsplanvoorschriften de structuur van agrarische&#13;
bedrijven te regelen. Het huidige art. 10 WRO kent dergelijke&#13;
verboden wel. Zij zijn aanleiding geweest om in de&#13;
huidige generatie bestemmingsplannen op grond van art.&#13;
15 WRO een verplichte vrijstelling op te nemen van de algemene&#13;
gebruiksbepalingen in het bestemmingsplan, de&#13;
zgn. ‘toverformule’. Wanneer in een bepaalde situatie de&#13;
voorschriften een beperking van het meest doelmatige gebruik&#13;
inhouden, moeten burgemeester en wethouders daarvan&#13;
vrijstelling verlenen. Wat we volgens Van Alphen zien,&#13;
is dat het meest doelmatige gebruik voor agrarische bedrijven&#13;
(al dan niet zonder vrijstellingsbepaling) in de nieuwe&#13;
generatie bestemmingsplannen steeds ruimer wordt. Al dan&#13;
niet met vrijstellingsmogelijkheid is bijvoorbeeld detailhandel&#13;
van bedrijfsproducten op agrarische bedrijven toegestaan.&#13;
De ‘zelfkazende boer’ die zijn producten vanaf zijn&#13;
bedrijf verkoopt kan onder bepaalde voorwaarden tot het&#13;
meest doelmatige gebruik (van de agrarische bestemming)&#13;
worden gerekend.&#13;
De toekenning van bestemmingen op grond van het nieuwe&#13;
art. 3.1 lid 1 Wro dient in het belang te zijn van een ‘goede&#13;
ruimtelijke ordening’. Dit is een ruim begrip. Bij het huidige&#13;
goedkeuringsrecht van bestemmingsplannen wordt op&#13;
grond van art. 28 WRO gekeken naar de belangen van een&#13;
‘goede ruimtelijke ordening’en op grond van art. 10:27 van&#13;
de Awb naar de belangen van het recht. In het kader van&#13;
een ‘goede ruimtelijke ordening’ wordt gekeken naar bijvoorbeeld&#13;
rechtszekerheid12 en handhaafbaarheid van voorschriften13&#13;
en niet alleen naar situeringskenmerken. Het&#13;
schrappen van het verbod om door middel van een bestemmingsplan&#13;
de structuur van agrarische bedrijven te regelen,&#13;
hoeft op zich zelf geen materiële betekenis te hebben, maar&#13;
het sluit niet uit dat er bestemmingen komen die verder&#13;
gaan dan het onderscheid tussen bijvoorbeeld grondgebonden&#13;
en niet-grondgebonden agrarische bedrijven. Van Alphen&#13;
merkte hier nog bij op dat op grond van art. 3.1.9 van&#13;
het ontwerp-Bro bij ministeriële regeling regels kunnen&#13;
worden gesteld over de vormgeving en inrichting van het&#13;
plan en de wijze waarop uit het bestemmingsplan beperkingen&#13;
in het grondgebruik voortvloeien. Deze ministeriële&#13;
voorschriften, zullen straks wellicht gemeentebesturen voor&#13;
‘dwalingen’ behoeden om uit een oogpunt van goede ruimtelijke&#13;
ordening zeer specifieke bestemmingen en voorschriften&#13;
te gaan opnemen in bestemmingsplannen die zeer&#13;
sterk ingrijpen in de bedrijfsvoering op agrarische bedrijven.&#13;
In het preadvies wordt gesteld dat in geval van wegbestemmen&#13;
(het geven van een andere bestemming dan de huidige)&#13;
de motiveringslast van de gemeenteraad aanmerkelijk&#13;
zwaarder is dan wanneer geen sprake is van ‘wegbestemmen’.&#13;
Gezien de impact lijkt Van Alphen dit volstrekt logisch.&#13;
Hieruit blijkt dat inzicht in de uitvoerbaarheid op dit&#13;
punt dan wel heel belangrijk is.14 Hier wreekt zich volgens&#13;
Van Alphen overigens dat het bestemmingsplan een vorm&#13;
van toelatingsplanologie is. Een bestemmingsplan met een&#13;
weggepoetste bestemming blijft boven de markt hangen zolang&#13;
de activiteiten van de betrokken agrariër op basis van&#13;
een weggepoetste agrarische bestemming worden beschermd&#13;
door het overgangsrecht. Overigens zal in art. 3:1&#13;
lid 1 Wro een bepaling worden opgenomen die er op neerkomt&#13;
dat in de voorschriften van een bestemmingsplan regels&#13;
mogen worden opgenomen over de uitvoerbaarheid&#13;
van de bestemming.&#13;
In het preadvies wordt ingegaan op de verhouding tussen&#13;
een beheersplan op grond van art. 19a Nbw en het bestemmingsplan.&#13;
Van Alphen stelde zich de vraag of aan art. 6 lid&#13;
3 van de Habitatrichtlijn nog rechtstreekse werking kan&#13;
worden toegekend. Wat betreft het verlenen van een bouwvergunning&#13;
is dit volgens de Afdeling niet meer het geval,&#13;
indien ten tijde van de aangevallen rechtbankuitspraak een&#13;
vergunningenstelsel op grond van de Nbw in werking was&#13;
getreden.15 Van Alphen stelde zich de vraag of deze uitspraak&#13;
ook zou gelden voor een aanlegvergunning op grond&#13;
van een geldend bestemmingsplan, voor welke activiteit tevens&#13;
een afzonderlijke vergunning op grond van de Natuurbeschermingswet&#13;
1998 is vereist.16 Hij merkte op dat hierover&#13;
wellicht in de Tweede Kamer nog opmerkingen worden&#13;
gemaakt in het kader van de beraadslagingen over het&#13;
nieuwe ontwerp-Bro.&#13;
Tot slot merkte Van Alphen op dat de bij de aanvang van&#13;
het preadvies geschetste casus, de beperkingen bij het wijzigen&#13;
van de inhoud van een bestemmingsplan die te maken&#13;
hebben met de verplichting om aan belanghebbende plan-&#13;
schade uit te keren, de beperkingen die voortvloeien uit de&#13;
Europese regelgeving en de vraag wat in een bestemmingsplan&#13;
kan worden geregeld vanuit een ‘goede ruimtelijke ordening’,&#13;
aardig weergeeft. Wat dat betreft heeft Van Alphen&#13;
alle waardering voor de opsteller van het preadvies. Toch&#13;
miste hij – waar het gaat over de beperkingen bij de beoordeling&#13;
tot bestemmingswijziging – de verticale coördinatie&#13;
in de ruimtelijke ordening. In hoeverre wordt de vrijheid&#13;
tot het toekennen van bestemmingen beperkt door bijvoorbeeld&#13;
een provinciaal streekplan en welke mogelijkheden&#13;
biedt op dit punt de nieuwe Wro in de vorm van een provinciale&#13;
verordening? Daarnaast vroeg Van Alphen zich af&#13;
hoe de situatie zou zijn indien Retranchement niet in het&#13;
uiterste zuidwesten van ons land had gelegen maar in een&#13;
zgn. concentratiegebied. Dan was volgens Van Alphen de&#13;
recente jurisprudentie over de reconstructieplannen in relatie&#13;
tot de inhoud van bestemmingsplannen ook nog een interessant&#13;
bestuursrechtelijk punt van discussie geweest.17&#13;
Het preadvies beperkt zich volgens Van Alphen thans tot de&#13;
wens de relatie tussen een bestemmingsplan en een beheersplan&#13;
op grond van de Nbw op dezelfde wijze te regelen als&#13;
de relatie tussen een reconstructieplan en een bestemmingsplan.&#13;
De Gier gaf een korte reactie op het betoog van Van Alphen.&#13;
Ten eerste verandert er volgens de preadviseur materieel&#13;
gezien niets met de komst van het nieuwe art. 3.1 Wro&#13;
ten opzichte van het huidige art. 10 WRO. Art. 3.1 Wro&#13;
bevat enkele taalkundige en redactionele wijzigingen en een&#13;
aantal onderdelen vervallen zoals de in art. 10 Wro opgenomen&#13;
clausules. Van deze clausules kan nu slechts om dringende&#13;
redenen worden afgeweken. Met de komst van art.&#13;
3.1 Wro zal veel onder het koepelbegrip ‘goede ruimtelijk&#13;
ordening’ vallen.&#13;
Mevrouw mr. F. Hendriksen vroeg aan De Gier of de inpassingsplannen&#13;
niet een veel verdergaande maatregel zijn dan&#13;
de algemene regels? Volgens De Gier is dit inderdaad een&#13;
ingrijpend instrument.&#13;
4. Intervenient 2: mr. P.S.A. Overwater&#13;
Overwater begon zijn betoog met de opmerking dat de situatie&#13;
op de grondmarkt zich laat vergelijken met het Wilde&#13;
Westen; waar het recht van de sterkste geldt en er geen regels&#13;
zijn om te worden toegepast. Overwater stelde dat het&#13;
kader dat Sluysmans in zijn preadvies aanhoudt – het veranderen&#13;
van een agrarische bestemming in een andersoortige&#13;
(bouw-)bestemming (waarbij Sluysmans als voorbeeld&#13;
noemt het aanleggen van een bedrijventerrein of de bouw&#13;
van woningen) – een benadering is uit de achter ons liggende&#13;
Vinex periode. Volgens Overwater gaat het om locatie-&#13;
gebiedsontwikkeling op basis van het containerbegrip&#13;
ontwikkelingsplanologie, waarbij de overheid probeert zoveel&#13;
mogelijk financieringsruimte te vinden door rood te&#13;
laten betalen voor groen. Behalve de woningen en/of het&#13;
bedrijventerrein dus ook waterberging, extensieve recreatie,&#13;
groen of natuurcompensatie.18&#13;
Overwater ging vervolgens in op de Wvg. Overwater is het&#13;
met de door Sluysmans benoemde verbeterpunten voor de&#13;
uitvoering grotendeels eens. Met name wat betreft het opschonen&#13;
en uitbreiden van het deskundigenbestand, waarbij&#13;
wat Overwater betreft een aantal minimum kwaliteitseisen&#13;
voor rapporten mogen worden vastgelegd.&#13;
Sluysmans, zo stelde Overwater, gaat bij de beschrijving van&#13;
onteigening en zelfrealisatie vooral in op de zaak Aroux/Roanne.&#13;
19 Sluysmans stelt dat hierdoor nog duidelijker is geworden&#13;
dat met een beroep op het aanbestedingsrecht een&#13;
zelfrealisatie verweer kan worden verworpen.&#13;
Dit is volgens Overwater een open deur, Europees recht&#13;
gaat natuurlijk voor. Waar het naar zijn mening om gaat, is&#13;
of er sprake is van een aanbestedingsplicht. Om dat te kunnen&#13;
beoordelen is het volgens hem goed om onderscheid te&#13;
maken tussen de grondexploitatie en de opstalexploitatie.&#13;
Vervolgens ging Overwater in op het kostenverhaal. Sluysmans&#13;
gaat bij kostenverhaal in op de exploitatieovereenkomst,&#13;
waarbij volgens Overwater terecht wordt herhaald&#13;
dat de modelverordening van de VNG strijdig is met de&#13;
wet. Ook de wetgever ziet dit als een algemeen onderkende&#13;
situatie en voert dit aan als één van de redenen voor het invoeren&#13;
van de afdeling grondexploitatie bij de nieuwe Wro.&#13;
Overwater merkte op dat bij de zogenaamde RvR-regeling&#13;
financiële voorwaarden worden gesteld, die niet in de wet&#13;
zijn verankerd en niet kunnen worden getoetst. Hij noemde&#13;
als voorbeeld een gemeente in Zuid-Holland die voor het&#13;
meewerken aan de provinciale RvR-regeling, aanspraak&#13;
maakte op een geldbedrag op basis van de stelling dat ook&#13;
de gemeente een deel van de meerwaarde van de bestemmingswijziging&#13;
toekomt.&#13;
Overwater merkte vervolgens op dat de beschrijving door&#13;
Sluysmans van de hoofdlijnen van het onderwerp baatafroming&#13;
niet compleet is, met name waar Sluysmans stelt dat&#13;
het idee van baatafroming politiek op weinig steun kan rekenen.&#13;
Volgens Overwater is de realiteit dat het bij locatieontwikkeling&#13;
gaat om geld, in die zin dat er vaak sprake is&#13;
van een bestemmingswijziging (mede) waardoor grond een&#13;
hogere financiële waarde krijgt. De situatie is nu volgens&#13;
Overwater dat gemeenten en andere overheden er geen&#13;
enkel bezwaar in zien om een hogere financiële bijdrage te&#13;
vragen dan op basis van het wettelijke systeem is toegestaan.&#13;
De overheid vindt klaarblijkelijk dat de wetten niet voor&#13;
haar gelden. Overwater is het daar uitdrukkelijk niet mee&#13;
eens aangezien de overheid een voorbeeldfunctie behoort&#13;
uit te oefenen.&#13;
Overwater ging nog in op het onderwerp gebiedsontwikkeling,&#13;
waarbij het betalen voor allerlei voorzieningen als&#13;
voorwaarde voor het mogen bouwen van huizen wordt gesteld.&#13;
Voor deze voorwaarden zijn, afgezien van de algemene&#13;
regels uit de Awb en het BW, geen regels gesteld&#13;
waaraan het handelen van de overheid kan worden getoetst.&#13;
Overwater stelde dat politiek de discussie over aan wie de&#13;
meerwaarde toekomt bij een bestemmingswijziging te beladen&#13;
en tot op heden onbespreekbaar is. Volgens Overwater&#13;
is er een grote (bestuurlijke) stroming die vindt dat de&#13;
meerwaarde eigenlijk niet toekomt aan de grondeigenaar en&#13;
in ieder geval in het project moet blijven. Bij de parlementaire&#13;
behandeling van de Wvg en de afdeling grondexploitatie&#13;
komt dat inmiddels ook politiek steeds terug.20 Overwater&#13;
noemde twee mogelijkheden. Ofwel de meerwaarde van&#13;
onroerende zaken die samenvalt met een andere bestemming&#13;
komt (deels) niet toe aan de eigenaar, maar aan de&#13;
overheid. Dit zou in wetgeving moeten worden vastgelegd&#13;
en worden uitgewerkt in de vorm van een belastingheffing.&#13;
Ofwel de grens van het verhalen van de kosten van openbare&#13;
voorzieningen wordt opgeschoven. Die zal dan volgens&#13;
Overwater moeten gelden bij zowel het contracteren als ingeval&#13;
van het toepassen van het publieke instrument (het&#13;
grondexploitatieplan).&#13;
Overwater eindigde zijn betoog dat de huidige situatie van&#13;
het Wilde Westen, die met de komst van de Wro nog erger&#13;
zal worden, fnuikend is voor onze rechtsstaat. Het handelen&#13;
van de overheid moet zijn gebaseerd op een rechtsgrond en&#13;
daaraan moet kunnen worden getoetst.&#13;
5. Intervenient 3: mr. W.J.M. Overtoom FB&#13;
Tot slot kwam Overtoom aan het woord. Hij begon zijn betoog&#13;
met de mededeling dat de landbouwvrijstelling onder&#13;
druk staat en er nieuwe bedreigingen zijn. Deze bedreigingen&#13;
komen volgens hem uit verschillende hoeken: Europeesrechtelijk,&#13;
nationaalrechtelijk, de sector zelf en anderzijds&#13;
door technologische ontwikkelingen en nevenactiviteiten.&#13;
Overtoom merkte op dat door de Europese Commissie onderzocht&#13;
wordt of de vennootschapsbelasting in de verschillende&#13;
EU-landen op dezelfde basis geheven zou moeten&#13;
worden (harmoniseren). Door de Europese Commissie&#13;
wordt er naar gestreefd om in 2008 een voorstel te publiceren.&#13;
Een ander Europeesrechtelijk aspect van de landbouwvrijstelling&#13;
is of er sprake is van verboden staatssteun. Eén van&#13;
de criteria bij de beoordeling, of er sprake is van staatssteun,&#13;
is of de regeling voor alle ondernemingen openstaat of specifiek&#13;
van toepassing is op een bepaald soort ondernemingen.&#13;
Duidelijk is, dat de landbouwvrijstelling alleen van&#13;
toepassing is op landbouwbedrijven en zich daarmee wat&#13;
betreft de staatssteun in de gevarenzone lijkt te bevinden.&#13;
Het Europese Hof heeft echter in een aantal arresten aangegeven,&#13;
dat maatregelen ten behoeve van de primaire landbouwproductie&#13;
op zichzelf geen staatssteun vormen. De Europese&#13;
Commissie heeft dit standpunt overgenomen. Overtoom&#13;
concludeerde vervolgens dat de Europeesrechtelijke&#13;
bedreiging van de landbouwvrijstelling wel meevalt.&#13;
Hij vervolgde zijn betoog met de opmerking dat de landbouwvrijstelling&#13;
in Nederland een lange geschiedenis&#13;
heeft.21 Feitelijk is een vrijstelling voor alle vermogenswinsten&#13;
in de loop der tijden veranderd in een heffing over&#13;
bijna alle vermogenswinsten; de regel is dus uitzondering&#13;
geworden.&#13;
MKB-ers hebben geen cultuurgronden en zijn niet vergelijkbaar&#13;
met landbouwers. De toepasssing van het gelijkheidsbeginsel&#13;
met betrekking tot cultuurgronden lijkt dus&#13;
ver weg. Met betrekking tot de ondergrond van bedrijfspanden&#13;
ligt dit genuanceerder: is er enerzijds verschil tussen de&#13;
ondergrond van een bedrijfspand waarin fietsen of auto’s&#13;
worden geproduceerd, en anderzijds de ondergrond van een&#13;
bedrijfspand waarin varkens of kippen worden geproduceerd?&#13;
Op beide ‘bedrijfspanden’ kan worden afgeschreven&#13;
met uitzondering van de grond. Toch is de waardestijging&#13;
van de grond bij de fietsenmaker belast en bij de varkensproducent&#13;
niet.&#13;
Overtoom merkte vervolgens op dat de landbouwvrijstelling&#13;
in de wet is geregeld en een niet-landbouwer (MKB-er)&#13;
geen vrijstelling voor de waardestijging van de ondergrond&#13;
van zijn pand kan afdwingen. Zo is de waardestijging van&#13;
de grond bij de fietsenmaker belast en bij de varkensproducent&#13;
onbelast. Overtoom merkte op dat de MKB-er zou&#13;
kunnen stellen dat de desbetreffende regeling als zodanig op&#13;
basis van het gelijkheidsbeginsel in strijd is met internationale&#13;
verdragen.&#13;
De ontwikkelingen in de landbouwsector staan niet stil. 22&#13;
In 1986 is de intensieve veehouderij onder de landbouwvrijstelling&#13;
gebracht. Overtoom stelde dat Verduijn terecht&#13;
in zijn preadvies aangeeft dit voor deze sector met name van&#13;
belang was voor de ondergrond van de bedrijfsgebouwen.&#13;
Hierover bestond twijfel in verband met het niet-grondgebonden&#13;
karakter van de sector. In dit verband wees Overtoom&#13;
op de plannen om op de Maasvlakte of in Zaandam&#13;
flats van zes hoog te bouwen voor het houden van varkens.&#13;
Hij vroeg zich af wat voor effect dit zou hebben op de landbouwvrijstelling.&#13;
Overtoom vervolgde zijn betoog met de mededeling dat bij&#13;
steeds meer landbouwbedrijven sprake is van nevenactiviteiten,&#13;
die niet op agrarische productie gericht zijn.23 In het&#13;
bijzonder wees Overtoom op de technologische ontwikkelingen&#13;
in de glastuinbouw: kassen, die per saldo energie&#13;
produceren. In die situatie levert de landbouwer met of op&#13;
zijn grond niet alleen agrarische productie. Indien bij een&#13;
veehouderij tevens een kampeerboerderij wordt geëxploiteerd,&#13;
is de landbouwvrijstelling vaak niet van toepassing op&#13;
de grond waarop wordt gekampeerd. Hoe is de situatie indien&#13;
op een weiland op het ene moment koeien lopen en&#13;
op het andere moment mensen, die een ‘hole in one’ proberen&#13;
te slaan? En hoe, als er sprake is van een een weiland,&#13;
dat voor twee doeleinden wordt gebruikt (‘dubbeldoelweiland’)?&#13;
Is de landbouwvrijstelling dan nog maar gedeeltelijk&#13;
van toepassing? En zo ja, op basis van welk criterium? Overtoom&#13;
verwacht niet dat deze nevenactiviteiten tot een aanpassing&#13;
van de landbouwvrijstelling zullen leiden. Meestal&#13;
komt de ‘boer’ er in overleg met de belastingdienst wel uit.&#13;
Vervolgens stond Overtoom stil bij het financiële belang&#13;
van de landbouwvrijstelling. Dit belang is door de wijzigingen&#13;
in 1986 en 2000, waardoor met name bestemmingswijzigingswinst&#13;
belast wordt, aanzienlijk afgenomen. Het belang&#13;
wordt nu geschat op een bedrag tussen 130 en 300&#13;
miljoen euro op jaarbasis. Overtoom vond dit wel meevallen&#13;
en denkt dat het financiële belang van de schatkist niet&#13;
de eerste reden zal zijn om de landbouwvrijstelling af te&#13;
schaffen.&#13;
Vervolgens ging Overtoom in op de vraag hoe in andere belastingwetten&#13;
dan de Wet inkomstenbelasting met landbouwgrond&#13;
wordt omgegaan. Hij concludeerde dat bij drie&#13;
verschillende belastingwetten (Wet IB, Wet op belastingen&#13;
van rechtsverkeer en Wet Waardering Onroerende Zaken)&#13;
sprake is van een vrijstelling voor cultuurgrond inclusief&#13;
substraatgrond, maar dat de ondergrond van gebouwen alleen&#13;
in de inkomstenbelasting is vrijgesteld.&#13;
Vervolgens ging Overtoom in op de betrouwbaarheid van&#13;
de overheid. Hij verwees in dit kader naar een wetswijziging&#13;
van juni 2000. Sindsdien is de landbouwvrijstelling niet&#13;
meer van toepassing op de ondergrond van woonhuizen.&#13;
Hij vond het met name kwalijk dat een overgangsregeling&#13;
ontbrak. Hij vroeg zich vervolgens af of er wel een overgangsregeling&#13;
komt indien de landbouwvrijstelling verder&#13;
ingeperkt of zelfs afgeschaft wordt. Hij stelde vervolgens de&#13;
vraag of nu al moet worden ingespeeld op een wijziging in&#13;
de landbouwvrijstelling. De belangen kunnen aanzienlijk&#13;
zijn. Hij gaf het volgende voorbeeld: Bij een boekwaarde&#13;
van 10.000 euro en een agrarische waarde van 30.000 euro,&#13;
gaat het om 20.000 euro per ha. Bij 50 ha is er sprake van&#13;
1.000.000 euro onbelaste winst, waarop een belastingclaim&#13;
zou komen te liggen. Het naar voren halen van de agrarische&#13;
meerwaarde kan dus in sommige situaties verstandig&#13;
zijn.&#13;
Overtoom concludeerde tot slot dat met betrekking tot de&#13;
landbouwvrijstelling er bedreigingen zijn, maar ook kansen&#13;
om op die bedreigingen in te spelen.&#13;
Naar aanleiding van dit betoog stelde de heer mr. W.P. Keulers&#13;
de vraag, als er overgangsrecht zou worden ingevoerd&#13;
op welke wijze dit dan zou moeten? Verduijn noemde als&#13;
mogelijkheid, net als het overgangsrecht bij de herwaarderingsregeling,&#13;
de vrije waarde in de boeken op te nemen.&#13;
6. Slot&#13;
De VAR-jaarvergadering werd bijgewoond door zo’n 80&#13;
personen die na afloop konden getuigen van een inhoudsvolle&#13;
en nuttige bijeenkomst. Het onderwerp ‘ruimtelijke&#13;
ordening en geld’ bleek veel juridische vragen en antwoorden&#13;
op te leveren. Wij gingen rijker heen dan wij gekomen&#13;
waren.</content><legacyfootnotes>* Mr. H.A. van Basten is advocaat bij Wijn &amp; Stael advocaten te&#13;
Utrecht.&#13;
1. Mr. A.A.J. de Gier, ‘Bestemmingswijzigingen van of nabij agrarische&#13;
gronden, enkele ruimtelijk-bestuursrechtelijke aspecten’, mr. J.A.M.A.&#13;
Sluysmans, ‘Transformatie van het agrarisch gebied: wie betaalt en&#13;
wie verhaalt?, mr. A. Verduijn FB, ‘Fiscale aspecten van bestemmingswijziging&#13;
van landbouwgrond’, Agr.r., april 2007, nummer 4.&#13;
2. Het ontwerp van de nieuwe Bro is gepubliceerd en in het kader van&#13;
een ‘voorhang-procedure’ aan de Tweede Kamer voorgelegd ( Kamerstukken&#13;
I2006/07, 28 916 en 30218, nr. E).&#13;
3. De Gier merkte in dit verband op dat voor wat betreft bestemmingsplannen&#13;
en projectbesluiten in en nabij aangewezen habitats geldt dat&#13;
onder de nieuwe Wro van groot belang zal zijn of een dergelijke zienswijze&#13;
tijdig is ingediend.&#13;
4. HvJ EG 12 juli 2001, NJ 2002, 11.&#13;
5. HvJ EG 18 januari 2007, zaak C-220/05.&#13;
6. Hof Leeuwarden 25 april 2007, BK 568/04, LJN BA4245.&#13;
7. Dit komt volgens Verduijn aan de orde als de grond gedurende een&#13;
periode niet meer door de eigenaar-ondernemer zelf wordt geëxploiteerd&#13;
maar is verhuurd of verpacht aan een derde.&#13;
8. Besluit minister van 5 december 2006.&#13;
9. HR 17 september 2004, BNB2004/411.&#13;
10. HR 17 maart 1965, nr. 15 349, BNB1965/160.&#13;
11. Van Alpen merkte op dat de Invoeringswet Wro inmiddels toe is aan&#13;
de parlementaire behandeling Kamerstukken II2006/07, 30 938, 1-3&#13;
en een ontwerp van het Besluit ruimtelijke ordening aan de Tweede&#13;
Kamer is gestuurd.&#13;
12. ABRvS 21 juni 2006, LJNAX9062.&#13;
13. ABRvS 8 november 2006, LJNAZ1764.&#13;
14. Van Alphen merkte op dat dit inzicht betrekking heeft op de uitvoerbaarheid&#13;
in financiële zin, op maatschappelijke uitvoerbaarheid (wat&#13;
is het draagvlak) en op de mate waarin de gemeenteraad binnen de&#13;
planperiode daadwerkelijk voornemens is inrichtingswetgeving toe te&#13;
passen om de bestemming weg te poetsen bijvoorbeeld door middel&#13;
van toepassing van de Onteigeningswet.&#13;
15. ABRvS 29 november 2006, LJNAZ3260.&#13;
16. In dit verband verwees Van Alphen naar een opmerking van De Gier&#13;
in zijn pre-advies onder het kopje ‘Europeesrechtelijke implicaties&#13;
voor het overgangsrecht in bestemmingsplannen’.&#13;
17. Van Alphen noemt in dit kader de uitspraak ABRvS 4 april 2007,&#13;
LJNBA2226 inzake het beroep tegen de goedkeuring van het ‘Reconstructieplan&#13;
Beerze-Reusel’ in Noord-Brabant.&#13;
18. Als voorbeelden noemde Overwater de Blauwe stad, het Wieringerrandmeer&#13;
en de Zuidplaspolder.&#13;
19. HvJ EG 12 juli 1001, NJ2002, 11.&#13;
20. Overwater noemde in dit kader het verslag betreffende de wijziging&#13;
van de Wro inzake de grondexploitatie, Kamerstukken I2006/07, 30&#13;
218, nr. F, p. 6, waarbij de fractie van de PvdA het heeft over de wenselijkheid&#13;
van het verrekenen van de waardestijging van onroerend&#13;
goed via de ‘grondexploitatiewet’, door middel van value capturing,&#13;
bedoeld als een verzamelnaam van instrumenten die het mogelijk&#13;
maken waardestijging van grond af te romen.&#13;
21. Overtoom verwees naar het preadvies van Verduijn.&#13;
22. Overtoom noemde als voorbeelden de intensieve veehouderij en de&#13;
glastuinbouw.&#13;
23. Overtoom noemde als voorbeelden: een kampeerboerderij, survivalactiviteiten,&#13;
boerengolf, maïsdoolhoven, een zorgboerderij of een landbouwer&#13;
met een windmolen in zijn eigen agrarische onderneming.&#13;
</legacyfootnotes><footnotes><footnote/></footnotes><auteurs>mr. H.A. van Basten</auteurs><published>2007-10-01 00:00:00</published><modified>2017-06-12 13:00:33</modified><editiondate>2007-10-01</editiondate><htmlpath>https://denhollander.info/artikel/3990</htmlpath></article>
</articles></edition>