<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2020</searchword><id>16297</id><udhid>UDH:TvAR/16297</udhid><titel>Bruil en mest</titel><searchwords><searchword>TvAR 7/8/2020</searchword><searchword>UDH:TvAR/16297</searchword></searchwords><attachments><attachment><name>21223.pdf</name><extention>pdf</extention><url>https://denhollander.info/download/21223/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;2020 is een jubileumjaar. ‘De mestwetgeving’ bestaat namelijk 35 jaar, althans ongeveer en afhankelijk van het uitgangspunt dat men hanteert.[2] In die tijdspanne van 35 jaar is de mestwetgeving talloze keren aangevuld, gewijzigd en op de schop gegaan. Van tamelijk rudimentaire en gefragmenteerde regels heeft zij zich ontwikkeld tot een uiterst gedetailleerd, veelomvattend en technisch hoogstaand stuk wetgeving. De mestwetgeving is, zo kan men stellen, tot wasdom gekomen. &lt;/p&gt;&lt;p&gt;Voor een beter inzicht in de hiervoor genoemde ontwikkeling kun je grofweg 3 periodes onderscheiden:&lt;/p&gt;&lt;p&gt;1985-1995:	kinderjaren&lt;/p&gt;&lt;p&gt;1995-2006:	pubertijd&lt;/p&gt;&lt;p&gt;2006-heden:	volwassenheid&lt;/p&gt;&lt;p&gt;Willem Bruil heeft ondanks deze ontwikkeling, in zeker opzicht zelfs juist dankzij deze ontwikkeling, altijd dezelfde consequente kritiek op de regelgeving gehad. Door de jaren heen is zijn commentaar met name geweest dat er meer oog moest zijn voor vereenvoudiging en samenhang en het vermijden van stapeling van instrumenten. Zelf heeft hij hierover onder meer gezegd:&lt;/p&gt;&lt;blockquote&gt;‘De mestwetgeving valt dan ook te karakteriseren als een schaap met nogal veel poten, waarbij die poten ook nog eens tamelijk los aan het schaap vastzitten. Het is aan de agrariër om het arme beest niet uit elkaar te laten vallen. En eigenlijk vind ik dat de wetgever deze taak wat meer op zich zou moeten nemen.’[3]&lt;/blockquote&gt;&lt;p&gt;﻿Kortom, en zo meen ik de kritiek van Willem treffend te mogen samenvatten, het wordt allemaal nodeloos ingewikkeld gemaakt. In deze bijdrage zal ik de ontwikkeling van het mestrecht in de afgelopen 35 jaar in vogelvlucht doornemen en daarbij voorzien van het commentaar van Willem zoals dat in deze periode met regelmaat in dit tijdschrift naar voren is gekomen. &lt;/p&gt;&lt;h3&gt;2. Plaats van de mestwetgeving&lt;/h3&gt;&lt;p&gt;De oudere abonnees van het Tijdschrift voor Agrarisch Recht herinneren zich ongetwijfeld nog de schets van Willem van het agrarisch milieurecht (zie tekening bovenaan deze pagina)[4]:&lt;/p&gt;&lt;p&gt;De mestwetgeving beoogt de zaken die in de tekening zijn weergegeven met de letters E, F, A en B te reguleren. &lt;/p&gt;&lt;p&gt;E ziet op de aan- en afvoer van allerlei zaken op een agrarisch bedrijf, zoals dieren, veevoer en meststoffen. F ziet op de veestapel. A is de door die veestapel geproduceerde mest en B is dan de mest die op de bodem wordt aangewend. Er is ook andere wetgeving die deze zaken bestrijkt (de omgevingsvergunning ziet bijvoorbeeld niet alleen om emissies (D), maar ook op dieraantallen op een bedrijf, F), maar als het gaat om mineralenstromen speelt de Meststoffenwet veruit de belangrijkste rol. &lt;/p&gt;&lt;p&gt;Waar andere wetgeving in beeld komt, zijn er geen of nauwelijks verbanden met de mestwetgeving. In zoverre speelt het door Willem genoemde probleem van het schaap met de losse poten niet enkel binnen de mestwetgeving zelf, maar ook op een hoger niveau, namelijk in de verhouding tusen mestwetgeving en andere milieuwet- en regelgeving. In deze bijdrage beperk ik mij tot de ontwikkeling van de mestwetgeving zelf en ga ik dus voorbij aan andere (sectorale) wet- en regelgeving.&lt;/p&gt;&lt;h3&gt;3. Kindertijd&lt;/h3&gt;&lt;p&gt;In het eerste decennium van de mestwetging, de kindertijd, vindt de primaire ontwikkeling van de wetgeving plaats. De onderwerpen van de regels worden benoemd; er worden nieuwe wetten in het leven geroepen, kaders geschapen, begrippen gedefinieerd etcetera. In deze eerste tien jaar wordt de basis tot stand gebracht. Het gaat bijvoorbeeld om de wijze van regelgeving (centraal), productieverboden, het gebruik van fosfaat als maatstaf, begrippen als ‘meststoffen’, ‘bedrijf’ en ‘landbouwgrond’, specifieke diersoorten etcetera. Er worden principiële keuzes gemaakt, zoals bijvoorbeeld een referentiehoeveelheid die uit de wet zelf voortvloeit in plaats van een ontheffings- of vergunningenstelsel. Keuzes die tot op heden goeddeels in stand zijn gebleven. &lt;/p&gt;&lt;p&gt;In 1984 wordt afgetrapt met de aankondiging van de Interimwet beperking varkens- en pluimveehouderijen, in werking getreden op 1 januari 1985. Deze interimwet werd vooruitlopend op de introductie van de Meststoffenwet per 1 januari 1987 ingevoerd, omdat de wetgever een dringende noodzaak ervoer om de varkens- en pluimveestapel per direct aan banden te leggen. Met het oog daarop werd een uitbreidingsverbod geïntroduceerd, waarbij werd aangeknoopt bij de meitelling als referentieaantal. &lt;/p&gt;&lt;p&gt;Op 1 januari 1987 wordt de Meststoffenwet ingevoerd, die op dat moment nog enkel uitbreidingsverboden voor varkens/kippen en rundvee/kalkoenen kent.[5] Die wet voert ook verplaatsingsregels (het Verplaatsingsbesluit) en een mestboekhoudplicht in, maar de daadwerkelijke bescherming van de bodem vindt plaats via het Besluit gebruik dierlijke meststoffen, een AMvB gebaseerd op de Wet bodembescherming. Dit Besluit reguleert onder meer de hoeveelheid mest die op landbouwgrond mag worden aangewend, de perioden waarin en de omstandigheden waaronder en het gebruik van emissiearme technieken. &lt;/p&gt;&lt;p&gt;In 1991 vindt de eerste inmenging vanuit Brussel plaats met de invoering van de Nitraatrichtlijn.[6] Deze richtlijn kent - voor Nederland althans - als belangrijkste elementen een doelstelling van maximaal 50 mg nitraat per liter grondwater, de verplichting tot het opstellen van Actieprogramma’s en een gebruiksnorm van maximaal 170 kilogram stikstof dierlijke meststoffen per hectare per jaar.[7] Onder bepaalde voorwaarden kan de Europese Commissie toestemming verlenen voor een hogere mestgifte per hectare. Nederland heeft daar om verzocht en tot op heden deze zogenaamde derogatie (tot 250 kilogram stikstof dierlijke meststoffen per jaar) ook gekregen. De Europese Commissie heeft daar in 2005 wel de voorwaarde aan verbonden dat de nationale mestproductie het plafond van 2002, te weten 172,9 miljoen kilogram fosfaat, niet mag overschrijden.&lt;/p&gt;&lt;p&gt;In 1994 komen met de Wet verplaatsing mestproductie nieuwe verplaatsingsregels tot stand, omdat het Verplaatsingsbesluit als te beperkend werd ervaren. Deze nieuwe wet voerde het onderscheid tussen grondgebonden en niet-gebonden mestproductierechten in, waarbij alleen de laatste categorie, het niet-gebonden productierecht, - onder restricties[8] - verplaatsbaar was.&lt;/p&gt;&lt;p&gt;Tot dit moment is de wet- en regelgeving welliswaar gefragmenteerd, doch nog tamelijk overzichtelijk. Drie wetten in formele zin bestrijken het terrein van de wetgeving, naast tientallen uitvoeringsbesluiten en - regelingen[9], maar in de kern is de ratio van de instrumenten duidelijk: er zijn uitbreidingsverboden, gelieerd aan mestproductierechten die deels verplaatsbaar zijn. Bedrijven dienen verder een grondige boekhouding te voeren, om te verantwoorden dat zij niet meer mest op de gronden hebben aangewend dan is toegestaan. Dit overzichtelijke regime duurt tien jaar. Vanaf 1997/1998 gaat de wetgeving zich echter sneller ontwikkelen. Het kind wordt een puber.&lt;/p&gt;&lt;h3&gt;4. Van kindertijd naar pubertijd&lt;/h3&gt;&lt;p&gt;Deze volgende jaren kenmerken zich door een forse toename van de regelgeving, complexiteit, experimenten door de wetgever en een stapeling van systemen. Er worden afzonderlijke dierrechten ingevoerd en een afzonderlijk systeem van gebruiksnormen (Minas). Daarnaast worden mestafzetovereenkomsten ingevoerd, die overigens weer even snel verdwijnen. &lt;/p&gt;&lt;p&gt;Minas vindt zijn oorsprong in de mogelijkheid voor een ruimere differentiatie in de mineralenboekhouding door MiAR en MARS in de jaren negentig. Via deze differentiatie kan de mestproductie op bedrijfsniveau nauwkeuriger in beeld gebracht worden. Ook bemonstering en analyse van mest neemt een grote vlucht. Op 1 januari 1998 wordt Minas, het Mineralenaanvoersysteem, ingevoerd, de eerste ingrijpende wijziging. De - strafrechtelijk gehandhaafde - gebruiksnormen worden vervangen door verliesnormen, te handhaven via heffingen op grond van de Algemene wet inzake rijksbelastingen, en opgenomen in de Meststoffenwet zelf. Op zich een fraai stukje wetgeving (Willem noemt er zich zelfs een fan van[10] ), maar wordt het niet nodeloos gecompliceerd gemaakt, aldus Willem en Bezemer in hun bijdrage ‘Pluimveerecht of pluimveeonrecht’ in het Tijdschrift voor Agrarisch Recht van juni 1999. &lt;/p&gt;&lt;blockquote&gt;‘... als er evenwicht is op de mestmarkt, wat voegt Minas daar dan nog aan toe? Eenvoudige gebruiksnormen zoals we die kenden onder het regime van het Besluit gebruik dierlijke meststoffen zijn dan verder toch voldoende? Wij zijn van mening dat de wetgever een duidelijke keuze zou moeten maken voor het ene of het andere reguleringssysteem.’[11]&lt;/blockquote&gt;&lt;p&gt;En natuurlijk is het zo dat als evenwichtsbemesting is bereikt, verdere complexe regulering ten aanzien van het gebruik van meststoffen op zich overbodig is. Moet de wetgever zich dan niet gewoon op het doel richten, te weten het bereiken van evenwichtsbemesting, en allerlei franje achterwege laten? Ook op andere terreinen vond Willem Minas niet ambitieus genoeg. Hoewel de invoering ingrijpend was, bleef deze regelgeving volgens Willem spijtig genoeg op zichzelf staand:&lt;/p&gt;&lt;blockquote&gt;‘Van een vermindering en vereenvoudiging van regelgeving is evenwel zeker geen sprake. Ook qua afstemming biedt het wetsvoorstel naar mijn mening te weinig. De mestwetgeving blijft bestaan uit min of meer onafhankelijk van elkaar functionerende onderdelen. Zo is het jammer dat niet tegelijkertijd gekozen is voor het afschaffen van de mestproductierechten.’[12]&lt;/blockquote&gt;&lt;p&gt;De productierechten worden inderdaad niet afschaft: integendeel, zij krijgen er broertjes en zusjes bij.[13] Naar aanleiding van de varkenspestcrisis in 1997 wordt op 10 juli 1997 de Wet herstructurering varkenshouderij afgekondigd.[14] De varkenshouderij krijgt een eigen productiequotum, varkensrechten geheten, die bovendien in twee tranches van 15 % respectievelijk 10 %, worden gekort, zulks náást de korting van de zogenaamde latente ruimte. &lt;/p&gt;&lt;p&gt;Over deze Herstructureringswet zijn verschillende juridische procedures gevoerd met als inzet wel of niet geoorloofde regulering van eigendom als bedoeld in art. 1 van het Eerste Protocol (‘EP’) bij het EVRM. Uiteindelijk heeft de Hoge Raad in zijn arrest van 16 november 2001 geoordeeld dat de korting van de wet onder omstandigheden in strijd kan komen met art. 1 EP, en wel als er sprake is van een individuele en buitensporige last.[15] Over de Herstructureringswet heeft Willem zich onverbloemd negatief uitgelaten:&lt;/p&gt;&lt;blockquote&gt;‘Beziet men het resultaat van de wetgevende arbeid, de Herstructureringswet, dan kan geconstateerd worden dat er, wetgevingstechnisch gezien, sprake is van een knap stukje werk. [...] Dat neemt niet weg dat de wet onleesbaar is. [...] Een wet die voor een leek totaal onbegrijpelijk, voor een jurist vrijwel onbegrijpelijk en voor een in het agrarisch recht gespecialiseerde jurist alleen maar enigszins begrijpelijk is als hij goed in ingevoerd in de Meststoffenwet en de Wet verplaatsing mestproductie en dan nog beschikt over een voor een jurist bovengemiddelde rekenvaardigheid, is niet een resultaat om trots op te zijn. Men kan zich afvragen wat de gemiddelde officier van justitie, rechter of advocaat ervan zal snappen […] ‘En was dit nu nog maar de enige wet die op het mestprobleem van toepassing was, dan zou het misschien nog te overzien zijn. Dat is echter net het geval. Het mestrecht – als wij dat zo mogen noemen – is een veelkoppig en ondoorgrondelijk monster geworden.’[16] &lt;/blockquote&gt;&lt;p&gt;In de kern kan Willem kort zijn over de wet: &lt;/p&gt;&lt;blockquote&gt;‘Aan de Herstructureringswet kan enige juridisch-technische verdienste niet worden ontzegd. Voor het overige verdient de wet weinig waarding.’[17]&lt;/blockquote&gt;&lt;p&gt;Hoewel Willem naar mijn idee gelijk heeft, houdt de stapeling niet op met de Herstructureringswet. Na de varkensrechten worden ook in 2001 de zogenaamde pluimveerechten ingevoerd, die vrijwel op dezelfde leest als de varkensrechten zijn geschoeid. Het belangrijkste verschil is dat er géén generieke korting (enkel op de latente ruimte) plaatsvindt. Het laat zich raden dat Willem zich op eenzelfde wijze over dit nieuwe aanvullende systeem heeft uitgelaten:&lt;/p&gt;&lt;blockquote&gt;‘Een tweede kanttekening betreft alternatieven. Ons inziens was het mogelijk geweest om hetzelfde doel met eenvoudiger middelen te bereiken. [...] In de derde plaats: het wordt hoog tijd een perspectief voor regelgeving voor de (middel-)lange termijn te bieden, waarin naar onze mening een drastische herregulering het uitgangspunt zal moeten zijn.’[18]&lt;/blockquote&gt;&lt;p&gt;Een volgende groeistuip van de puber vindt plaats in 2002 met de invoering van het stelsel van mestafzetovereenkomsten. Dit stelsel zou dienen te gelden als dubbelslot op de totale productie, náást de productierechten. In de kern werd het verboden om meer mest te produceren dan kan worden aangewend op het voor het bedrijf beschikbare landbouwareaal en/of afgezet op grond van vooraf ingediende mestafzetovereenkomsten. Naar aanleiding van een evaluatie van LEI-Wageningen is het systeem per 1 januari 2005 weer geschrapt.[19] &lt;/p&gt;&lt;p&gt;Deze verdergaande stapeling van systemen heeft in de ogen van Willem geen genade kunnen vinden. Invoering van nieuwe wetgeving omdat oudere regels tekortschieten kan bij hem sowieso op weinig sympathie rekenen, zoals hij zich al liet ontvallen bij de invoering van de Herstructureringswet:&lt;/p&gt;&lt;blockquote&gt;‘Zo is het eigenlijk toch pure nonsens om een nieuw reguleringssysteem in te voeren (of een oud in stand te laten) om een ander systeem te laten werken.’[20]&lt;/blockquote&gt;&lt;p&gt;In zijn ogen werkt de cumulatie juist averechts en ondergraaft deze in feite het draagvlak voor de mestwetgeving:&lt;/p&gt;&lt;blockquote&gt;‘Wat eigenlijk het meest verbijsterend is, is dat nu weer voor de zoveelste keer van methode wordt veranderd. [...] De mestafzetovereenkomst is, na de mestproductierechten, de dierrechten en de mineralenbalans, maar liefst het vierde systeem dat al wordt beproefd. [...] Zo zal - naar valt te vrezen - geen van de vier serieus genomen worden.’[21]&lt;/blockquote&gt;&lt;p&gt;Hoewel vastgesteld kan worden dat de ergste grillen voorbij zijn, neemt de volwassene het in de aard grillige karakter van de puber over. Om in de woorden van Willem te blijven die het in april 1998 had over een veelkoppig monster: de lastige puber wordt een draak van een vent.&lt;/p&gt;&lt;h3&gt;5. Volwassenheid&lt;/h3&gt;&lt;p&gt;De Meststoffenwet heeft vanaf 2006 twee gezichten: enerzijds blijft de - blijkbaar onbedwingbare - drang om nieuwe systemen en regels te introduceren zich manifesteren, anderzijds is sprake van een tendens tot een vereenvoudiging van de regels. In het kamp van de verdergaande uitdijing vinden we de invoering van de algemene mestverwerkingsplicht, de mestverwerkingsplicht voor rundveehouders en de invoering van fosfaatrechten; daartegenover staanhet vervallen van de Herstructureringswet, de Wet verplaatsing mestproductie en de mestproductierechten als belangrijkste afslankoperaties. Als neutrale ontwikkeling kan het vervangen van Minas voor het oude stelsel van gebruiksnormen genoemd worden, een stap die gezet moest worden naar aanleiding van het arrest van het Hof van Justitie van 2 oktober 2003. Daarin wordt Minas, met name de mogelijkheid om een te hoge mineralenaanwending af te kopen, strijdig geacht met de Nitraatrichtlijn, die strafbaarstelling en daarop geënte handhaving veronderstelt.[22] Deze wijziging in de Meststoffenwet vindt per 1 januari 2006 plaats.&lt;/p&gt;&lt;p&gt;Op diezelfde dag vindt ook de andere wijziging plaats, te weten het vereenvoudigen van het zogenaamde ‘slot op de deur’. De mestproductierechten komen te vervallen (in de Meststoffenwet en de Wet verplaatsing mestproductie in zijn geheel) en de varkensrechten worden overgeheveld naar de Meststoffenwet (de pluimveerechten stonden daar al in), zodat de Herstructureringsweg kan worden geschrapt. &lt;/p&gt;&lt;p&gt;Vanaf 2014 zien we dan echter toch weer de invoering van een aantal nieuwe elementen. In de eerste plaats is dat de invoering van een algemene mestverwerkingsplicht. Deze zou als mogelijk alternatief voor de dierrechten kunnen gaan dienen, doch tot op heden is het daar nog niet van gekomen. De kern van het systeem is dat een (jaarlijks aan te passen procentueel) deel van de overschotmest op bedrijfsniveau moet worden verwerkt. Hiervoor werd een nieuw administratief systeem van mestverwerkingsovereenkomsten en driepartijenovereenkomsten in het leven geroepen, uiteraard ondersteund met evenzovele nieuwe definities en uitvoeringsregelgeving.&lt;/p&gt;&lt;p&gt;Deze algemene mestverwerkingsplicht werd per 1 januari 2015 gevolgd door een bijzondere, aanvullende mestverwerkingsplicht voor de melkveehouderij. Deze werd ingevoerd door de Wet verantwoorde groei melkveehouderij, en heeft zijn beslag gekregen in de Meststoffenwet. De wet voorziet in een aanvullende extra mestverwerkingsplicht voor de melkveehouderij en heeft met het oog daarop geleid tot het ontstaan van de zogenaamde melkveefosfaatreferentie (kort gezegd een deel van de historische overschotmest die niet verwerkt hoeft te worden). Aangezien de politiek het liefst groei van de sector in directe relatie met het landbouwareel zag, wordt de zogenaamde AMvB-grondgebonden…… ingevoerd. Gelet op het belang van deze AMvB en de wens tot een deugdelijke legitimatie zijn deze bepalingen verankerd in de Meststoffenwet.&lt;/p&gt;&lt;p&gt;De laatste grote wijziging in de wetgeving heeft plaatsgevonden in de jaren 2017-2018, de jaren waarin het stelsel van fosfaatrechten tot stand is gekomen.[23] De achterliggende reden voor invoering van dit stelsel is de forse groei van de melkveestapel in reactie op het vervallen van het melkquotum op 1 april 2015. Een dergelijke groei zou de derogatie in gevaar brengen, aangezien aan toekenning van die derogatie door de Europese Commissie de harde voorwaarde was gesteld dat de nationale mestproductie het nationaal mestplafond uit 2002 (ingevoerd met de derogatiebeschikkingen vanaf 2005) niet mocht overschrijden. Aan de fosfaatrechten gaat het fosfaatreductieplan vooraf, zij het als noodgreep. De wetgever wilde de fosfaatrechten, aangekondigd per brief van 2 juli 2015[24], invoeren per 1 januari 2017, maar werd door de Europese Commissie op de vingers getikt aangezien de invoering van een dergelijk quoteringsstelsel gezien werd als ongeoorloofde staatssteun zolang het niveau van 2002 werd overschreden. Aangezien dat in 2016 het geval was, moest de nationale mestproductie éérst naar het niveau van dat plafond teruggeschroefd worden met alle gevolgen van dien. Willem spreekt in dit verband over beleidsmatig en juridisch broddelwerk dat het fosfaatdossier kenmerkt.[25] &lt;/p&gt;&lt;p&gt;De Regeling fosfaatreductieplan 2017 voorziet in de noodzakelijke krimp van de veebezetting in 2017, verdeeld over vijf periodes, naar het niveau van 2 juli 2015. Als de veehouder zijn veestapel niet terugbracht, werd hij zogenaamde geldsommen verschuldigd, die werden geind door verrekening met het melkgeld.[26] &lt;/p&gt;&lt;p&gt;Op 1 januari 2018 trad alsnog de wijziging van de Meststoffenwet in werking waarmee het fosfaatrechtenstelsel werd geïntroduceerd. Fosfaatrechten zijn in feite dierrechten voor melkvee, waarbij de melkgift in relatie tot de fosfaatproductie leidend is voor het aantal dieren dat binnen het productierecht gehouden mag worden. Bepalend voor de hoogte van het recht is, evenals bij de fosfaatreductie, de veebezetting op 2 juli 2015. De rechten zijn evenals de pluimvee- en varkensrechten overdraagbaar. Het CBB heeft inmiddels bevestigd dat het stelsel van fosfaatrechten als zodanig niet in strijd is met art. 1 EP.[27]&lt;/p&gt;&lt;h3&gt;6. Een rustige oude dag?&lt;/h3&gt;&lt;p&gt;Het is duidelijk dat de Meststoffenwet geen rustig bezit is. De resultante van de afgelopen dertig jaar is dat we nog altijd verschillende systemen hebben, te weten dierrechten (varkens- pluimvee- en fosfaatrechten), een stelsel van gebruiksnormen en van mestverwerkingsverplichtingen. De ontwikkelingen in de regelgeving hebben bovendien, als gevolg van het ontbreken van een concrete lange termijnvisie, een sterk ad hoc karakter. Zoals Willem het heeft verwoord:&lt;/p&gt;&lt;blockquote&gt;‘De geschiedenis van de Meststoffenwet is er een van vallen en opstaan, reageren op incidenten en daarvoor kortetermijnoplossingen bedenken. [...] Het is de hoogste tijd om tot een lange termijnvisie voor de veehouderij in Nederland te komen, inclusief de duurzaamheidseisen die daaraan gesteld moeten worden.’[28]&lt;/blockquote&gt;&lt;p&gt;Gelet op de afgelopen 35 jaar en de uitdagingen waar veehoudend Nederland anno 2020 voor staat, lijkt een rustige oude dag er niet in te zitten. Ook de meest recente wijziging van de Meststoffenwet werpt in zeker opzicht de schaduw van forse wijzigingen in de nabije toekomst voor zich uit. Ik doel hierbij op de mogelijke kortingen die wettelijk verankerd zijn in de artikelen 18a en 33 Ab en Ac Meststoffenwet. Ongetwijfeld zullen ook deze artikelen, althans de toepassing daarvan als er in de praktijk gebruik van gemaakt zou gaan worden, aanleiding geven tot nieuwe verwikkelingen en procedures. Het zijn en blijven, zoals Willem het heeft gezegd, interessante tijden voor juristen.&lt;/p&gt;</content><legacyfootnotes/><footnotes><footnote>1 Joost de Rooij is advocaat en vennoot bij Linssen cs advocaten in Tilburg.</footnote><footnote>2 Er zijn verschillende data die in aanmerking zouden kunnen komen als startmoment, zoals de aankondiging van de Interimwet beperking varkens- en pluimveehouderijen in november 1984, de invoering van die wet op 1 januari 1985, de referentiedatum van de Meststoffenwet van 31 december 1986 of de inwerkingtreding van die wet op 1 januari 1987.</footnote><footnote>3 ‘De structuur van het mestrecht’, D.W. Bruil in &lt;span class="italic"&gt;TvAR&lt;/span&gt; 1998, nr. 2, p. 80-86.</footnote><footnote>4 ‘De structuur van het mestrecht’, D.W. Bruil in &lt;span class="italic"&gt;TvAR&lt;/span&gt; 1998, nr. 2, p. 80-86.</footnote><footnote>5 in 1992 worden daaraan toegevoegd geiten, vossen, nertsen, eenden, konijnen en schapen.</footnote><footnote>6 Richtlijn 91/676/EEG van de Raad van 12 december 1991 inzake de bescherming van water tegen verontreiniging door nitraten uit agrarische bronnen.</footnote><footnote>7 De Nitraatrichtlijn gaat uit van stikstof, in plaats van het in de Nederlandse regelgeving gehanteerde fosfaat.</footnote><footnote>8 Er golden geografische restricties (invoering compartimentering), een afroming (25%) en besluitvorming door het Ministerie werd een constitutief vereiste.</footnote><footnote>9 Ik wil het beeld geenszins romantiseren. Zie hierover ook ‘De structuur van het mestrecht’, D.W. Bruil in &lt;span class="italic"&gt;TvAR&lt;/span&gt; 1998, nr.2, p. 80-86, waarin hij het in totaal over 8 wetten in formel zin heeft en een lijstje met uitvoeringsregelingen dat minstens 20 sheets zou vergen. Echter, met name in verhouding tot opvolgende jaren is het echte mestrecht met name als het gaat om systematiek en instrumentarium nu nog overzichtelijk.</footnote><footnote>10 ‘Eindelijk uit het mestmoeras?&lt;span class="italic"&gt;’, &lt;/span&gt;D.W. Bruil in &lt;span class="italic"&gt;TvAR&lt;/span&gt; 2004, nr. 4, p. 200-222.</footnote><footnote>11 ‘Pluimveerecht of pluimveeonrecht’, S. Bezemer en D.W. Bruil in &lt;span class="italic"&gt;TvAR&lt;/span&gt; 1999, p. 298-316.</footnote><footnote>12 ‘Het wetsvoorstel Minas&lt;span class="italic"&gt;’, &lt;/span&gt;D.W. Bruil in &lt;span class="italic"&gt;TvAR&lt;/span&gt; 1997, p. 61-68.</footnote><footnote>13 Er onstaat, aldus Willem, een ‘overkill’ zie ‘Enkele algemene aspecten van de Wet herstructurering varkenshouderij’, D.W. Bruil in&lt;span class="italic"&gt; TvAR&lt;/span&gt; 1998, p. 191-205.</footnote><footnote>14 &lt;span class="italic"&gt;Kamerstukken II&lt;/span&gt; 1996/97, 25 448, 1.</footnote><footnote>15 HR 16 november 2001, ECLI:NL:HR:2001:AD5493.</footnote><footnote>16 ‘Enkele algemene aspecten van de Wet herstructurering varkenshouderij’, D.W. Bruil in&lt;span class="italic"&gt; TvAR&lt;/span&gt; 1998, p. 191-205.</footnote><footnote>17 ‘Enkele algemene aspecten van de Wet herstructurering varkenshouderij’, D.W. Bruil in&lt;span class="italic"&gt; TvAR&lt;/span&gt; 1998, p. 191-205. Ook in ‘Eindelijk uit het mestmoeras?&lt;span class="italic"&gt;’, TvAR&lt;/span&gt; 2004, p. 200-222,&lt;span class="italic"&gt; &lt;/span&gt;kwalificeert Bruil de Herstructureringswet als een mislukking.</footnote><footnote>18 ‘Pluimveerecht of pluimveeonrecht’, S. Bezemer en D.W. Bruil in &lt;span class="italic"&gt;TvAR&lt;/span&gt; 1999, p. 298-316.</footnote><footnote>19 In ‘Eindelijk uit het mestmoeras?&lt;span class="italic"&gt;’, &lt;/span&gt;D.W. Bruil in &lt;span class="italic"&gt;TvAR&lt;/span&gt; 2004, nr. 4, p. 200-222 noemt de auteur het systeem letterlijk ‘overbodig’.</footnote><footnote>20 ‘Enkele algemene aspecten van de Wet herstructurering varkenshouderij’, D.W. Bruil in&lt;span class="italic"&gt; TvAR&lt;/span&gt; 1998, p. 191-205.</footnote><footnote>21 ‘Eindelijk uit het mestmoeras?&lt;span class="italic"&gt;’, &lt;/span&gt;D.W. Bruil in &lt;span class="italic"&gt;TvAR&lt;/span&gt; 2004, nr. 4, p. 200-222.</footnote><footnote>22 HvJ 2 oktober 2003, C-322/00.</footnote><footnote>23 Zie overigens ‘Nieuwe Meststoffenwet’, D.W. Bruil, in &lt;span class="italic"&gt;TvAR&lt;/span&gt; 2012, p. 158, waarin de auteur, dus circa 3 jaar vóór de eerste Kamerbrief hierover van 2 juli 2015, met achteraf beschouwd een enigszins vooruitziende blik stelt: ‘naast varkens- en pluimveerechten zouden ook koerechten kunnen worden ingevoerd.’</footnote><footnote>24 &lt;span class="italic"&gt;Kamerstukken II&lt;/span&gt; 2014/15, 33 979, 98.</footnote><footnote>25 ‘Onder het fosfaatplafond!’, D.W. Bruil in &lt;span class="italic"&gt;TvAR&lt;/span&gt; 2017, nr. 3, p. 99-106.</footnote><footnote>26 Ook over de Regeling fosfaatreductieplan is fors geprocedeerd. De regeling werd aanvankelijk door de Voorzieningenrechter van de rechtbank Den Haag buiten spel gezet, maar herleefde na het arrest van het Gerechtshtof (Rb DH 4 mei 2017, en Hof DH 31 oktober 2017). Het CBB heeft het Hof in haar uitspraak van 21 augustus 2018 goeddeels gevolgd (ECLI:NL:CBB:2018:418)..</footnote><footnote>27 Zie oa CBB 9 januari 2019, ECLI:NL:CBB:2019:7, en CBB 17 oktober 2018, ECLI:NL:CBB:2018:522.</footnote><footnote>28 ‘Onder het fosfaatplafond!’, D.W. Bruil in &lt;span class="italic"&gt;TvAR&lt;/span&gt; 2017, nr. 3, p. 99-106.</footnote></footnotes><auteurs>mr. dr. J.J.J. de Rooij</auteurs><published>2020-08-25 09:47:09</published><modified>2020-08-26 09:57:08</modified><editiondate>2020-08-25</editiondate><htmlpath>https://denhollander.info/artikel/16297</htmlpath></article>
</articles></edition>