<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2014</searchword><id>10981</id><udhid>UDH:TvAR/10981</udhid><titel>Rechtspraak 5754. Varkensrechten (TvAR 2014/5754)</titel><searchwords><searchword>TvAR 2/2014</searchword><searchword>TvAR 2014/5754</searchword><searchword>UDH:TvAR/10981</searchword></searchwords><attachments><attachment><name>TvAR2014_02_09_5754.pdf</name><extention>pdf</extention><url>https://denhollander.info/download/9398/ci</url></attachment></attachments><inleiding>Registratie van varkensrechten bij de Dienst Regelingen&#13;
brengt geen veranderingen in de privaatrechtelijk eigendomsverhoudingen.</inleiding><content>1. Het geding in eerste aanleg&#13;
Voor het geding in eerste aanleg verwijst het hof naar de inhoud&#13;
van de vonnissen van 4 april 2012 en 15 augustus&#13;
2012 die de rechtbank Zutphen tussen appellant als gedaagde&#13;
en geïntimeerden als eisers heeft gewezen.&#13;
2. Het geding in hoger beroep&#13;
2.1 Het verloop van de procedure blijkt uit:&#13;
- de dagvaarding in hoger beroep d.d. 24 oktober 2012,&#13;
- de memorie van grieven,&#13;
- de memorie van antwoord.&#13;
2.2 Vervolgens hebben geïntimeerden de stukken voor het&#13;
wijzen van arrest aan het hof overgelegd en heeft het hof arrest&#13;
bepaald.&#13;
3. De vaststaande feiten&#13;
Het hof gaat in hoger beroep uit van de feiten zoals beschreven&#13;
in de rechtsoverwegingen 2.1 tot en met 2.9 van het&#13;
vonnis van 15 augustus 2012.&#13;
4. De motivering van de beslissing in hoger beroep&#13;
4.1 Kort samengevat gaat het om het volgende. De Peter I&#13;
heeft bij pachtovereenkomst van 22 juli 1998 aan de besloten&#13;
vennootschap met beperkte aansprakelijkheid De Peter&#13;
II B.V. (verder: De Peter II) verpacht een boerderij met weiland&#13;
en bouwland. Het betreft een varkensbedrijf. Ten aanzien&#13;
van het verpachte waren bij het Bureau Heffingen zgn.&#13;
productierechten (9.721 kilogram) geregistreerd op naam&#13;
van De Peter I. Deze productierechten worden verder aangeduid&#13;
als varkensrechten. Ingevolge genoemde pachtovereenkomst&#13;
zijn deze varkensrechten geregistreerd op naam van&#13;
de pachter: De Peter II. Op 24 december 2008 heeft De Peter&#13;
I de aan De Peter II verpachte zaken voor € 1.115.000,-&#13;
verkocht en geleverd aan T.M. van Ruler. In deze koopsom&#13;
is € 270.000,- begrepen voor (1.432,3) varkensrechten. De&#13;
omvang van genoemde varkensrechten is gelijk aan de omvang&#13;
van de eerder genoemde (9.721 kilogram) productierechten&#13;
zoals opgenomen in de pachtovereenkomst. Bij de&#13;
Dienst Regelingen stonden deze varkensrechten geregistreerd&#13;
op naam van De Peter II. Per 24 december 2008 is de&#13;
pachtovereenkomst tussen De Peter I en De Peter II geëindigd.&#13;
Bij vonnis van de rechtbank Zutphen van 10 februari 2009&#13;
is De Peter II in staat van faillissement verklaard. Op genoemde&#13;
datum stonden de varkensrechten nog steeds geregistreerd&#13;
op naam van De Peter II. Op 29 april 2009 heeft de&#13;
Dienst Regelingen een formulier “Splitsing van een bedrijf”&#13;
ontvangen. Dit formulier, gedateerd 24 december 2008, is&#13;
door T.M. van Ruler alsmede namens De Peter I en De Peter&#13;
II ondertekend. Het betreft een kennisgeving aan de Dienst&#13;
Regelingen op grond van artikel 27 van de Meststoffenwet.&#13;
De Dienst Regelingen heeft de bedoelde varkensrechten niet&#13;
op naam van T.M. van Ruler geregistreerd omdat de curator&#13;
zich daartegen verzette. De curator stelde zich op het standpunt&#13;
dat de varkensrechten tot de failliete boedel van De Peter&#13;
II behoorden en dat het faillissement, in het bijzonder artikel&#13;
35 Faillissementswet (verder Fw.), eraan in de weg&#13;
staat dat door de registratie op naam van T.M. van Ruler de&#13;
varkensrechten overgaan van De Peter II naar T.M. van Ruler.&#13;
De curator heeft T.M. van Ruler de varkensrechten te&#13;
koop aangeboden. Deze heeft dit aanbod afgewezen waarop&#13;
de curator de varkensrechten voor € 135.000,- heeft verkocht&#13;
en geleverd aan een derde. Inzet van de procedure is,&#13;
samengevat, dat volgens T.M van Ruler en De Peter I de curator&#13;
daarmee onrechtmatig heeft gehandeld en aansprakelijk&#13;
is voor de schade die T.M. van Ruler -en subsidiair De&#13;
Peter I- daardoor lijden (op te maken bij staat). Zij stellen&#13;
daartoe dat de varkensrechten niet tot de failliete boedel van&#13;
De Peter II hebben behoord maar altijd aan De Peter I hebben&#13;
toebehoord. Volgens hen mocht De Peter II ingevolge&#13;
de pachtovereenkomst van 22 juli 1998 de varkensrechten&#13;
gebruiken maar zijn deze rechten altijd in het vermogen van&#13;
De Peter I gebleven. In het bestreden vonnis van 15 augustus&#13;
2012 heeft de rechtbank geoordeeld dat de bedoelde varkensrechten&#13;
niet tot de failliete boedel van De Peter II hebben&#13;
behoord, dat de curator onrechtmatig jegens T.M. van&#13;
Ruler heeft gehandeld en daarom aansprakelijk is voor de&#13;
daardoor door T.M. van Ruler geleden schade. Het hoger beroep&#13;
van de curator tegen het vonnis van 15 augustus 2012&#13;
strekt ertoe dat dit vonnis wordt vernietigd en dat de vorderingen&#13;
van T.M. van Ruler en De Peter I alsnog worden afgewezen.&#13;
4.2 Kern van het geschil betreft de vraag of De Peter I de&#13;
bedoelde varkensrechten op 24 december 2008 kon overdragen&#13;
aan T.M. van Ruler. Hiervoor is beslissend of deze varkensrechten&#13;
op die datum toebehoorden aan De Peter I zoals&#13;
T.M. van Ruler en De Peter I stellen, danwel aan De Peter II&#13;
toebehoorden zoals de curator stelt.&#13;
4.3 In HR 9 april 2004, NJ 2004, 331 is overwogen “dat in&#13;
een geval waarin het vergunningverlenende bestuursorgaan&#13;
het beleid voert dat de tenaamstelling van de vergunning&#13;
wordt aangepast aan wijzigingen die zich in de privaatrechtelijke&#13;
verhoudingen voordoen, van de bij die privaatrechtelijke&#13;
verhouding betrokken partijen kan worden verlangd&#13;
dat zij aan een wijziging van de tenaamstelling meewerken,&#13;
indien zij daartoe op grond van die privaatrechtelijke verhouding&#13;
verplicht zijn. Daarin ligt besloten dat eerst door de&#13;
wijziging van de tenaamstelling van de vergunning door het&#13;
betrokken bestuursorgaan, nadat daarom (eventueel na een&#13;
tot het doen van een dergelijk verzoek strekkende veroordeling&#13;
van de burgerlijke rechter) is verzocht, de publiekrechtelijke&#13;
rechtstoestand door het bestuursorgaan wordt&#13;
aangepast aan de inmiddels geldende privaatrechtelijke verhouding.&#13;
Uit dit een en ander moet, mede gelet op de strekking&#13;
van artikel 35 lid 1 Fw., worden afgeleid dat voor de&#13;
beantwoording van de vraag of de aan een vergunning verbonden&#13;
rechten in de faillissementsboedel vallen, niet beslissend&#13;
is of zich vóór het faillissement een wijziging in de privaatrechtelijke&#13;
verhoudingen heeft voorgedaan, maar of op&#13;
de faillissementsdatum die wijziging door aanpassing van&#13;
de te naamstelling van de vergunning langs publiekrechtelijke&#13;
weg is geëffectueerd.” Toepassing van deze regel op&#13;
onderhavige zaak brengt mee dat als vast komt te staan dat&#13;
de varkensrechten hebben toebehoord aan De Peter II, deze&#13;
rechten in de faillissementsboedel vallen omdat op de faillissementsdatum&#13;
de wijziging van de tenaamstelling langs publiekrechtelijke&#13;
weg nog niet was geëffectueerd.&#13;
4.4 De curator stelt dat de varkensrechten in de faillissementsboedel&#13;
vallen en voert daartoe aan dat deze varkensrechten&#13;
(toen nog mestproductierechten) ingevolge de pachtovereenkomst&#13;
van 22 juli 1998 door verpachter De Peter&#13;
I aan pachter De Peter II zijn overgedragen aldus dat deze&#13;
vermogensrechten in het vermogen van De Peter II zijn gekomen.&#13;
De curator stelt voorts dat uit de registratie volgt dat De Peter II de rechthebbende is op de varkensrechten. De&#13;
Peter I en T.M. van Ruler hebben dit gemotiveerd betwist&#13;
en stellen -samengevat- dat op grond van de pachtovereenkomst&#13;
geen overdracht van de varkensrechten als bedoeld in&#13;
artikel 3:84 BW heeft plaatsgevonden maar dat daarbij aan&#13;
De Peter II slechts het gebruiksrecht van deze varkensrechten&#13;
is gegeven. Uit de omstandigheid dat de varkensrechten&#13;
geregistreerd staan op naam van De Peter II mag volgens De&#13;
Peter I en T.M. van Ruler niet worden afgeleid dat De Peter&#13;
II de rechthebbende is van deze rechten.&#13;
4.5 De pachtovereenkomst houdt voor zover van belang&#13;
voor de varkensrechten onder meer in:&#13;
“Productierechten&#13;
Artikel 19&#13;
a. Ten aanzien van het verpachte zijn volgens opgave van&#13;
Bureau Heffingen vanaf 1 januari 1998 de volgende mestproductierechten,&#13;
uitgedrukt in kilogram fosfaat geregistreerd:&#13;
grondgebonden 1.375 kilogram&#13;
niet gebonden/verplaatsbaar (varkens/kippen) 8.346 kilogram&#13;
het totale mestproductierecht bedraagt 9.721 kilogram&#13;
Op grond van het op 7 april 1998 door de Eerste Kamer van&#13;
de Staten Generaal aangenomen wetsvoorstel Herstructurering&#13;
Varkenshouderij, zullen de genoemde mestproductierechten&#13;
nadat de Wet Herstructurering Varkenshouderij in&#13;
werking is getreden worden omgezet in zg. varkensrechten.&#13;
b. Tot het bedrijf behoorde volgens opgave van Bureau Heffingen&#13;
een locatie, te weten Diepenheimseweg 41–43 (7275&#13;
AP) Gelselaar.&#13;
c. Bij het einde van de pachtovereenkomst gaan de mestproductierechten&#13;
cq. de varkens rechten naar keuze van verpachter&#13;
zonder vergoeding voor de pachter terug naar de&#13;
verpachter of is pachter gehouden alsdan de waarde in het&#13;
economisch verkeer van de mestproductie-rechten cq. de&#13;
varkensrechten te vergoeden aan verpachter. De pachter&#13;
dient ervoor te zorgen dat gemelde productierechten zoveel&#13;
mogelijk in stand blijven.&#13;
c. Pachter is verplicht – indien de mestproductierechten cq.&#13;
varkensrechten bij einde van deze overeenkomst terug gaan&#13;
naar verpachter op straffe van een boete van f. 500.000,- alle&#13;
medewerking te verlenen bij de overdracht van genoemde&#13;
rechten naar verpachter.&#13;
d. Pachter verbindt zich om niets te doen of na te laten waardoor&#13;
de overgang van gemelde rechten wordt verhinderd of&#13;
niet geheel wordt erkend.&#13;
(…)”&#13;
4.6 Om te kunnen vaststellen of de varkensrechten (toen&#13;
nog productierechten) ingevolge de pachtovereenkomst zijn&#13;
overgedragen moet artikel 19 van de pachtovereenkomst&#13;
worden uitgelegd. Deze uitleg dient te geschieden op basis&#13;
van de Haviltex-maatstaf. Het komt dan aan op de zin die&#13;
partijen in de gegeven omstandigheden over en weer redelijkerwijs&#13;
aan deze bepaling mochten toekennen en op hetgeen&#13;
zij te dien aanzien redelijkerwijs van elkaar mochten&#13;
verwachten.&#13;
4.7 De pachtovereenkomst betreft de verpachting van -kort&#13;
gezegd- een varkensbedrijf. Op grond van de pachtovereenkomst&#13;
is De Peter II als pachter in de gelegenheid om een&#13;
varkensbedrijf te exploiteren. Op grond van de pachtovereenkomst&#13;
heeft de pachter het recht om een onroerende zaak&#13;
of een gedeelte daarvan te gebruiken. De pachtovereenkomst&#13;
strekt er in beginsel niet toe vermogensbestanddelen&#13;
over te dragen van het vermogen van de verpachter naar&#13;
het vermogen van de pachter. De pachter ontleent aan de&#13;
pachtovereenkomst een gebruiksrecht. Tegen deze achtergrond&#13;
ligt het niet voor de hand om artikel 19 van de pachtovereenkomst&#13;
betreffende de productierechten zo uit te leggen&#13;
dat daarmee is bedoeld dat De Peter I de varkensrechten&#13;
overdraagt -artikel 3:84 BW- aan De Peter II aldus dat deze&#13;
vermogensrechten tot het vermogen van De Peter II zijn&#13;
gaan behoren. Bij de strekking van de pachtovereenkomst&#13;
past veel meer dat De Peter I aan De Peter II het recht verleent&#13;
om de rechten (het gemiddeld aantal varkens dat in een&#13;
kalenderjaar ten hoogste mag worden gehouden) uit de varkensrechten&#13;
te mogen gebruiken. Dat door partijen met artikel&#13;
19 niet is beoogd de varkensrechten over te dragen aan&#13;
De Peter II kan ook worden afgeleid uit het feit dat De Peter&#13;
II geen koopsom voor deze rechten heeft betaald. Voorts&#13;
hebben T.M. van Ruler en De Peter I onbestreden gesteld dat&#13;
de varkensrechten niet op de balans van De Peter II staan,&#13;
wat ook een aanwijzing is dat deze rechten naar de bedoeling&#13;
van partijen niet tot het vermogen van De Peter II zijn&#13;
gaan behoren. Dat in artikel 19 (tweede) c -in verband met&#13;
het teruggaan van de varkensrechten naar de verpachter bij&#13;
het einde van de pachtovereenkomst- wordt gesproken over&#13;
de verplichting van de pachter “alle medewerking te verlenen&#13;
bij de overdracht van genoemde rechten naar de verpachter”&#13;
moet naar redelijke uitleg ook in dit licht worden&#13;
bezien. De Peter II verplicht zich bij het einde van de pacht&#13;
het gebruik van de varkensrechten terug te geven aan De Peter&#13;
I en eraan mee te werken dat het uitsluitend gebruik van&#13;
de varkensrechten weer geheel aan De Peter I toekomt. Van&#13;
een overdracht in de zin van artikel 3:84 BW is ook in dat&#13;
geval geen sprake. De curator heeft niets, althans niet voldoende&#13;
gemotiveerd, gesteld dat tot een andere uitleg leidt.&#13;
4.8 Uit het voorgaande volgt dat de pachtovereenkomst tussen&#13;
De Peter I en De Peter II naar de bedoeling van partijen&#13;
geen titel is voor de overdracht van de varkensrechten als&#13;
bedoeld in artikel 3:84 BW. De vraag is dan of de registratie&#13;
bij de Dienst Regelingen&#13;
-waarom partijen toen hebben verzocht- ondanks het ontbreken&#13;
van een geldige titel voor overdracht tot gevolg heeft&#13;
dat de varkensrechten toch in het vermogen van de pachter&#13;
Peter II zijn beland.&#13;
4.9 Het hof volgt het standpunt van partijen dat de varkensrechten&#13;
gekwalificeerd kunnen worden als overdraagbare&#13;
vermogensrechten. Het hof leidt dit af uit hoofdstuk V, Titel&#13;
4 -Overgang van het productierecht- van de Meststoffenwet.&#13;
Voor overdracht van een overdraagbaar recht is ingevolge&#13;
artikel 3:84 BW nodig een geldige titel en een leveringshandeling.&#13;
In de Meststoffenwet is niet bepaald dat voor overdracht&#13;
van een varkensrecht geen geldige titel en leveringshandeling&#13;
zijn vereist zodat aangenomen moet worden dat&#13;
de Meststoffenwet niet beoogt deze vereisten voor een geldige&#13;
overdracht terzijde te stellen. Bij overdracht van een&#13;
varkensrecht moeten vervreemder en verkrijger van de overgang&#13;
van het varkensrecht kennis geven aan “Onze Minister”&#13;
zo volgt uit artikel 27 lid 1 Meststoffenwet. Vervolgens&#13;
bepaalt lid 2 van dit artikel: “Er kan pas aanspraak worden&#13;
gemaakt op het van het andere bedrijf afkomstige productierecht,&#13;
of een gedeelte daarvan met ingang van het tijdstip&#13;
van registratie van de kennisgeving door onze minister.” Het&#13;
hof verstaat deze bepaling aldus dat de registratie niet ziet&#13;
op de in artikel 3:84 BW bedoelde overdracht maar dat pas&#13;
vanaf het tijdstip van de registratie gebruik kan worden gemaakt&#13;
van bedoelde rechten. De registratie is dus noodzakelijk om de rechten te mogen gebruiken. Of deze gebruiker&#13;
van het varkensrecht ook rechthebbende is van het varkensrecht&#13;
of dat hij slechts een persoonlijke gebruiksrecht hierop&#13;
heeft -op grond van een pachtovereenkomst-danwel een&#13;
beperkt recht -een recht van vruchtgebruik- is voor de Meststoffenwet&#13;
niet relevant. Dit kan ook worden afgeleid uit artikel&#13;
25 Meststoffenwet: “Een productierecht kan, onder&#13;
welke titel dan ook, overgaan naar een ander bedrijf, overeenkomstig&#13;
het bepaalde in deze paragraaf en artikel 32.”&#13;
Dat de aard van het varkensrecht zich er tegen verzet dat&#13;
daarop een zakelijk of persoonlijk gebruiksrecht wordt gegeven&#13;
zoals de curator heeft gesteld, vermag het hof niet in&#13;
te zien.&#13;
4.10 Uit rechtsoverwegingen 4.7-4.9 volgt dat de registratie&#13;
van de varkensrechten op grond van de pachtovereenkomst&#13;
niet tot gevolg heeft gehad dat deze varkensrechten&#13;
uit het vermogen van De Peter I naar het vermogen van De&#13;
Peter II zijn overgegaan. De registratie bij de Dienst Regelingen&#13;
heeft dit rechtsgevolg niet geëffectueerd maar heeft&#13;
alleen tot gevolg gehad dat De Peter II vanaf het tijdstip van&#13;
de registratie deze rechten heeft mogen gebruiken. Deze uitkomst&#13;
doet geen afbreuk aan doel en strekking van de Meststoffenwet&#13;
en komt ook niet in strijd met HR 9 april 2004,&#13;
NJ 2004, 331. Dit brengt het hof tot het oordeel dat de op&#13;
naam van De Peter II geregistreerde varkensrechten niet tot&#13;
de failliete boedel hebben behoord.&#13;
4.11 In de pachtovereenkomst van 22 juli 1998 en de koopovereenkomst&#13;
van 24 december 2008 gaat het over de geregistreerde&#13;
varkensrechten. De curator heeft gesteld dat de&#13;
in de pachtovereenkomst genoemde productierechten niet&#13;
overeenkomen met de op naam van De Peter II geregistreerde&#13;
varkensrechten en dat de in de overeenkomst van 24 december&#13;
2008 bedoelde varkensrechten niet de op naam van&#13;
De Peter II geregistreerde varkensrechten betreffen. Het hof&#13;
volgt de curator hierin niet. De curator heeft niet betwist dat&#13;
de omvang van de in de pachtovereenkomst genoemde productierechten&#13;
gelijk is aan de op naam van De Peter II geregistreerde&#13;
varkensrechten. Ook is door de curator niet betwist&#13;
dat de omvang van de in de overeenkomst van 24&#13;
december 2008 bedoelde varkensrechten gelijk is aan de op&#13;
naam van De Peter II geregistreerde varkensrechten. Voorts&#13;
is door de curator niet betwist dat de genoemde productierechten&#13;
en varkensrechten betrekking hebben op het bedrijf&#13;
dat is bedoeld in de pachtovereenkomst en in de overeenkomst&#13;
van 24 december 2008. Tegen deze achtergrond is het&#13;
hof van oordeel dat de curator de stelling van T.M. van Ruler&#13;
en De Peter I dat het om dezelfde rechten gaat onvoldoende&#13;
gemotiveerd heeft betwist.&#13;
4.12 Nu de varkensrechten niet tot de failliete boedel hebben&#13;
behoord en De Peter II -de failliet- op grond van de pachtovereenkomst&#13;
verplicht was mee te werken aan de wijziging&#13;
van de registratie bij de Dienst Regelingen had de curator&#13;
zijn medewerking aan de wijziging van de registratie van de&#13;
varkensrechten waarom De Peter I en T.M. van Ruler hem&#13;
hebben verzocht niet mogen weigeren. Door zijn weigering&#13;
heeft De Peter I niet volledig kunnen voldoen aan haar verplichtingen&#13;
jegens T.M. van Ruler uit de koopovereenkomst&#13;
van 24 december 2008 en heeft T.M. van Ruler problemen&#13;
ondervonden in zijn bedrijfsvoering.&#13;
De curator heeft zijn weigering gebaseerd op een onjuiste&#13;
uitleg van de pachtovereenkomst en de Meststoffenwet. Dit&#13;
komt voor zijn risico. Met de rechtbank is het hof daarom&#13;
van oordeel dat de curator met zijn weigering onrechtmatig&#13;
heeft gehandeld jegens T.M. van Ruler en De Peter I.&#13;
5. Slotsom&#13;
5.1 Samengevat volgt uit het voorgaande dat de varkensrechten&#13;
toebehoorden aan De Peter I en dat deze rechten op&#13;
grond van de pachtovereenkomst niet zijn overgegaan naar&#13;
De Peter II. Deze varkensrechten hebben daarom nimmer tot&#13;
de failliete boedel behoord. De varkensrechten zijn door De&#13;
Peter I verkocht aan T.M. van Ruler en de curator was gehouden&#13;
medewerking te verlenen aan de wijziging van de&#13;
registratie waartoe deze overeenkomst De Peter I verplichte&#13;
en welke noodzakelijk was om T.M. van Ruler in de gelegenheid&#13;
te stellen van deze rechten gebruik te kunnen maken.&#13;
Door zijn medewerking aan deze wijziging te weigeren&#13;
heeft de curator onrechtmatig gehandeld. Dit voert dan tot&#13;
de slotsom dat de grieven falen, zodat het bestreden vonnis&#13;
moet worden bekrachtigd.&#13;
5.2 Als de in het ongelijk te stellen partij zal het hof de curator&#13;
in de kosten van het hoger beroep veroordelen. De kosten&#13;
voor de procedure in hoger beroep aan de zijde van T.M.&#13;
van Ruler en De Peter I zullen worden vastgesteld op:&#13;
griffierecht € 4.836,-&#13;
salaris advocaat € 3.263,- (1 punt x tarief VI)&#13;
Totaal € 8.099,-&#13;
6. De beslissing&#13;
Het hof, recht doende in hoger beroep:&#13;
bekrachtigt het vonnis van de rechtbank te Zutphen van 15&#13;
augustus 2012;&#13;
veroordeelt de curator in de kosten van het hoger beroep, tot&#13;
aan deze uitspraak aan de zijde van T.M. van Ruler en De&#13;
Peter I vastgesteld op € 4.836,- voor verschotten en op&#13;
€ 3.263,- voor salaris overeenkomstig het liquidatietarief;&#13;
Noot&#13;
In het hoger beroep op de uitspraak van de Rechtbank Zutphen&#13;
– opgenomen in Agr.r. 2012/5701 met noot D.W. Bruil&#13;
– wordt genoemde uitspraak bevestigd. Anders dan in de&#13;
kort-geding procedures oordelen de rechtbank en het hof in&#13;
de bodemprocedures dat de registratie van varkensrechten&#13;
niet bepalend is voor de vraag wie daarvan de eigenaar is.&#13;
Het gaat er om of er een overdracht heeft plaatsgevonden.&#13;
Uit de destijds aangegane pachtovereenkomst – weergegeven&#13;
in r.o. 4.5 - valt dat niet af te leiden, terwijl ook anderszins&#13;
niet is gebleken dat de rechten in het vermogen van de&#13;
pachter vielen. De rechten hebben dus nooit aan de pachter&#13;
behoord, ook al stonden zij bij de Dienst Regelingen op zijn&#13;
naam. Eigenaardig is nog wel dat het Hof er van uit gaat dat&#13;
de teruglevering niet voltooid was omdat ‘de wijziging van&#13;
de tenaamstelling langs publiekrechtelijke weg nog niet was&#13;
geëffectueerd’, dit op basis van HR 9 april 2004, NJ 2004,&#13;
331. Dat lijkt mij niet consequent. Als de rechten wel in de&#13;
failliete boedel waren gevallen zou in elk geval ook nagegaan&#13;
hebben moeten worden of er voor de teruglevering voldaan&#13;
was aan art. 3:84 BW.&#13;
D.W. Bruil</content><legacyfootnotes/><footnotes><footnote/></footnotes><auteurs>mrs. H. Wammes, L.M. Croes en F.J.P. Lock</auteurs><published>2014-02-01 00:00:00</published><modified>2014-02-01 00:00:00</modified><editiondate>2014-02-01</editiondate><htmlpath>https://denhollander.info/artikel/10981</htmlpath></article>
</articles></edition>