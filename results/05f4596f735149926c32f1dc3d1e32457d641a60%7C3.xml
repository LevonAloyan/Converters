<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2010</searchword><id>8772</id><udhid>UDH:TvAR/8772</udhid><titel>Natura 2000: werk voor wetgever, bestuur en rechter</titel><searchwords><searchword>TvAR 10/2010</searchword><searchword>UDH:TvAR/8772</searchword></searchwords><attachments><attachment><name>TvAR2010_10_03_Natura.pdf</name><extention>pdf</extention><url>https://denhollander.info/download/7781/ci</url></attachment></attachments><inleiding>1. Inleiding&#13;
De term ‘wet- en regelgeving’ heeft zo langzamerhand een buitengewoon negatieve klank. Als er iets mis gaat is dat de schuld van ‘wet- en regelgeving’. Of de perceptie van bur­gers nu altijd juist is valt te betwijfelen1, maar het recht is blijkbaar steeds verdacht. De regelgeving rond Natura 2000 wordt wel als een bijzonder hoogtepunt van akelige juristerij beschouwd. Of dat terecht is, is maar de vraag. Juristen va­ren in Natura 2000-affaires vooral op de natuurbeschermers. Als we het versmallen tot landbouw draait alles om de depo­sitie van ammoniak. Het systeem is niet moeilijk: men heeft het van belang gevonden om een aantal gebieden te bescher­men. Er is vast komen te staan dat de ammoniakdepositie veel te hoog is, soms tien keer de kritische depositiewaar­de. De aangewezen gebieden dreigen te verdwijnen. De een­voudige jurist trekt dan de conclusie: er kan geen ammoniak meer bij. Dat is geen ingewikkelde boodschap, maar in som­mige gevallen wel een vervelende. Gewenste ontwikkelin­gen kunnen geen doorgang vinden. Nu zelfs (ex-)natuurbe­schermers tot de conclusie komen dat het beleid veel te ver is doorgeschoten en dat Natura 2000 in Nederland veel te streng wordt toegepast,2 is er misschien wel aanleiding om tot een inhoudelijke heroverweging van natuurbeleid te ko­men. Dat is niet aan juristen, maar aan natuurbeschermers en politici. Toch kunnen juristen niet geheel worden vrijge­pleit van de moeilijkheden rond Natura 2000; erkend moet worden dat wetgever, bestuur en rechter hier en daar flinke steken hebben laten vallen, waardoor de problematiek eerder groter dan kleiner is geworden.&#13;
In dit artikel worden de problemen beschreven. Na een kor­te beschrijving van de ammoniakproblematiek en –aanpak, de Habitatrichtlijn, een korte historie van de Natuurbescher­mingswet 1998 en een beschrijving van die wet zoals die met ingang van 31 maart 2010 is komen te luiden, de be­heerplannen en het landelijke en provinciale stikstofbeleid, wordt ingegaan op de voor de praktijk belangrijke vragen:&#13;
––Kan een veehouderij in de buurt van een Natura 2000 gebied nog uitbreiden?&#13;
––Wat moet er gebeuren met bestaande veehoude­rijen?&#13;
––Hoe kan de ammoniakdepositie worden terugge­drongen?&#13;
Deze vragen worden behandeld in par. 10 en 11. Tenslot­te worden de contouren van een door mij voorgestane oplos­sing beschreven en de opgaven, waarvan de titel van dit arti­kel spreekt, nader omschreven.&#13;
Naar aanleiding van de Programmatische Aanpak Stikstof (zie par. 9) is in de Tweede Kamer (Vaste Commissie LNV) wederom een discussie ontstaan over de kritische depositie­waarde (KDW). Daarbij wordt, in navolging van de Com­missie Trojan, gevraagd om relativering van dat begrip. Men moet echter beseffen dat deze KDW in de jurisprudentie ei­genlijk maar een ondergeschikte rol speelt, zolang de werke­lijke depositie daar ver boven ligt. Met andere woorden: of de KDW nu 400 Mol, 800 Mol of 1200 Mol bedraagt, maakt niet uit voor de vraag of de depositie mag stijgen van 3000 naar 3010 Mol. Het antwoord is eenvoudig: nee. Daar komt nog bij dat men er niet zomaar voor kan kiezen om de KDW te laten vervallen, zolang daar een ecologische definitie aan gekoppeld is. De kritische depositiewaarde is de waarde die het gebied nog juist kan verdragen, wil het niet ten onder gaan. Met dat alles is niet gezegd dat andere maatregelen – te denken valt aan het waterbeheer – niet evenzeer van be­lang zijn om de instandhoudingsdoelstelling van de gebie­den dichterbij te brengen.&#13;
</inleiding><content>2. Ammoniak&#13;
De uitstoot van ammoniak is een belangrijk milieuaspect van de veehouderij. Al jaren wordt getracht deze uitstoot te­rug te brengen. De afname die aanvankelijk wel plaatsvond – van 3.000 Mol per hectare halverwege de jaren negentig naar 2.200 Mol in 2002 - stagneert op dit moment.3 Instru­menten voor het terugdringen van de ammoniakemissie kun­nen worden onderscheiden in generieke en gebiedsgerich­te. Generiek beleid, dat geldt voor heel Nederland, komt tot uitdrukking in de regelgeving voor het emissiearm gebruik van dierlijke meststoffen4, de verplichting om mestopslag af te dekken5, de toepassing van de beste beschikbare tech­nieken,6 en de eisen die gesteld worden aan de huisvesting van dieren.7 Sommige van deze instrumenten zijn betrek­kelijk effectief, bij andere worden nogal eens omtrekken­ de bewegingen gemaakt.8 Gebiedsgericht instrumentarium – men zou het ook omgevingsbeleid kunnen noemen – is ge­koppeld aan het begrip ‘inrichting’ uit de Wet milieubeheer. Voor directe ammoniakschade bestaat er het aloude rapport ‘Stallucht en planten’, voor het overige gaat het om indirecte ammoniakschade, dat wil zeggen dat de emissie van ammo­niak uit inrichtingen wordt vertaald in depositie van ammo­niak op beschermingswaardige gebieden. Deze gebiedsbe­scherming kent ook enkele varianten:&#13;
––De omgevingstoets van de IPPC-richtlijn9,&#13;
––De ‘zeer kwetsbare gebieden’ die worden be­schermd op basis van de Wet ammoniak en veehou­derij;&#13;
––Natuurmonumenten en Natura 2000-gebieden, die worden beschermd op basis van de Natuurbescher­mingswet 1998.&#13;
Daarnaast zijn er nog vele soorten van gebiedscategorieën zonder duidelijke juridische status en dus ook zonder duide­lijk beschermingsregime, zoals extensiveringsgebieden, of gebieden die zijn gedefinieerd in provinciale programma’s voor natuur- en/of landschapsbeleid. Een soort tussenvorm is de Ecologische Hoofdstructuur (EHS), die aanvankelijk vooral beleidsmatig van karakter was, maar die via de Wet ammoniak en veehouderij een directe juridische betekenis heeft gekregen. Over de vraag of dat allemaal niet wat een­voudiger kan, wordt nagedacht bij de voorbereiding van een nieuwe Natuurwet.10 Het ligt voor de hand om bijvoorbeeld veelheid aan gebiedsregimes drastisch te saneren. Alleen al de Natuurbeschermingswet 1998 kent drie soorten van ge­bieden, die we best kunnen missen:&#13;
––Beschermde natuurmonumenten (art. 10). De meeste oude natuurmonumenten zijn opgegaan in Natura 2000. De beperkte oppervlakte dat resteert, rechtvaardigt geen afzonderlijk rechtsregime. Voor zover de natuurmonumenten beschermenswaardig zijn (en dat zal wel het geval zijn) kunnen zij onder het regime van Natura 2000 worden gebracht.&#13;
––Beschermde landschapsgezichten (art. 23). Het belangrijkste rechtsgevolg van de aanwijzing van landschapsgezichten door gedeputeerde staten is dat gemeenten een beschermend bestemmingsplan moeten opstellen. De Wet ruimtelijke ordening biedt daarvoor ook voldoende aanknopingspunten. Ook overigens geldt trouwens dat de Wro gediffe­rentieerde gebiedsregimes niet allen mogelijk, maar zelfs noodzakelijk maakt. Daar hoeft verder geen wetgeving aan te pas te komen. De figuur van art. 23 wordt trouwens in de praktijk niet gebruikt.&#13;
––Gebieden die worden aangewezen door de minister ‘ter uitvoering van verdragen of andere internatio­nale verplichtingen’ (art. 27). Dit artikel is voor­heen, toen de wet nog niet was aangepast, gebruikt om speciale beschermingszones op basis van de Vogelrichtlijn aan te wijzen, maar is nu volstrekt overbodig. In de wet zijn er verder ook geen rechts­gevolgen aan verbonden.&#13;
3. De Habitatrichtlijn&#13;
De Vogelrichtlijn en de Habitatrichtlijn beogen de bescher­ming van dieren en planten, waar zij zich ook bevinden (soortenbescherming) naast de bescherming van bepaalde gebieden (gebiedsbescherming). De soortenbescherming is in Nederland geïmplementeerd via de Flora- en faunawet. Deze wet wordt in het algemeen wel kritisch bejegend, maar is toch niet omstreden. Ook niet omstreden is dat deze wet een correcte implementatie van de richtlijnen vormt.11 Het doel van de gebiedsbescherming is: een gunstige staat van instandhouding (art. 2, tweede lid, Habitatrichtlijn). De Ha­bitatrichtlijn voorziet daartoe in twee belangrijke opdrach­ten. In de eerste plaats moeten de lidstaten maatregelen ne­men om de gebieden in stand te houden en ervoor zorgen dat de toestand niet verslechtert (art. 6, eerste en tweede lid, Habitatrichtlijn). Bij het nemen van die maatregelen mag re­kening worden gehouden met vereisten op economisch, so­ciaal en cultureel gebied, en met de regionale en lokale bij­zonderheden (art. 2, derde lid). Deze maatregelen zouden het hoofdbestanddeel van de op te stellen beheerplannen moeten vormen. In de tweede plaats: (nieuwe) plannen en projecten moeten beoordeeld worden op mogelijke nadelige effecten voor de aangewezen gebieden (art. 6, derde en vier­de lid Habitatrichtlijn). In beginsel: zijn er voor het project geen alternatieven en bestaan dwingende redenen van open­baar belang om het door te zetten, dan kan zo’n project toch doorgaan als er afdoende wordt gecompenseerd (art. 19g lid 2 jo. 19h lid 1, hierna: ADC-traject). Komen er in het project prioritaire soorten voor, dan zijn de redenen die de realise­ring kunnen rechtvaardigen nog beperkter (art. 19g lid 3 on­der a) en moet vooraf het advies van de Europese Commis­sie worden ingewonnen, als het niet gaat om argumenten die verband houden met de menselijke gezondheid, de openbare veiligheid of voor het milieu wezenlijk gunstige effecten.&#13;
De Habitatrichtlijn schrijft geen uiterste termijn voor wan­neer de doelstellingen van een aangewezen gebied moeten zijn bereikt. De gemeenschapstrouw (art. 4 Verdrag betref­fende de Europese Unie) vereist wel dat er een reële inspan­ning wordt verricht en dat vanaf de dag dat gebieden zijn aangewezen geen ontwikkelingen worden toegelaten die lei­den tot een (onomkeerbare) verslechtering van de natuurlij­ke kenmerken van het gebied.&#13;
4. Natuurbeschermingswet 1998&#13;
De implementatie van het gebiedsbeschermingsbeleid in Nederland heeft heel wat voeten in de aarde gehad. In 1981 zou de Vogelrichtlijn moeten zijn geïmplementeerd. De Habitatrichtlijn diende per 1994 omgezet te zijn in nationale wetgeving.12 Van de oorspronkelijke wetstekst13 stond direct al wel vast dat deze niet voldeed. Omdat de implementatie­termijn van de Habitatrichtlijn inmiddels was verstreken, bracht dit mee dat in tal van rechterlijke uitspraken besluiten ofwel rechtstreeks aan de Habitatrichtlijn werden getoetst ofwel getracht werd tot een richtlijnconforme interpretatie van nationaal recht te komen.14 Ook toen de aangepaste wet op 1 oktober 2005 in werking trad15, was nog steeds geen sprake van een correcte implementatie. Daarvan kon pas worden uitgegaan bij de wijziging van 1 februari 2009, toen ook gebieden die al wel op de lijst stonden, maar nog niet definitief waren aangewezen onder de bescherming van Na­tura 2000 werden gebracht.16&#13;
Het is goed om te beseffen dat de Habitatrichtlijn als hoge­re regeling van belang blijft, ook voor een rechterlijke toet­sing. Dit komt op verschillende manieren tot uitdrukking. In de eerste plaats kan er op Europees niveau een uitleg wor­den gegeven aan de gehanteerde begrippen, bijvoorbeeld in rechtspraak van het EU-Hof van Justitie. In de tweede plaats zal ook van wijzigingen in de Natuurbeschermingswet 1998 weer moeten komen vast te staan dat zij niet in strijd zijn met de richtlijn. Zo zal de rechter voor de vraag komen te staan of de wijzigingen als gevolg van de Crisis- en herstel­wet wel richtlijnconform zijn. Een en ander beperkt de na­tionale bewegingsvrijheid, zodat het maar de vraag is of de in de inleiding bepleite versoepeling überhaupt wel doorge­voerd kan worden. In elk geval zal deze steeds ook aan de richtlijn zelf moeten worden getoetst.&#13;
Een punt van aandacht is nog dat de Natuurbeschermings­wet 1998 in sommige opzichten verder gaat dan waartoe de Habitatrichtlijn verplicht. Door de wijzigingen als gevolg van de Crisis- en herstelwet is deze ‘nationale kop’ welis­waar grotendeels gesneld, maar nog niet geheel verdwenen. Een voorbeeld is het begrip ‘handelingen’ in art. 19d Na­tuurbeschermingswet, dat in de Habitatrichtlijn niet voor­komt. Sinds de Natuurbeschermingswet 1998 in het Staats­blad verscheen is deze al vaak gewijzigd:&#13;
––In 2005 werden de artikelen ingevoegd die noodza­kelijk waren voor de implementatie van de richt­lijnen. De belangrijkste: art. 10a (aanwijzing) en de artikelen 19a e.v. (rechtsgevolgen). De vergun­ningverlening werd van het rijk (minister van LNV) overgeheveld naar de provincie (gedeputeerde staten).&#13;
––Op 1 februari 200917 werd een wijziging van kracht die betrekking had op bestaand gebruik. Zo kan het beheerplan beschrijven welke handelingen in het gebied en daarbuiten het bereiken van de instand­houdingsdoelstelling niet in gevaar brengen. Bij die gelegenheid is onder meer ook een voorziening getroffen voor gebieden die al wel op de com­munautaire lijst stonden maar nog niet volgens nationaal recht waren aangewezen (art. 1, onder o) en is de spelling van ‘beheersplan’ veranderd in ‘beheerplan’.&#13;
––De Crisis- en herstelwet18 beoogde opnieuw verlichting te brengen. De wijzigingen betroffen de bescherming van oude doelen voor beschermde natuurmonumenten in Natura 2000 gebieden, een wijziging van het vergunningenregime voor be­staand gebruik en invoering van een aparte regeling voor de gevolgen van stikstofdepositie. Daarnaast zijn er nog wijzigingen van ondergeschikte aard aangebracht.19&#13;
––De invoering van de Wet algemene bepalingen omgevingsrecht (Wabo)20 brengt mee dat de na­tuurbescherming wordt meegenomen in de omge­vingsvergunning. Als voor een activiteit ook een Natuurbeschermingswetvergunning nodig is, wordt de zgn. aanhaakprocedure gevolgd. Gedeputeerde staten dienen in het kader van de omgevingsvergun­ning te toetsen aan de Natuurbeschermingswet en daarvan een verklaring van (geen) bedenkingen af te geven. Een en ander is geregeld in het nieuwe hoofdstuk IX van de Natuurbeschermingswet.&#13;
Uitgangspunt voor dit artikel is de tekst per 1 oktober 2010. Slechts waar dat voor een goed begrip nodig is, wordt naar oude teksten verwezen.&#13;
5. De stand van zaken: gebieds-aanwijzingen&#13;
De aanwijzing van gebieden verloopt in etappes. Vogel­richtlijngebieden waren al eerder aangewezen, waarbij nog geen instandhoudingsdoelstelling was vastgelegd. De Ha­bitatgebieden volgen een iets andere procedure: na plaat­sing op een communautaire lijst (op basis van aanmelding door de lidstaten) volgt een nationale aanwijzingsprocedu­re. Omdat Vogel- en habitatrichtlijngebieden inmiddels zijn samengevoegd onder het begrip Natura 2000, lopen de Vo­gelrichtlijngebieden daar ook weer in mee, waarbij dan nu wel instandhoudingsdoelstellingen worden geformuleerd. In Nederland spreekt men bij de aanwijzing van gebieden van tranches. De eerste tranche omvatte 111 gebieden; de terinzagelegging vond plaats in 2007 en intussen is er ook al de eerste rechtspraak over verschenen.21 De tweede tranche (waddentranche) is ter inzage gelegd in 2007 en de definitie­ve aanwijzing heeft plaatsgevonden in 2009. De aanwijzing van de derde tranche (29 gebieden) en de vierde tranche (11 gebieden) is nog niet voltooid.22 Bij de aanwijzing van ge­bieden is veel discussie ontstaan over de juistheid van de in­standhoudingsdoelstellingen, de begrenzing en de exter­ne werking. Daarbij wordt gesuggereerd dat de aanmelding van de gebieden vaak al onjuist was.23 Op aandrang van de Tweede Kamer heeft de minister van LNV voor een aantal gebieden wel een wijziging in de aanwijzing aangebracht, naar aanleiding van provinciale voorstellen en conceptbe­heerplannen, een en ander volgens de zgn. omkeerprocedure (eerst een conceptbeheerplan, dan de aanwijzing).24 De aan­wijzing voor alle 166 gebieden moet voor eind 2010 zijn af­gerond.25&#13;
6. Beheerplannen, stand van zaken&#13;
Een beheerplan wordt door gedeputeerde staten binnen drie jaar na de aanwijzing opgesteld (art. 19a, zevende lid). Het beheerplan bestrijkt een termijn van zes jaar (art. 19a, twee­de lid). Het beheerplan bevat een beschrijving van de beoog­de resultaten en daartoe te nemen maatregelen (art. 19a, der­de lid). Uit rapportages van het Regiebureau Natura 200026 blijkt dat het opstellen van beheerplannen stroef verloopt en dat voorzien wordt dat de wettelijke termijn van drie jaar niet overal gehaald zal worden.&#13;
Het is nogal verwonderlijk dat het maken van beheerplan­nen zoveel tijd neemt. Hoewel veel van de Natura 2000-ge­bieden al sinds jaar en dag op allerlei lijsten staan (en vele gebieden ook al beschermd natuurmonument waren) bleken veel ecologische gegevens eenvoudigweg niet voorhanden. Onderzoek naar de herkomst van ammoniakbelasting bleek evenmin eenvoudig, om nog maar te zwijgen van inzicht in dosis-effectrelaties. De ammoniakdepositie van bedrijven wordt bij de vergunningverlening niettemin berekend tot achter de komma, waarmee een exactheid wordt gesugge­reerd die weliswaar vanuit de modelmatige benadering wel te verantwoorden is (hoewel men niet eens foutmarges ex­pliciteert), maar die met de werkelijkheid niet zoveel te ma­ken heeft.27 Dat de totstandkoming van beheerplannen veel tijd kost heeft ook te maken met de wens om zoveel mo­gelijk met betrokkenen – natuur, landbouw, overheid – tot overeenstemming te geraken.&#13;
De bepaling van art. 19d natuurbeschermingswet houdt in dat het verboden is om zonder vergunning projecten of an­dere handelingen te verrichten die de kwaliteit van habi­tats kunnen verslechteren of een significant verstorend effect kunnen hebben op soorten waarvoor het gebied is aangewe­zen. Gegeven de in de inleiding genoemde kritische depositiewaarde – die een waarde vertegenwoordigt waarbij een habitat nog juist in stand kan blijven – en de hoogte van werkelijke deposities ligt het voor de hand dat van uitbrei­ding van ammoniakdepositie geen sprake kan zijn. Zelfs de status quo – de huidige depositie – leidt op den duur tot te­loorgang van het natuurgebied en er zal dus moeten worden ingekrompen. Voor dat laatste is het beheerplan bedoeld, maar er is ook nogal wat ondernomen om in ieder geval be­staand gebruik te ontzien en zelfs om bedrijfsontwikkeling mogelijk te maken. In feite is dat laatste de oorzaak van veel discussies – ook in rechte – over Natura 2000 en de land­bouw en een belangrijke oorzaak voor de vertraging van be­heerplannen.&#13;
7. Het beheerplan en legalisatie&#13;
De Natuurbeschermingswet heeft – naast de oorspronkelij­ke invalshoek van art. 19a, derde lid – namelijk nog andere doelstellingen aan het beheerplan verbonden, namelijk het buiten schot houden van bestaand gebruik en zelfs het toe­staan van ontwikkelingen. Zo dient het beheerplan ook als een soort van legaliseringsprogramma en een ontwikkelings­plan. In dit verband is het illustratief om de bepaling van art. 19d te vergelijken met art. 17, waar het beheerplan voor be­schermde natuurmonumenten een plaats heeft gekregen. Deze eenvoudige regeling geeft precies weer waar het om gaat, niet meer en niet minder dan ‘behoud, herstel, ontwik­keling van het natuurschoon of van de natuurwetenschap­pelijke betekenis’. Weliswaar heeft het beheerplan ook daar gevolgen voor de vergunningplicht: handelingen die worden verricht overeenkomstig het beheerplan behoeven geen ver­gunning (art. 16, vijfde lid). Maar daarbij gaat het dus steeds om handelingen tot behoud, herstel en ontwikkeling. Art. 19d is niet alleen veel ingewikkelder, maar gaat ook veel verder dan art. 17 Natuurbeschermingswet en treedt vermoe­delijk ook buiten de doelstelling van art. 6, eerste lid, Habi­tatrichtlijn.&#13;
Deze functie van het beheerplan bij Natura 2000 leidt er zelfs toe dat het in het tiende lid van art. 19a is voorzien dat een beheerplan wel eens een passende beoordeling zou moe­ten ondergaan, namelijk als daarin projecten zijn opgeno­men die ‘significante gevolgen’ kunnen hebben. Dat is de omgekeerde wereld, die is mogelijk gemaakt door:&#13;
––Art. 19a, eerste lid, waarin het mogelijk wordt ge­maakt dat het beheerplan beschrijft welke handelin­gen en ontwikkelingen in het gebied en daarbuiten het bereiken van de instandhoudingsdoelstelling niet in gevaar brengen, mede gelet op de maatrege­len die worden getroffen. Het beheerplan kan dat ook doen met bij AMvB aangewezen projecten of handelingen van nationaal belang.&#13;
––Art. 19a, derde lid, waarin het ‘bestaande gebruik’ wordt genoemd in het beheerplan.&#13;
––Art. 19d, tweede lid, dat bepaalt dat geen vergun­ning nodig is voor het realiseren van projecten of het verrichten van handelingen overeenkomstig een beheerplan.&#13;
––Art. 19c, zesde lid, dat bestaand gebruik dat in het beheerplan is opgenomen vrijwaart van ingrepen. Dit geldt niet voor stikstofdepositie (art. 19ke).&#13;
Wat is hier nu de betekenis van? Soms komt het er op neer dat de habitattoets naar voren wordt gehaald – namelijk ter gelegenheid van de vaststelling van het beheerplan waar­in een project is opgenomen. Dan moet namelijk een ‘pas­sende beoordeling’ geschieden, als het al niet was op grond van art. 19a, tiende lid, dan wel op grond van art. 6, der­de lid, van de Habitatrichtlijn. Mij ontgaat het voordeel van zo’n werkwijze. Men belast het beheerplan met een besluit­vorming over projecten, waar dat plan helemaal niet voor is bedoeld. Bovendien is de kans groot dat het project, als het eenmaal wordt uitgevoerd, opnieuw een passende beoorde­ling moet ondergaan. Als een passende beoordeling niet ter gelegenheid van het beheerplan wordt uitgevoerd komt het systeem erop neer dat projecten en handelingen niet langer vergunningplichtig zijn. Dat betekent evenwel niet dat zij dan ook in overeenstemming met de Habitatrichtlijn zijn. De richtlijn verplicht niet eens tot een vergunningstelsel.&#13;
8. Beheerplan: juridische vragen&#13;
Rond het beheerplan is een aantal vragen gerezen, die hier kort worden aangestipt. De eerste vraag betreft de termij­nen. Is het mogelijk om in een beheerplan te temporiseren en niet de wettelijke termijn van zes jaar te nemen, maar een periode van drie of vier termijnen in ogenschouw te nemen? Het antwoord op deze vraag is: dat kan. De Habitatricht­lijn geeft geen eindtermijnen aan, zoals de Kaderrichtlijn water bijvoorbeeld wel doet. Wel zal een redelijke inspan­ning worden gevergd van de lidstaten; men kan het dus niet allemaal op de lange baan schuiven. De instandhoudings­doelstelling mag in de tussentijd niet in gevaar komen. Zo zal niet uitsluitend mogen worden volstaan met te verwij­zen naar generiek beleid. Een tweede vraag is, of de kriti­sche depositiewaarde in een beheerplan mag worden aan­gepast. Aanpassing is mogelijk, indien dat, in het licht van de instandhoudingsdoelstelling, wetenschappelijk te onder­bouwen valt. Een volgende vraag is of een drempelwaarde mag worden gehanteerd. Dat zou wellicht wel kunnen, maar dan zal onderbouwd moeten worden waarom dit geen ge­vaar oplevert voor de instandhoudingsdoelstelling. Dat zal, met name vanwege de cumulatie, niet meevallen. Veel vra­gen rond het beheerplan hebben betrekking op zaken als sal­dering en tijdelijke verhogingen van de depositie. Daarop wordt hieronder apart ingegaan.&#13;
Al met al is het beheerplan een heel goed instrument om de Natura 2000 doelstellingen te verwezenlijken. In het beheer­plan worden de belangrijke keuzes gemaakt omtrent de aan­pak van de problemen. Als echter voor maatregelen en voor­zieningen geen geld is – de provincies klagen flink op dit moment – en als enige invalshoek de legalisering van ont­wikkelingen zou overblijven, dan schiet het beheerplan zijn doel voorbij en zal ook al snel strijd met de Habitatrichtlijn kunnen ontstaan.&#13;
9. Programmatische aanpak op rijksniveau&#13;
Terwijl het opstellen van beheerplannen – in elk geval voor wat betreft de stikstofparagrafen daarin - enigszins lijkt te stagneren, wordt toch allerminst stilgezeten. Op rijksniveau is de zgn. programmatische aanpak ontwikkeld. Ook op pro­vinciaal niveau wordt buiten het beheerplan om stikstofbe­leid ontwikkeld. Brabant en Overijssel hebben daarvoor ook al een juridische vorm gevonden (zie paragraaf 10).&#13;
De programmatische aanpak stikstofdepositie (PAS), gere­geld in art. 19kg en volgende (ingevoerd door een amende­ment op de Crisis- en herstelwet28) is een uitvloeisel van de gedachte dat enige flexibiliteit in de vergunningverlening voor agrarische bedrijven mogelijk moet zijn, inclusief be­perkte uitbreidingen, als maar vaststaat dat de trend van de depositie op de langere termijn neerwaarts is. Deze gedach­te lag eigenlijk ook al ten grondslag aan het ‘Toetsingskader ammoniak en Natura 2000’29 en is door de Commissie Tro­jan nog eens naar voren gebracht.30 De Adviesgroep Huys kwam met een aanbeveling een programmatische aanpak van de grond te tillen.31&#13;
Het ‘programma’ is (net als bij de bestrijding van de over­schrijding van grenswaarden met betrekking tot de lucht­kwaliteit) geïntroduceerd als meest integrale instrument om uiteindelijk te voldoen aan de eisen van de Habitatricht­lijn. Het programma heeft – zo valt op te maken uit de tekst van art. 19 kg en kh Natuurbeschermingswet – in zoverre geen verbindende kracht, dat het geen verboden of geboden zal opleggen aan ondernemers. Het kan uiteraard wel lei­den tot (generieke) aanschrijvingen of beleid met betrekking tot het afgeven, wijzigen en intrekken van vergunningen. Dat kan bevoegdheden betreffen onder de Meststoffenwet, de Wet bodembescherming (Besluit gebruik meststoffen), de Wet milieubeheer (de milieuvergunning c.q. omgevings­vergunning), Besluit mestbassins milieubeheer, Besluit am­moniakemissie huisvesting veehouderij) en de Wet ammoni­ak en veehouderij. De Natuurbeschermingswet 1998 houdt geen regeling in van de wijze waarop het besluit tot vast­stelling van het programma wordt vastgesteld. Aangenomen mag worden, dat het rijk – bijvoorbeeld via toepassing van afd. 3.4 Awb – aan een ieder de mogelijkheid zal geven op het programma in te spreken. Beroep tegen de vaststelling van het programma is uitgesloten. Dat is opmerkelijk, aan­gezien het programma (ook naar analogie van het Nationaal Samenwerkingsprogramma Luchtkwaliteit) onder meer kan inhouden dat bepaalde projecten niet vergunningplichtig zijn op grond van de uitkomst van een passende beoordeling en de door het programma te creëren ruimte voor nieuwe ont­wikkelingen. De uitvoering van het programma is geborgd door de mogelijkheid van inzet van de generieke instrumen­ten van het interbestuurlijk toezicht (indeplaatstreding bij taakverwaarlozing en vernietiging of schorsing van beslui­ten ingeval van strijdigheid met het recht). Uit de parlemen­taire geschiedenis wordt niet duidelijk wat er gedaan is met de suggestie om bestaand gebruik nadrukkelijk bij het pro­gramma te betrekken en om het programma te onderwerpen aan een passende beoordeling.&#13;
Uit het op 28 juni 2010 vastgestelde Voorlopige Program­ma Stikstof blijkt dat het aan de ene kant gaat om een soort landelijk kader – een superbeheerplan – maar aan de andere kant worden ook concrete maatregelen voorgesteld. Op lan­delijk niveau zijn dat:&#13;
––Verbeteren van het uitrijden van dierlijke mest (injecteren op bouwland)&#13;
––Aanscherpen emissie-eisen voor nieuwe stallen (BBT+)&#13;
––Emissie-eisen opstellen voor dieren waarvoor deze nu nog niet gelden (melkrundvee, vleeskalveren)&#13;
––Andere emissiebeperkende maatregelen, op te nemen in de Regeling ammoniak en veehouderij (voer, management).&#13;
Niet alleen de landbouw, ook andere bronnen worden be­zien: verkeer, industrie, import. Overal worden flinke reduc­ties van stikstof voorzien, zonder dat overigens extra maat­regelen in het vooruitzicht worden gesteld. Door al deze reducties komt er weer ontwikkelruimte. In het definitieve PAS zal worden vastgesteld welke handelingen en projec­ten gebruik kunnen maken van de ontwikkelruimte, even­tueel na een passende beoordeling. De mogelijkheden voor ontwikkeling van bedrijven staan of vallen met de monito­ring en borging van de lange termijnontwikkelingen. Bij on­gunstige uitkomsten van de monitoring moet tijdig en ade­quaat ingegrepen kunnen worden. Het definitieve PAS zal daarvoor de spelregels geven, onder het motto ‘hand aan de kraan’. Voor de vergunningverlening wordt in het Voorlopi­ge PAS verondersteld dat zelfs kleine toename van deposi­ties nu weer mogelijk zijn, mits een ecologische onderbou­wing beschikbaar is (met een passende beoordeling) en mits deze ontwikkeling past binnen de dalende lijn voor dat ge­bied. Daarvoor is het PAS echter niet nodig. Met een passen­de beoordeling met als uitkomst dat er geen significante ef­fecten zijn, kan ook nu al een vergunning worden verleend. Het is dan nog maar de vraag of een landelijk PAS de voor een vergunning noodzakelijke onderbouwing überhaupt zal kunnen leveren. Een aanpak op gebiedsniveau biedt daar­voor veel meer kansen. Intussen is niet erg duidelijk wat de betekenis van het programma is naast het beheerplan. Immers, ook dat plan behelst – als het goed is – een programmatische aanpak, alleen dan toegespitst op een bepaald gebied. Positief is dat ook andere sectoren dan de landbouw nadrukkelijk in beeld zijn; deze zullen ook in beheerplannen moeten worden meegenomen. Van de gene­rieke aanpak wordt veel verwacht, maar de vraag is of dat terecht is. De reductie van ammoniakemissie is niet onsuc­cesvol, maar kost toch veel tijd, doordat generieke maatre­gelen vaak worden uitgesteld.32 Wat de veehouderij betreft worden niet alleen bovengenoemde maatregelen voorzien, maar wordt nog nagedacht over wat er moet gebeuren met het expireren van melkquotum en dierrechten per 2015.33&#13;
Of het belangrijkste doel van het PAS – een programma op­stellen, zodat individuele beslisruimte (ontwikkelingsruim­te) verkregen kan worden – gehaald kan worden is nog maar de vraag. Het grote voorbeeld is het Nationaal Samenwer­kingsprogramma Luchtkwaliteit. Projecten kunnen op basis van dat programma doorgang vinden, ook al verslechtert de luchtkwaliteit, als maar vaststaat dat de kwaliteit uiteinde­lijk wel wordt gehaald, veelal door concrete compenserende maatregelen. Er zijn echter wel enkele verschillen met het PAS. In de eerste plaats maakt de Richtlijn van het Europees Parlement en de Raad betreffende de luchtkwaliteit en scho­nere lucht voor Europa34 een dergelijk systeem mogelijk. In­gevolge de artikelen 22 en 23 van de Richtlijn mag een lid­staat voor een bepaalde zone of agglomeratie het tijdstip dat moet zijn voldaan aan de grenswaarden voor stikstofdioxi­de tijdelijk uitstellen en mag een lidstaat tijdelijk vrijgesteld worden van het tijdstip waarop moet zijn voldaan aan de in de Richtlijn neergelegde grenswaarden voor zwevende deel­tjes, mits voor die zone of agglomeratie een luchtkwaliteit­plan wordt opgesteld waarin wordt aangetoond dat de grens­waarden na verloop van dat uitstel alsnog kunnen worden bereikt. Het NSL biedt uitzicht op het bereiken van die doel­stellingen, in 2011 voor fijn stof, in 2015 voor stikstofdioxi­de. Er is (nog) geen enkel zicht op het bereiken van ammo­niakdoelstellingen. In het NSL staan ook de projecten die mogen worden uitgevoerd. Die staan in het PAS nog niet, en het is ook niet goed voorstelbaar dat dat zal gebeuren. In het NSL gaat het, ook bij regionale projecten om flinke ingre­pen, zoals wegen, industrieterreinen, grote woningbouwlo­caties. Bij agrarische projecten gaat het vaak om kleine ver­anderingen en uitbreidingen. In de tweede plaats worden bij een voor de luchtkwaliteit nadelig project telkens extra con­crete maatregelen bekendgemaakt. De Afdeling bestuurs­rechtspraak heeft dit systeem gesanctioneerd, mede omdat er jaarlijks gemonitord wordt en de Europese Commissie het NSL heeft goedgekeurd.35 De Habitatrichtlijn bevat geen ba­sis voor een vergelijkbare figuur. Het blijft dus de vraag of de Raad van State een uitbreiding van de depositie op een Natura 2000-gebied zal goedvinden (bij een gegeven over­belasting) als verwezen wordt naar een PAS. Daar komt nog bij de vraag of het in alle opzichten wel zo gunstig is om de toetsing – in casus de ‘passende beoordeling’ te verrich­ten op ‘programmaniveau’ in plaats van op projectniveau. In veel gevallen betekent het dat er gewoon twee keer onder­zoek moet worden gedaan. Bij het NSL komt het er pas echt op aan als zou blijken dat de doelstellingen niet worden ge­haald. Dat is geenszins denkbeeldig.36&#13;
Het valt te vrezen dat de energie die nu in het PAS wordt ge­stoken vergeefs zal zijn, als deze niet kan worden omgezet in beheerplannen. Daar zal het namelijk uiteindelijk moeten gebeuren.&#13;
10. Stikstof in de provincie&#13;
Door de provincie Overijssel is opgesteld een ‘Beleidska­der Natura 2000 en stikstof voor veehouderijen’.37 In dit beleidskader wordt geen aandacht besteed aan verkeer en industrie.38 Voor elk Natura 2000 gebied wordt de stikstof­gevoeligheid aangegeven in drie categorieën: kritische depo­sitiewaarde (KDW, bijvoorbeeld 400), de empirische range (bijvoorbeeld 700) en het Ecologisch acceptabel tussenni­veau (bijvoorbeeld 1500).39 De opgave voor veehouderij­en die direct effect hebben op het gebied – er is een causaal verband tussen emissie en depositie – wordt bepaald door het totale depositieaandeel van deze bedrijven (gelegen in een zone van 10 km) te berekenen (35%) en vervolgens de reductieopgave eveneens op dat percentage te bepalen. Zo wordt een evenredige bijdrage gevraagd. Dit lijkt niet erg zinvol in het licht van de Habitatrichtlijn, waar immers de instandhoudingsdoelstelling voorop staat. Met andere woor­den: als daarvoor nodig is dat de veehouderij een grotere re­latieve bijdrage levert, dan zal dat ook moeten gebeuren.40 Het beleidskader is vertaald in een Beleidsregel Natura 2000 en stikstof voor veehouderijen.41 Bedrijven worden inge­deeld in drie categorieën: A. bedrijven beneden de drempel­waarde (minder dan 1% van de kritische depositiewaarde), C. bedrijven boven de grenswaarde (50% van de kritische depositiewaarde) en B. bedrijven tussen drempelwaarde en grenswaarde.&#13;
In Noord-Brabant is een Verordening stikstof en natura 2000 opgesteld.42 Deze verordening heeft een bredere strekking dan de beleidsregel van Overijssel. Hij richt zich namelijk op alle bedrijven in de provincie en niet alleen op bedrijven die ammoniak deponeren op Natura 2000-gebieden. De ver­ordening is gebaseerd op art. 19ke, derde lid, van de Natuur­beschermingswet.&#13;
Op de precieze inhoud van deze twee regelingen wordt in de volgende paragrafen nog ingegaan. Bij beide figuren – zowel de Beleidsregel als de Verordening – kunnen ech­ter ook de nodige juridische kanttekeningen worden ge­plaatst. De Overijsselse beleidsregel richt zich enerzijds op het treffen van passende maatregelen (art. 19c en 19ke Na­tuurbeschermingswet) en anderzijds op het formuleren van regels aan de hand waarvan vergunningaanvragen kunnen worden beoordeeld. Wat het eerste betreft lijkt de beleids­regel vooral bedoeld om een kader te geven voor de be­voegdheid van art. 19ke, derde lid, op grond waarvan bij be­schikking ‘verplichtingen’ kunnen worden opgelegd. Dat is geen probleem. Anders ligt dat met de vergunningverlening. De vraag is aan welke bevoegdheid is de beleidsregel eigen­lijk is opgehangen als het gaat om de vergunningverlening. Art. 19ke spreekt als gezegd alleen over passende maatrege­len, die bij beschikking kunnen worden opgelegd, niet over vergunningen. Uiteraard bestaat er een algemene bevoegd­heid tot het vaststellen van beleidsregels met betrekking tot een bevoegdheid (in dit geval de bevoegdheid tot vergun­ningverlening).43 Het moet dan uiteraard wel om (enigszins) vrije bevoegdheden gaan. In art. 19kd Natuurbeschermings­wet is geregeld hoe de stikstofdepositie bij de vergunning­verlening dient te worden beoordeeld. Dit artikel komt er op neer dat als de stikstofdepositie niet toeneemt, de vergun­ning verleend moet worden.44 Overijssel stelt in de beleids­regel echter strengere eisen, door niet van de vergunde de­positie uit te gaan, maar eerst terug te rekenen tot de zgn. gecorrigeerde emissiewaarde, die lager kan zijn. In het licht van de gewenste ontwikkeling is dat natuurlijk goed, maar een bedrijf dat daarmee te maken krijgt zal zich volgens mij terecht kunnen beroepen op art. 19kd, dat dwingend is ge­formuleerd en waarop niet via art. 19ke een uitzondering wordt gemaakt. Voor zo’n geval is de beleidsregel in strijd met de wet en dient dus buiten toepassing te blijven.&#13;
Hier wreekt zich trouwens een inconsistentie in de wet zelf, waar bij de bevoegdheid van art. 19c en art. 19ke geen rela­tie is gelegd met de Natuurbeschermingswetvergunning als zodanig. Het gaat om nieuwe zelfstandige bevoegdheden. Zo is intrekking van een vergunning als ‘passende maatre­gel’ niet mogelijk, hetgeen toch erg voor de hand zou heb­ben gelegen.&#13;
De Brabantse verordening is ook gebaseerd op art. 19ke, derde lid, dat regeling bij algemeen verbindend voorschrift mogelijk maakt. De Brabantse verordening regelt daarbij eveneens niet alleen de ‘passende maatregelen’, maar ook de vergunningen. Daarvoor biedt de Natuurbeschermings­wet geen basis. Ook de Brabantse verordening gaat verder dan de regeling van art. 19kd en moet daarom ook, in die gevallen waarbij een belanghebbende zich op art. 19kd be­roept om zijn vergunde rechten veilig te stellen, in strijd met de wet worden geacht.45&#13;
De juridische basis voor de provinciale regelingen is derhal­ve twijfelachtig. Dat staat aan een verdere beschrijving hier­na uiteraard niet in de weg.&#13;
11. Inkrimpen&#13;
De Habitatrichtlijn regelt in art. 6, eerste lid, dat de Lid-Sta­ten passende maatregelen moeten nemen. Een beheerplan is optioneel. De Natuurbeschermingswet gaat verder: Gede­puteerde staten van de provincie zijn verplicht een beheer­plan op te stellen voor elk Natura 2000-gebied (art. 19a, eer­ste lid). Zij doen dat na overleg met de eigenaren, gebruikers en andere belanghebbenden. Het beheerplan dient – gelet op de richtlijn - in de allereerste plaats als vorm voor door de overheid te nemen maatregelen. Het derde lid van art. 19a wijst daar ook op. Art. 19c bevat meer specifiek een op­dracht aan het bevoegd gezag om ‘passende maatregelen’ te nemen.&#13;
Normaal gesproken zou inkrimping op de volgende manie­ren kunnen:&#13;
––onteigening. Bijvoorbeeld bij piekbelastingen kan worden overgegaan tot onteigening. De Onteige­ningswet bevat helaas geen titel meer voor ontei­gening in het belang van de natuur, maar er kan worden uitgeweken naar de titels IV, ruimtelijke ontwikkeling (waarvoor dan wel een besluit op grond van de Wet ruimtelijke ordening nodig is) of VII, landinrichting (waarvoor dan wel een land­inrichting nodig is).46 Minnelijke verwerving op onteigeningsbasis, dat wil zeggen inclusief vol­ledige schadeloosstelling, behoort eveneens tot de mogelijkheden.47&#13;
––Het verplaatsen van bedrijven. In het kader van de Reconstructiewet concentratiegebieden worden wel bedrijven verplaatst naar zgn. landbouwontwik­kelingsgebieden, zij het dat de ontvangst aldaar meestal niet erg hartelijk is. De vraag is bovendien of het verplaatsen van bedrijven erg zinvol is. Wel­iswaar wordt de directe depositie verlaagd, maar verderop neemt de emissie toe, die uiteindelijk ook weer tot depositie leidt, zij het niet direct aan het bedrijf te relateren.&#13;
––Intrekking van de vergunning. Een milieuvergun­ning kan worden ingetrokken indien de inrichting ontoelaatbaar nadelige gevolgen voor het milieu veroorzaakt (art. 8.25 Wet milieubeheer. Ook de Wabo kent een intrekkingsregeling (art. 2.33). Men kan zich daarbij wel afvragen of intrekking van deze vergunningen mogelijk is in verband met een doelstelling die zich nu buiten het bereik van die wetten bevindt, namelijk de natuur. Daarvoor is immers de Natuurbeschermingswet. Deze wet kent, ook na de wijziging via de Invoeringswet Wabo, een veel beperktere intrekkingsgrond (art. 47c48): intrekking is mogelijk ‘indien de omstandigheden sinds het tijdstip waarop de omgevingsvergunning is verleend, zodanig zijn gewijzigd dat deze niet zou zijn verleend (…) indien deze omstandigheden op het genoemde tijdstip zouden hebben bestaan’. Gewijzigd beleid of nieuwe inzichten kunnen dus niet tot intrekking leiden. Om het nog iets ingewik­kelder te maken: het kan ook zijn dat het bedrijf wel over een milieuvergunning beschikt, maar niet over een Natuurbeschermingswetvergunning. De laatste kan dan natuurlijk ook niet worden ingetrok­ken en de eerste wellicht evenmin. Het ligt voor de hand om in een dergelijk geval na te gaan of het be­drijf ooit is getoetst, volgens het hierna te beschrij­ven systeem. Zo nee, dan zou het bedrijf zonder meer illegaal zijn en gesloten kunnen worden. Zo ja, dan zou de milieuvergunning (omgevingsver­gunning) misschien toch moeten kunnen worden ingetrokken.&#13;
––Een veel minder verstrekkende ingreep zou kun­nen zijn het aanscherpen van emissie-eisen voor bestaande bedrijven. In dit verband wordt wel ge­sproken van BBT-plus49 of zelfs BBT++. De vraag is: kunnen de vergunningen worden aangepast en kunnen deze betere technieken zonder meer worden voorgeschreven? Hier geldt hetzelfde probleem als bij de intrekking. De grondslag voor wijziging van voorschriften is (te) beperkt.&#13;
Zowel onteigening / verplaatsing als intrekking / aanpassing van de vergunning kosten geld. Bij onteigening gaat het om volledige schadeloosstelling. Bij vergunningen zal ook vrij­wel steeds de schade moeten worden vergoed.&#13;
Maar de Natuurbeschermingswet bevat zoals gezegd, in art. 19ke ook een zelfstandige aanschrijvingsbevoegdheid. Be­drijven kunnen worden verplicht om informatie te verstrek­ken, preventieve of herstelmaatregelen te treffen dan wel binnen een bepaalde termijn het gebruik te staken.&#13;
Deze aanschrijvingsbevoegdheid is in zijn oorspronkelijke vorm per 1 februari 2009 in de wet opgenomen. In de des­betreffende wetswijziging was een regeling opgenomen, waarbij bestaand gebruik vergunningvrij werd, tot aan het moment van de vaststelling van het beheerplan. Als com­pensatie werd toen de aanschrijvingsbevoegdheid geïntrodu­ceerd. Bij de vaststelling van het beheerplan zou daarin be­staand gebruik worden opgenomen, zodat het ook daarna vergunningvrij bleef. Ter gelegenheid van de Crisis- en her­stelwet is de aanschrijvingsbevoegdheid verruimd: ook na vaststelling van het beheerplan mag de bevoegdheid worden gebruikt, zij het niet ten aanzien van bestaand gebruik dat in het beheerplan is opgenomen. Men kan bij art. 19c twee vra­gen stellen:&#13;
––Is het artikel in strijd met de Habitatrichtlijn? De regeling behelst geen absolute verplichting om de bevoegdheid te gebruiken als de kwaliteit van het gebied dat verlangt. De beperking van de aanschrij­vingsverplichting zou daarom mogelijk in strijd kunnen zijn met de richtlijn.50&#13;
––wat voegt het toe aan andere ter beschikking staan­de instrumenten? Ook op grond van art. 21 kunnen immers ‘maatregelen’ worden genomen. Ook kan de vergunning worden gewijzigd of ingetrokken, op grond van art. 43 Natuurbeschermingswet.&#13;
Naar mijn mening had art. 19c wel weer kunnen vervallen. Het is trouwens ook nooit toegepast. Te nemen maatrege­len kunnen dan in het beheerplan worden opgesomd en uit­gevoerd.&#13;
Voor de depositie van stikstof is een specifieke bepaling op­genomen in art. 19ke. Het bevoegd gezag draagt er zorg voor dat passende maatregelen worden genomen om ver­slechtering van de kwaliteit van de voor stikstof gevoelige habitats in een Natura 2000-gebied te voorkomen en om de in het beheerplan voor het desbetreffende Natura 2000-ge­bied ten aanzien van die habitats omschreven resultaten (…) te verwezenlijken. Daartoe kan het bevoegd gezag degene die voor de stikstofdepositie verantwoordelijk is maatrege­len opleggen gericht op preventie of herstel, hem gebieden de handeling die stikstofemissie oplevert te staken of te be­perken of om over die handeling informatie te verstrekken. De algemene aanschrijvingsbevoegdheid (art. 19c Natuur­beschermingswet 1998) wordt beperkt doordat zij niet meer kan worden gericht op bestaand gebruik dat is opgenomen in een beheerplan (art. 19c lid 6 Natuurbeschermingswet 1998). Die beperking geldt echter niet voor de (tot de gevol­gen van depositie van stikstof beperkte) aanschrijvingsbe­voegdheid van art. 19ke Natuurbeschermingswet 1998.51&#13;
Hierboven is al gewezen op eigenaardigheid dat deze aan­schrijving los van alle vergunningen staat. De vraag is ver­volgens of een bedrijf – dat bijvoorbeeld te horen krijgt dat het moet staken – recht heeft op een schadevergoeding. In de toelichtingen bij art. 19c en art. 19ke is over dat aspect gezwegen, maar men mag toch aannemen dat – in ieder ge­val waar dat gebruik legaal was – een schadevergoeding on­ontkoombaar is.&#13;
De Brabantse stikstofverordening stelt emissie-eisen vast die verder gaan dan die van het Besluit Huisvesting. Elke nieu­we stal moet aan deze BBT+ voldoen. Per 1 januari 2028 moeten alle bedrijven als geheel voldoen aan deze eisen. Wel blijft de interne saldering gelden: het gaat om de gemid­delde emissie per dierplaats per bedrijf.&#13;
In Overijssel is ook zo’n taakstelling geformuleerd. In de Beleidsregel is aangegeven dat deze eis in de vorm van een voorschrift aan de Natuurbeschermingswetvergunning wordt verbonden. Niet geregeld is dat bedrijven die al over een vergunning beschikken, ook aan die verscherpte emissie-eisen per 2028 zal moeten voldoen. Zoals gezegd biedt de Natuurbeschermingswet voor wat betreft de mogelijkheden tot wijziging van de vergunning nauwelijks aanknopings­punten voor zo’n aanscherping, Ook in art. 19kf zie ik zo’n bevoegdheid niet. Ook hier zal het dan waarschijnlijk via een beschikking op grond van art. 19ke, derde lid, geëffectu­eerd moeten worden.&#13;
12. Bestaand gebruik&#13;
Dat bestaand gebruik schadelijk kan zijn voor een Natura 2000 gebied is evident. Bestaand gebruik zal in voorkomen­de gevallen dan ook moeten worden aangepakt. Toch heeft de wetgever een groot deel van de inspanningen in de afge­lopen periode gericht op juist het ontzien van het bestaan­de gebruik.&#13;
Art. 1, onder m, omschrijft wat onder bestaand gebruik wordt verstaan:&#13;
––Iedere handeling die op 1 oktober 2005 werd ver­richt en sedertdien niet of niet in betekenende mate is gewijzigd;&#13;
––Voor gebieden die na deze datum zijn aangewezen geldt: iedere handeling die op het moment van aanwijzing van een gebied werd verricht (en daarna niet is gewijzigd).&#13;
Voor stikstof wordt bestaand gebruik nog nader ingevuld in art. 19kd.&#13;
Het begrip ‘bestaand gebruik’ werd op 1 februari 2009 in de wet opgenomen, maar daarvoor speelde het al een belang­rijke rol in de rechtspraak. Het idee was dat ‘bestaand ge­bruik’, uitgedrukt in termen van depositie van ammoniak, impliceerde dat als de depositie van ammoniak bij een wij­ziging van de bedrijfsvoering maar niet toenam, geen spra­ke was van een significant effect. Een passende beoordeling kon dan, aanvankelijk ook volgens de Raad van State, ach­terwege blijven.52 Daar kwam verandering in toen bedrij­ven niet alleen een milieuvergunning nodig hadden, maar ook een Natuurbeschermingswetvergunning. Voor de oude beschermde natuurgebieden gold zo’n vergunningplicht na­tuurlijk al langer, maar daar werd in de praktijk niet zwaar aan getild en bovendien was – als er al eens een vergunning werd aangevraagd of geëist – niet het zware regime van de Habitatrichtlijn van toepassing. Toen de Natura 2000-ge­bieden werden aangewezen, kwam het regime van de Na­tuurbeschermingswet in volle omvang tot leven. Aanvan­kelijk gold dat vooral voor de vogelgebieden die al waren aangewezen. Sinds 1 februari 2009 gold het ook voor de habitatgebieden waarvan de aanwijzing nog niet was vol­tooid, maar die door de plaatsing op de Europese lijst toch al beschermd werden (art. 1, onder n, ten derde). In de zgn. 1-april-jurisprudentie53 - nog op grond van de wet van voor 1 februari 2009 – kwam een einde aan het idee dat bestaand gebruik gevrijwaard zou zijn. De Afdeling oordeelde dat een activiteit, die mogelijk al wel eerder is vergund (bijvoor­beeld: onder de Wet milieubeheer of Hinderwet) maar nog niet eerder onder de Natuurbeschermingswet 1998 is ge­toetst, in zijn geheel moet worden betrokken bij de beoor­deling van de vraag of sprake is van significante effecten in de zin van de Natuurbeschermingswet 1998.54 Aan de hand van het Kokkelvisserijarrest55 kon wel worden voorspeld, dat bestaand gebruik niet zonder meer buiten de toetsing kon blijven maar toch bleek Den Haag verrast.56 In de recht­spraak van 31 maart 2010 is het rechterlijk oordeel overi­gens genuanceerd.&#13;
De in de wet opgenomen peildatum van 1 oktober 2005 is gebaseerd op de datum van inwerkingtreding van een wijzi­ging van de Natuurbeschermingswet. Op dat moment werd de Habitatrichtlijn in de wet geïmplementeerd en kon ieder­een weten dat hij een vergunning moest hebben. Voor stik­stof is in de wet – met de Crisis- en herstelwet – nog een andere peildatum van belang, namelijk die van art. 19kd, derde lid: 7 december 2004. Deze datum is gekozen omdat toen de Natura 2000-gebieden op de Europese lijst zijn ge­plaatst.57 Bij besluiten omtrent het treffen van maatregelen (art. 19c Natuurbeschermingswet 1998) en omtrent vergun­ningverlening (art. 19d) betrekt het bevoegd gezag niet de gevolgen die een handeling kan hebben door het veroorza­ken van stikstofdepositie die op 7 december 2004 (dan wel de latere datum waarop het gebied is aangewezen) al plaats­vond en die sindsdien niet in betekenende mate is gewijzigd en per saldo geen toename van stikstofdepositie op een Na­tura 2000-gebied heeft veroorzaakt (art. 19kd lid 1, onder a).58 Of de stikstofemissie van vóór 7 december 2004 signi­ficante effecten had (kon hebben) op het Natura 2000-gebied is daarbij niet van betekenis. Activiteiten, die ingevolge deze bepaling vergunningvrij zijn moeten wel worden opgeno­men in het beheerplan. Intussen gaat de rechter er trouwens – in tegenstelling tot de regering - van uit dat art. 19kd mee­brengt dat wel degelijk een vergunning nodig is (maar dat de stikstofdepositie daarbij geen rol speelt.59 Voor de rechts­zekerheid van de betrokkenen is dat eigenlijk een betere op­lossing: een vergunningdocument in de kast geeft op termijn meer duidelijkheid dan de mededeling dat geen vergunning nodig is.60&#13;
Op 31 maart 2010 sprak de Afdeling61 zich nader uit over Natuurbeschermingswet 1998 zoals die luidde na 1 februari 2009. Ter beoordeling stond de status van bedrijven, die nog niet eerder een natuurbeschermingswetvergunning verkre­gen maar al wel (lang) bestonden (hun ‘bestaande rechten’). Ook in deze uitspraak werd gezocht naar een peildatum. Ge­oordeeld werd dat geen voorafgaande passende beoordeling nodig is:&#13;
––indien voor een project toestemming is verleend (bijvoorbeeld door middel van een hinderwetver­gunning of een milieuvergunning) voor de afloop van de omzettingstermijn van de Habitatrichtlijn: 10 juni 1994;&#13;
––indien voor een project toestemming is verleend voor de datum van plaatsing op de Europese lijst van habitatgebieden: 7 december 2004;&#13;
––indien voor een project toestemming is verleend voordat een gebied als speciale beschermingszone in de zin van de Vogelrichtlijn is aangewezen: 10 juni 1994 of – indien de aanwijzing later plaatsvond – de datum van de aanwijzing.&#13;
Eventuele wijzigingen sindsdien mogen niet hebben geleid tot een verhoging van de ammoniakdepositie ten opzichte van de vergunde situatie. De Afdeling voegt er aan toe, dat dit vergunningvrij zijn niet afdoet aan de verplichting (neer­gelegd in art. 19e Natuurbeschermingswet 1998) bij verdere vergunningverlening (bijvoorbeeld nodig als het bedrijf wij­zigt of uitbreidt) rekening te houden met de aldus vergun­ningvrije depositie. Met deze uitspraak is veel onbillijkheid, die in de rechtspraak van 1 april 2009 werd gezien62 wegge­nomen.63 De Afdeling baseert zich in deze uitspraak op ju­risprudentie van het Europese Hof en dus mag – met enige slagen om de arm - worden aangenomen dat de wet­telijke regeling van art. 19kd, die op hetzelfde neerkomt, in overeenstemming is met de Habitatrichtlijn.64&#13;
In dit verband is de bepaling van art. 19d, derde lid, enigs­zins verwarrend. Daarin is bepaald dat een vergunning toch nodig is als bestaand gebruik aangemerkt moet worden als een ‘project’ dat ‘afzonderlijk of in combinatie met ande­re projecten’ (…) ‘significante gevolgen’ kan hebben. Daar­bij wordt geen datum genoemd. Het zal de bedoeling van de wetgever wel niet zijn om daarmee de regeling voor het bestaande gebruik weer te ontkrachten65 - vermoedelijk is de bepaling opgenomen om er zeker van te zijn dat er geen strijd ontstaat met de Habitatrichtlijn – en derhalve betrek­king heeft op het onderscheid tussen bestaand gebruik dat onveranderd wordt voortgezet en bestaand gebruik waar­bij een wijziging in de bedrijfsvoering plaatsvindt, bijvoor­beeld doordat de depositie door andere diersoorten zal wor­den veroorzaakt. In alle gevallen zal dan toch eerst de vraag moeten worden beantwoord of bij bestaand gebruik sprake is van een project met significante gevolgen, om te bepalen of de vergunningplicht bestaat of niet. Dat is onwenselijk. In de specifieke stikstofregeling wordt er ook geen aandacht meer aan besteed.&#13;
Dit overziend dient zich de volgende indeling aan:&#13;
––bestaand gebruik dat niet verandert: geen vergun­ning nodig indien eerdere toestemming aanwezig (conform schema); indien geen eerdere toestem­ming: gehele activiteit beoordelen op significantie;&#13;
––bestaand gebruik dat verandert, maar waarbij de de­positie niet toeneemt: gehele activiteit beoordelen, met uitzondering van eerdere toestemming;&#13;
––de depositie neemt wel toe: geen bestaand gebruik, gehele activiteit toetsen met uitzondering van eer­dere toestemming.&#13;
Het zal duidelijk zijn dat het aangehaalde art. 19kd, evenals art. 1, onder m, op gespannen voet staan met de richtlijn en de rechtspraak daarover. Bestaand gebruik is daarin immers gedefinieerd in feitelijke zin (‘werd verricht’) terwijl er in de rechtspraak van wordt uitgegaan dat er ooit toch een beoor­deling – bijvoorbeeld in het kader van een vergunningverle­ning – moet hebben plaatsgevonden.&#13;
Voor de volledigheid moet ook nog de situatie onder ogen worden gezien die het gevolg is van een aanwijzing als be­schermd natuurmonument. Milieuorganisaties hebben wel betoogd66 dat in geval een gebied is aangewezen als be­schermd natuurmonument als peildatum heeft te gelden het moment van aanwijzen. Voorheen werd die datum ook aan­gehouden als de minister aanvragen om een vergunning op basis van art. 12 Natuurbeschermingswet (oud) beoordeel­de. In die oude aanwijzingen werd bestaand gebruik, al of niet vergund, uitgezonderd. Daar zou dan ook het toen gel­dende beleid op moeten worden losgelaten: voor een depo­sitie tot 15 Mol zonder meer een vergunning verlenen, voor een depositie daarboven: salderen. De Afdeling laat zich niet expliciet uit over deze redenering. De redenering is ook wel houdbaar, maar legt toch naar mijn mening de last van het niet handhaven van het vergunningstelsel te eenzijdig bij het bedrijf dat, weliswaar zonder natuurbeschermingswetver­gunning, maar waarschijnlijk wel met een Hinderwet- of milieuvergunning, alsnog een volledige toetsing zou moeten ondergaan aan de Natura 2000-regeling.&#13;
Dit alles betekent voor bestaand gebruik dat vergund is op grond van Hinderwet of Wet milieubeheer in schema gebracht het volgende: &#13;
Gebiedsaanwijzing Peildatum &#13;
Aanwijzing vogelgebied voor 10 juni 1994 10 juni 1994 &#13;
Aanwijzing vogelgebied na 10 juni 1994 Datum aanwijzing &#13;
Aanwijzing Habitatgebied 7 december 2004&#13;
Terugkomend op de situatie waarbij sprake is van bestaand gebruik dat niet verandert, en waarvoor ook geen toestem­ming is verleend die voldoet aan de eisen, moet worden op­gemerkt dat het onwenselijk zou zijn dat de desbetreffen­de bedrijven zonder meer geïllegaliseerd zouden moeten worden. Ervan uitgaande dat deze bedrijven geen natuurbe­schermingswetvergunning aanvragen zou een bestuurlijk en rechterlijk oordeel gevraagd kunnen worden naar aanleiding van bijvoorbeeld een handhavingsverzoek. Naar mijn me­ning zou dan aangesloten moeten worden bij hetgeen het be­heerplan zegt over bestaand gebruik, in het bijzonder of het beheerplan erin voorziet dat het bedrijf dient te worden op­geheven, bijvoorbeeld omdat sprake is van een piekbelas­ting. Als het beheerplan het bedrijf ongemoeid laat, zou een vergunning moeten worden verleend. De Habitatrichtlijn is daarvoor geen belemmering, aangezien het in casu niet gaat om een ‘plan of project’.&#13;
In de Brabantse stikstofverordening is geen aandacht voor bestaande bedrijven en vergunningverlening, naast de doel­stelling voor de langere termijn (zie boven).&#13;
In de Overijsselse Beleidsregel Natura 2000 en stikstof voor veehouderijen wordt evenmin aandacht besteed aan bestaan­de bedrijven die niet veranderen en die dus in de meeste ge­vallen geen natuurbeschermingswetvergunning zullen aan­vragen. Er wordt van uitgegaan dat bestaande bedrijven die de bedrijfsvoering aanpassen een vergunning aanvragen. Bij de beoordeling speelt het ‘gecorrigeerde emissieplafond’ een rol: het daadwerkelijk aanwezige aantal dieren op 1 februari 2009, vermenigvuldigd met het emissieniveau per dierplaats conform de AmvB-huisvesting.67 Voor categorie A bedrijven geldt dan dat de emissie van het bedrijf wordt verlaagd naar het gecorrigeerde emissieplafond; 50% van de reductie mag (eenmalig) weer worden gebruikt voor bedrijfsontwikkeling. Bij categorie B en C spreekt de beleidsregel alleen over be­drijfsontwikkeling (plannen en projecten), zie volgende pa­ragraaf.&#13;
Een voorbeeld ter verduidelijking. Er is een bedrijf dat on­veranderd blijft, beschikt over een milieuvergunning, maar niet over een natuurbeschermingswetvergunning. Het bedrijf bevindt zich nabij een habitatgebied. Of een vergunning no­dig is, staat gelet op de redactie van art. 19kd ter discussie. De peildatum zal in dit geval 7 december 2004 zijn. De mi­lieuvergunning zal dus van voor die datum moeten dateren. In Brabant zal dit bedrijf in ieder geval te maken krijgen met aangescherpte emissie-eisen per 2028. Ook kan het bedrijf – bij voorbeeld bij piekbelastingen – aangeschreven worden om de bedrijfsvoering te staken (Overijssel).&#13;
Een ander voorbeeld. Een bedrijf dat de bedrijfsvoering aan­past (andere of meer dieren, installaties), maar daarbij qua depositie niet toeneemt. Dit is – in tegenstelling tot het vori­ge voorbeeld – dus een ‘plan of project’. Uit de rechtspraak van 31 maart 2010 en de Natuurbeschermingswet die op diezelfde datum werd gewijzigd via de Crisis- en herstelwet volgt, dat ook hier de (milieu)vergunning, zoals die werd verleend voor een bepaalde peildatum uitgangspunt is. Als de stikstofdepositie daar niet boven komt is de zaak in orde. In Brabant en Overijssel kan men nog te maken krijgen met extra eisen op termijn, maar ook met een aangepast stikstof­plafond (zie hierna).&#13;
13. Bedrijfsontwikkeling&#13;
In het Voorlopige Programma Stikstof wordt in het vooruit­zicht gesteld dat kleine toenames van de depositie van am­moniak weer mogelijk zouden zijn. Hierboven is al gesteld, dat daarvan niet zonder meer sprake kan zijn. De vraag blijft wel: kan er met een drempelwaarde worden gewerkt?&#13;
In de afgelopen jaren is dat op landelijk niveau al gepro­beerd met het Toetsingskader Ammoniak (een drempelwaar­de van 5% van de kritische depositiewaarde). Zoals gezegd ging de Raad van State daarmee niet akkoord.68 In Gelder­land hanteerde men bij wijze van interim-beleid een drempelwaarde van 0,5%.69 Deze is voor zover bekend niet aan een rechterlijk oordeel onderworpen.70 Er is eigenlijk geen aanleiding om te veronderstellen dat de rechter deze drem­pelwaarden zou accepteren, waar steeds als argument heeft gegolden dat niet kan worden uitgesloten dat het project, af­zonderlijk of in combinatie met andere plannen en projec­ten, significante gevolgen heeft voor het natuurgebied. Ook zeer kleine toenames van de depositie werden vernietigd door de rechter.71 Een toename van de depositie van minder dan 1% is trouwens al eens expliciet aan de orde geweest.72 De rechter oordeelde dat de motivering van de gemeente die een zo geringe toename als niet significant aanmerkte on­voldoende was. De gemeente had onderzoek moeten doen naar de achtergronddepositie en ook moeten kijken wat de instandhoudingsdoelstellingen zijn van het natuurgebied en van de daarin aanwezige habitattypen. Opgemerkt wordt tenslotte dat zelfs bedrijfsontwikkeling die leidt tot een lage­re depositie van ammoniak in de rechtspraak wel ter discus­sie heeft gestaan.73 Het is dus niet waarschijnlijk dat kleine toenames van depositie kunnen worden toegestaan.&#13;
Een andere mogelijkheid is saldering. Deze systematiek is bekend van de vroegere Interimwet ammoniak en veehou­derij, waarin was geregeld dat een in beginsel ongeoorloof­de toename van de depositie op voor verzuring gevoelige gebieden toch mogelijk was als deze werd gecompenseerd met een afname van emissie en depositie elders, een en an­der op basis van gemeentelijke ammoniakreductieplannen.74 De desbetreffende regeling is afgeschaft bij de inwerking­treding van de Wet ammoniak en veehouderij, waarin geen sprake meer is van depositie doch slecht van emissie. Met de toepassing van de Natuurbeschermingswet is de deposi­tie weer de maatstaf voor de beoordeling. Bovendien wordt elke toename getorpedeerd en derhalve is de wens tot salde­ring weer opnieuw actueel. De opzet is nog steeds hetzelf­de: een bedrijf breidt uit qua depositie, maar dit leidt niet tot een toename van de depositie op het te beschermen ge­bied omdat tegelijkertijd een ander bedrijf de depositie ver­mindert. Per saldo zou het er dan zelfs op vooruit kunnen gaan. In de rechtspraak is saldering een aantal keren aan de orde geweest. De uitslag was steeds negatief.75 Het groot­ste probleem is dat de depositie van het ene bedrijf niet zo­maar weggestreept mag worden tegen de depositie van het andere bedrijf omdat zij wellicht op verschillende delen van het gebied deponeren. De vraag blijft dus of men het ooit zo goed in elkaar kan steken dat het bij de Raad van State in stand blijft. Een probleem dat in de rechtspraak nog niet aan de orde is geweest is de vraag: waarmee mag eigenlijk ge­saldeerd worden? Zou het ‘in te leveren’ bedrijf niet moeten beschikken over een Natuurbeschermingswetvergunning? Immers: als het bedrijf eigenlijk al zonder meer zou moe­ten verdwijnen, ligt het niet voor de hand om een ander be­drijf daar nog van te laten meeprofiteren. En dan heb ik het nog maar niet over alle technische en juridische moeilijkhe­den die onder de Interimwet al optraden, terwijl dat een wet­telijke regeling was, terwijl het hier (nog) om een buitenwet­telijke saldering gaat.&#13;
In Overijssel wordt niettemin veel verwacht van de salde­ring. Een ammoniakbank – die in Brabant al wel is gere­geld – wordt nog ontwikkeld. Bij categorie A bedrijven mag zoals gezegd eenmalig bedrijfsontwikkeling plaatsvinden ter grootte van 50% van de emissiereductie door het gecor­rigeerde emissieplafond. Categorie B-bedrijven wordt de emissiewaarde derde beheerplanperiode aangehouden, een verdergaand emissieplafond dus. Indien de depositie daar­boven stijgt, moet worden gesaldeerd op habitattype-niveau. Uiteindelijk moet men aan de eisen van 2028 voldoen. Er mag geen piekbelasting ontstaan (meer dan 50% van de kri­tische depositiewaarde). Bij bedrijven die nu al een piekbe­lasting veroorzaken krijgen geen vergunning voor bedrijfs­ontwikkeling, tenzij zij in de B-categorie kunnen geraken. Alsdan moeten ze aan de voorwaarden voor die categorie voldoen. Er zijn nog geen regels voor saldering.&#13;
Die zijn er wel in Brabant. De verordening richt zich met name op het realiseren van nieuwe stallen. Het voornemen daartoe moet worden gemeld bij GS.76 Indien de nieuwe stallen voldoen aan de emissie-eisen en het gecorrigeerde emissieplafond77 niet wordt overschreden wordt de melding voor kennisgeving aangenomen. Bij overschrijding van het emissieplafond moet worden gesaldeerd. Als dat niet kan, beslissen GS over een verdere aanscherping van de tech­nische voorzieningen of dient de bedrijfsomvang te wor­den aangepast. Voor verschillende categorieën van bedrijven – net weer andere dan in Overijssel – worden verschillen­de depositie-eisen geformuleerd. Saldering verloopt via een ammoniakbank. Daarvoor is ook een protocol opgesteld.&#13;
Het valt moeilijk te beoordelen of de regelingen van Bra­bant en Overijssel nu werkelijk soelaas bieden voor bedrij­ven die zouden willen uitbreiden. Het moet worden erkend dat de systematiek, waarbij zowel collectief (via de ammo­niakbank) als op bedrijfsniveau (via het gecorrigeerde emis­sieplafond) eerst ammoniakdepositie wordt ingeleverd, alvo­rens er weer kan worden uitgebreid, sympathiek oogt. Ook zal er – mits elke stap in het proces ook goed kan worden onderbouwd – minder snel strijd met de Habitatrichtlijn ont­staan. Hierboven is echter al betoogd dat de regelingen mo­gelijk in strijd zijn met de Natuurbeschermingswet zelf.&#13;
Tenslotte ook hier een voorbeeld. Er is een bedrijf met twee stallen (1000 varkens met een emissie van 3,0 per dierplaats; 3.000 varkens met een emissie van 0,86 kg ammoniak per dierplaats). Hiervoor is een milieuvergunning die dateert van 1 september 2004. Per saldo voldoet dit bedrijf met een totale emissie van 5.600 kg van 4.000 dieren aan het Besluit huisvesting (BBT, 1,4 kg per dierplaats). Het bedrijf wil uit­breiden met 1.000 varkens. Als we aannemen dat het bedrijf aan de peildatum voldoet, zal het volgens wet en rechtspraak een vergunning krijgen voor de uitbreiding als zijn emis­sie per dierplaats naar 1,12 kg ammoniak daalt. Dat betekent dat de traditionele stal moet worden aangepast en dat de nieuwe stal extra techniek zal moeten bevatten (BBT++). In Overijssel hangt het ervan af in welke categorie dit bedrijf zit qua – van de emissie af te leiden – depositie. In categorie A zal dit bedrijf op de gecorrigeerde emissiewaarde worden afgerekend; dat is geen probleem want daar voldoet het al aan. Wel loop het bedrijf de eenmalige bedrijfsontwikkeling van 50% van de reductie mis, die bedrijven die boven de gecorrigeerde emissiewaarde zitten wel ontvangen. Boven het plafond moet gesaldeerd worden of moet extra techniek worden toegepast. Voor categorie B geldt hetzelfde, maar mag door de uitbreiding geen piekbelasting ontstaan. Bedrij­ven waarvoor dat al geldt (categorie C) krijgen geen vergun­ning voor uitbreiding. In Brabant geldt dat de nieuwe stal in elk geval aan BBT+ moet voldoen, en dat uitbreidingen bo­ven het gecorrigeerde emissieplafond, afhankelijk van de ca­tegorie, moeten salderen, extra techniek (BBT++) moeten toepassen of, in het ergste geval, geen vergunning krijgen.&#13;
14. Slotbeschouwing&#13;
Natura 2000 is wel als een ‘hoofdpijndossier’ aangeduid. Voor een belangrijk deel komt dat doordat de discussies in de afgelopen 10 jaar als achterhoedegevechten gekwalifi­ceerd kunnen worden. Het ging nauwelijks over de kern­vraag – hoe kunnen we instandhoudingsdoelstellingen van de Natura 2000-gebieden realiseren – maar over de juist­heid van de instandhoudingsdoelstellingen zelf, de exacte begrenzing van de gebieden en vooral over: hoe regelen we dat agrarische bedrijven toch nog kunnen uitbreiden. Ik con­stateer dat er intussen voor bestaand gebruik een goede re­geling is getroffen, zij het ook dat de peildatum in sommige gevallen wel heel ver in het verleden kan liggen. Ook voor bedrijfsontwikkeling lijkt er in de provinciale regelingen enige ruimte, hoewel we moeten afwachten of er werkelijk reële mogelijkheden voor bedrijven ontstaan. In de beheer­plannen zal moeten blijken of de bescherming van de gebie­den werkelijk van de grond komt.&#13;
In plaats van koste wat kost te zoeken naar uitbreidingsmo­gelijkheden voor agrarische bedrijven, zou ik de zaak wel eens om willen draaien: als bedrijven op slot komen te staan zal daarvoor een schadevergoeding moeten worden gege­ven. De Natuurbeschermingswet biedt daarvoor wel een ba­sis, maar misschien zou de kou helemaal uit de lucht kun­nen worden gehaald als men een ‘recht op onteigening’ zou kunnen creëren. Als veehouders zodanig worden beperkt in hun bedrijfsvoering en in hun redelijke bedrijfsontwik­keling kunnen zij zich laten onteigenen, met een volledige schadeloosstelling. Niet alle boeren zullen daar voor voelen, maar zij moeten dan niet meer mopperen. Dat alles zal na­tuurlijk wel geld kosten, maar dan raken overheden en na­tuurbeschermers ook eens van de gedachte af dat natuurbe­scherming ofwel gratis is, ofwel de rekening ervan bij de toevallig in de buurt liggende agrariërs kan worden neerge­legd. In de reeks ‘doorbijten</content><legacyfootnotes>* Willem Bruil is directeur van het Instituut voor Agrarisch Recht te Wageningen en bijzonder hoogleraar Agrarisch recht aan de Rijksuniversiteit Groningen (w.bruil@iar.nl).&#13;
1. Zie: ‘Een wereld te winnen’, afscheidsrede prof. Niels Koeman, Amsterdam 2010, voor een mooi voorbeeld van Annie uit Volendam. Ook overigens bevat de rede van Koeman veel waardevolle aanbevelingen om het imago van het recht te verbeteren.&#13;
2. Frans Evers in Trouw, 14 april 2010.&#13;
3. Zie: Kamerstukken II 2009/10, 32 127, nr. 3 (MvT), p. 25. In Natuurbalans 2009 schrijft het Planbureau voor de Leefomgeving, p. 172: Sinds 2003 daalt de emissie niet meer. De totale ammoniakemissie in Nederland bedroeg in 2007 ongeveer 133 miljoen kg, waarvan de landbouwemis­sie ruim 90% uitmaakt (120 miljoen kg). De emissie ligt daarmee nog boven het vastgestelde NEC-plafond van 128 miljoen kg.&#13;
4. Besluit gebruik meststoffen, art. 5.&#13;
5. Besluit mestbassins milieubeheer, bijlage 1.&#13;
6. Wet milieubeheer, art. 8.10, tweede lid.&#13;
7. Besluit ammoniakemissie huisvesting veehouderij.&#13;
8. Zie V.R. Wösten, A.K.M. van Hoof ‘Veehouderij, milieu­beleid en regeldruk’, Agr.r. 2009, p. 456 e.v.&#13;
9. Art. 9, vierde lid IPPC-richtlijn: ‘(..) met inachtneming van de (…) geografische ligging van de betrokken instal­latie, alsmede de plaatselijke milieuomstandigheden. Zie hierover: D.W. Bruil, ‘De IPPC-richtlijn in de landbouw’, Agrarisch Recht 2007, p. 94; Beleidslijn IPPC-omgevings­toets ammoniak en veehouderij van 25 juni 2007 van de Minister van VROM; ABRS 18 maart 2009, LJN BH6356.&#13;
10. Zie: Kamerstukken II 2008/09, 31 536, nr. 10 (plan van aanpak) en nr. 11 (stand van zaken).&#13;
11. Zie: V.W.M.M. Ampt-Riksen, ‘Flora- en faunawet: de regulering van de bescherming van soorten’, Agr.r. 2001, p. 733 e.v. &#13;
12. Nederland is veroordeeld voor het niet voldoen daaraan: HvJ EG 14 april 2005, zaak C-441/03.&#13;
13. Stb. 1998, 403. Van deze wet is alleen art. 27 in werking getreden in 1999, Stb. 1999, 15. Later volgden nog de artikelen voor het natuurplanbureau, Stb. 2000, 362.&#13;
14. Zie: V.W.M.M. Ampt-Riksen, ‘Vogel- en Habitatrichtlijn: gebiedsbescherming en het agrarisch bedrijf’, Agr.r. 2004, p. 612 e.v.&#13;
15. Stb. 2005, 195. Inwerkingtreding: Stb. 2005, 473.&#13;
16. Op enkele kleinigheden na, zie V.W.M.M. Ampt-Riksen - ‘De Natuurbeschermingswet 1998 gewijzigd: hiep hiep hoera?’, TRO 2009/169.&#13;
17. Stb. 2009, 18.&#13;
18. Stb. 2010, 135, 137.&#13;
19. Zie over deze wetswijziging: M.M. Kaajan, ‘Einde aan de crisis in de Natuurbeschermingswet?’, Tijdschrift voor Omgevingsrecht 2010, p. 31 e.v.&#13;
20. Stb, 2010, 142 (Invoeringswet Wabo). &#13;
21. Zie H.E. Woldendorp, ‘De eerste klap is een daalder waard. Eerste jurisprudentie over de definitieve aanwijzing van Habitatrichtlijngebieden’, Bouwrecht 2009, p. 22 e.v.&#13;
22. Informatie over de stand van zaken met betrekking tot de aanwijzing is te vinden op: www2.minlnv.nl/thema/groen/natuur/Natura2000_2006/natura2000.htm (geraadpleegd 14 september 2010).&#13;
23. Zie Kamervragen 2009-2010, 2010Z11292 (28 juli 2010).&#13;
24. Kamerstukken II 2009/10, 32 123 XIV, nr. 195.&#13;
25. Kamerstukken II 2009/10, 32 123 XIV, nr. 207.&#13;
26. www.natura2000.nl/pages/voortgang.aspx (14 september 2010).&#13;
27. Men kan gemakkelijk het gevoel krijgen dat de ecologie meer een rekenwetenschap dan een empirische wetenschap is geworden. Niemand kan bijvoorbeeld iets zeggen over het effect op de instandhoudingsdoelstelling (planten, die­ren, habitat) van het uitplaatsen van bedrijven. Het is wel­licht zinvol om daarover eens een fundamentele discussie te starten en empirisch onderzoek te verrichten. Tot andere uitkomsten leidt dat vermoedelijk niet direct, vooral omdat de werkelijke depositie van stikstof ver boven de kritische depositiewaarde ligt. &#13;
28. Kamerstukken II 2009/10, 32 127, nr. 135.&#13;
29. Kamerstukken II 2006/07, 30 654, nr. 43.&#13;
30. Stikstof/ammoniak in relatie tot Natura 2000, Een verken­ning van oplossingsrichtingen, 30 juni 2008.&#13;
31. Kamerstukken II 2008/09, 31 700 XIV, nr. 160. &#13;
32. Bijvoorbeeld de invoering van de voorschriften uit de IPPC-richtlijn in Nederland; zie D.W. Bruil, ‘De IPPC-richtlijn in de landbouw’, Agr.r. 2007, p. 94.&#13;
33. Hierover zijn studies verricht door het Planbureau voor de Leefomgeving resp. Capgemini, zie Kamerstukken II 2009/10, 28 385, nr. 184.&#13;
34. Richtlijn 2008/50/EG, PbEG L 152.&#13;
35. Zie ABRS 31 maart 2010, LJN BL9581; ABRS 14 april 2010, LJN BM1058.&#13;
36. Zie: Tim Busscher, Femke Niekerk, Jos Arts, ‘Van niets doen naar iets doen: een toekomst voor een programmati­sche benadering van infrastructuurplanning?’, Rijksuniver­siteit Groningen, Faculteit Ruimtelijke Wetenschappen, no­vember 2009. Voor een overzicht van recente rechtspraak: C.A.M. van den Brand, C.N. van der Sluis, ‘Luchtkwaliteit in jurisprudentie en wetgeving’, Tijdschrift voor Omge­vingsrecht, juni 2010, p. 52 e.v. &#13;
37. April 2010, versie 0.2.&#13;
38. Deze dragen slechts 4% bij aan de directe depositie.&#13;
39. Voorzover bekend is dit de eerste keer dat erkend wordt dat er ook empirische gegevens moeten worden meege­nomen bij de monitoring. Een empirische range van 75% is trouwens wel erg groot. Kan daar wel beleid op worden gebaseerd?&#13;
40. Doorslaggevend daarbij kan zijn dat bij het nemen van maatregen (niet bij de beoordeling van plannen en projec­ten, zoals wel wordt verondersteld) rekening wordt gehou­den met de ‘vereisten op economisch, sociaal en cultureel gebied, en met de regionale en lokale bijzonderheden’(art. 2, derde lid, Habitatrichtlijn, art. 19a, vierde lid, Natuur­beschermingswet). Als er op deze gronden reden is om de landbouw te ontzien, dan zullen deze ook moeten worden aangevoerd.&#13;
41. Provinciaal blad nr. 2010/0075261&#13;
42. Provinciaal blad, ISSN 0920-1408.&#13;
43. Art. 4.81 Algemene wet bestuursrecht.&#13;
44. Voor verdere bespreking zie par. 9.&#13;
45. Art. 19kf legt wel een relatie met de natuurbescher­mingswetvergunning – er kunnen ter vermindering van de stikstofdepositie aan het verlenen van een vergunning voorwaarden worden verbonden – maar dat geldt alleen ‘indien art. 19kd niet van toepassing is’. &#13;
46. Er is veel discussie geweest over de wenselijkheid van het inzetten van het onteigeningsinstrument t.b.v. de natuur, vooral als het gaat om de realisering van de Ecologische Hoofdstructuur, zie: Advies Raad voor het Landelijk Ge­bied ‘De mythologie van onteigening’ (2008).&#13;
47. Zie: C.W.R.M. Kaffka, M. de Koe, F. Hendriksen, ‘Grond­verwerving EHS; ondanks of dankzij staatssteun?’, Agr.r. 2009, p. 258 e.v.&#13;
48. Art. 43, tweede lid, onder d, oud.&#13;
49. BBT staat voor ‘beste beschikbare technieken’. Deze zijn ingevolge de IPPC-richtlijn en de Wet milieubeheer ver­plicht. Er zijn evenwel verdergaande technieken bekend, die een verdere reductie van ammoniak zouden kunnen bewerkstelligen.&#13;
50. M.M. Kaajan, ‘Einde aan de crisis in de Natuurbescher­mingswet?’, Tijdschrift voor Omgevingsrecht 2010, p. 34. &#13;
51. De bevoegdheid van GS om maatregelen in het Natura 2000-gebied te treffen (art. 21 Natuurbeschermingswet 1998) blijft hier verder buiten beschouwing.&#13;
52. Bijvoorbeeld VzABRS 20 juni 2008, Bouwrecht 2008, p. 733, met noot H.E. Woldendorp.&#13;
53. ABRS 1 april 2009, Agrarisch recht 2009/5518, met noot D.W. Bruil.&#13;
54. ABRvS 1 april 2009, Milieu en Recht 2009/51 m.nt. Verschuuren; Agr.r. 2009/5518 m.nt. Bruil; Tijdschrift voor Bouwrecht 2009/147 met noot Van der Feltz; Uittenbosch: Nederland toch op slot; helaas geen aprilgrap.&#13;
55. HvJ EG 7 september 2004, zaak C-127/02. De verwarring over ‘bestaand gebruik’ is met dit arrest eigenlijk begon­nen. Bestaand gebruik bleek namelijk onder omstandighe­den ook als een ‘plan of project’ te kunnen worden gezien. Zie ook de verwarrende formulering van art. 19d, derde lid.&#13;
56. Aanh. Hand. 2008-2009, nr. 2275. &#13;
57. Kamerstukken II 2009/10, 32 127, nr. 3, p. 71.&#13;
58. Wonderlijk is dat de aanhef van art. 19kd wel spreekt over art. 19c, maar niet over art. 19ke.&#13;
59. Vz. ABRvS 22 juli 2010, 201003331/2/R2 en Vz. ABRvS 26 juli 2010, 201003985/2/R2; zie A.A. Freriks, ‘Art. 19kd Natuurbeschermingswet 1998: vergunningplicht, of toch niet?’, Agr.r. 2010, p. 315.&#13;
60. Men mag aannemen dat bedrijven die vroeger te horen hebben gekregen dat geen vergunning nodig was, daarvan inmiddels wel hun bekomst hebben. Beroemd is de affaire-Kuunders, zie daarover Capelle Henk, ‘De Natuurbescher­mingswet bezien vanuit de landbouw’, Agr.r. 1994, p. 533; HR 18 december 1992, NJ 1994, 139 (MS en CJHB).&#13;
61. ABRS 31 maart 2010, Agr.r. 2010/5572; Milieu en Recht 2010, nr. 41 met noot Verschuuren.&#13;
62. Zie noot Verschuuren: ‘dat is onrechtvaardig en slecht in­dien men tracht de ammoniakdepositie op het gebied terug te brengen.’&#13;
63. Wel moet worden bedacht dat het hier ging om een vergun­ning van voor 1994, zodat de Afdeling tot de conclusie kwam dat de Natuurbeschermingswet in dit geval niet in strijd is met de Habitatrichtlijn.&#13;
64. Anders: Verschuuren in zijn noot.&#13;
65. Deze bepaling werd tegelijk ingevoerd – op 1 februari 2009 – met art. 1, onder m. &#13;
66. Zie ABRS 1 april 2009, Agr.r. 2009/5518, met noot D.W. Bruil.&#13;
67. Het begrip gecorrigeerd emissieplafond kennen we van de Wet ammoniak en veehouderij (artikelen 5 en 7), zij het met een iets andere definitie en een andere peildatum. In deze wet leidt dat er toe dat bedrijven toch binnen de zones van die wet mogen vestigen of uitbreiden als zij beneden dat gecorrigeerd emissieplafond blijven.&#13;
68. Vz. ABRS 26 maart 2008, Agr.r. 2008/5432, met noot D.W. Bruil. &#13;
69. Interim toetsingskader ammoniak en Natura 2000, http://gelderland.regelingenbank.eu/regeling/?id=783 (30 sep­tember 2010).&#13;
70. In de Overijsselse beleidsregel wordt uitgegaan van een drempelwaarde van 1%, maar dit is een andere soort waarde, want zij geeft geen vrijstelling van de vergunning­plicht.&#13;
71. Bijvoorbeeld ABRS 2 november 2005, zaaknr. 200502935/1 (toename 3-5 mol), ABRS 12 januari 2005 zaaknr. 200402554/1 (2,5 mol). In ABRS 10 mei 2006, zaaknr. 200507518/1, oordeelde de afdeling dat men zelfs bij een bedrijf met een totale depositie van 1,4 mol en een toename ten opzichte van de vergunde situatie met 0,6 mol er niet zonder meer van uit mag gaan dat zulks niet signifi­cant is.&#13;
72. ABRS 29 maart 2006, zaaknr. 200506396/1.&#13;
73. Zie bijvoorbeeld ABRS 12 april 2006, zaaknr. 200506175/1.&#13;
74. Zie o.a. R. van der Plank, ‘Milieuvergunningverlening voor veehouderijen blijft trammelant geven’, Agr.r. 2001, p. 670 e,v,&#13;
75. Zie ABRS 20 februari 2002, zaaknr. 200100018/1, ABRS 4 januari 2006, zaaknr, 200500045/1; ABRS 29 maart 2006, zaaknr. 200503949/1, ABRS 31 mei 2006 zaaknr. 200507805/1; ABRS 19 juli 2006 nr. 200509814/1. voorts: V.W.M.M. Ampt-Riksen,‘De Natuurbeschermingswet 1998 anno 2007’, Agr.r. 2007, p. 190 e.v.&#13;
76. Deze figuur is kennelijk nodig, omdat geen aansluiting is gezocht bij de Natuurbeschermingswetvergunning.&#13;
77. In art. 22 nader omschreven als referentie-emissie. Hier is – in tegenstelling tot Overijssel wel aansluiting gezocht bij reeds verleende vergunningen en – voorzover een Natuur­beschermingswetvergunning ontbreekt – bij de peildatum van 7 december 2004. &#13;
78. D.W. Bruil, ‘Sanering intensieve veehouderij: doorbijten, afknijpen of ontwikkelen?’, Tijdschrift voor Omgevings­recht, april 2004, p. 61-67. &#13;
</legacyfootnotes><footnotes><footnote/></footnotes><auteurs>prof. mr. D.W. Bruil&#13;
</auteurs><published>2010-10-01 00:00:00</published><modified>2010-10-01 00:00:00</modified><editiondate>2010-10-01</editiondate><htmlpath>https://denhollander.info/artikel/8772</htmlpath></article>
</articles></edition>