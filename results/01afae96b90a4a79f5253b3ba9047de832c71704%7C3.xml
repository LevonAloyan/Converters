<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2010</searchword><id>8709</id><udhid>UDH:TvAR/8709</udhid><titel>Kavelruil anno 2010: de stand van zaken</titel><searchwords><searchword>TvAR 9/2010</searchword><searchword>UDH:TvAR/8709</searchword></searchwords><attachments><attachment><name>TvAR2010_09_02_Kavelruil.pdf</name><extention>pdf</extention><url>https://denhollander.info/download/7746/ci</url></attachment></attachments><inleiding>1. Inleiding&#13;
Kavelruil is, sinds zijn introductie in 1970 door de Minis­ter van Landbouw en (toen nog) Visserij, een belangrijk in­strument gebleken om, op basis van vrijwilligheid, snel en gemakkelijk tot een betere verkaveling te kunnen komen. Gedurende haar 40-jarige bestaan heeft de kavelruil zijn ju­ridische grondslag gevonden in diverse wetten, regelingen en andere beleidsstukken.1 Inhoudelijk is de wettelijke rege­ling van het landinrichtingsinstrument al die tijd grotendeels ongewijzigd gebleven. Desalniettemin zijn er enkele (zo­wel recente als wat minder recente) ontwikkelingen op het gebied van de kavelruil geweest, die dusdanig zijn dat een overzichtsartikel betreffende de huidige stand van zaken van het instrument kavelruil gewenst is. Aan deze wens wil ik graag tegemoetkomen.&#13;
Ik zal in mijn bijdrage een beschrijving geven van de kavel­ruil ‘2010-style’, waarbij enige rechtshistorische opmerkin­gen niet zullen ontbreken, aangezien die onontbeerlijk zijn voor een goed begrip van de huidige regeling. Ik zal daarbij de indeling aanhouden die door Bruil en Verduijn gemaakt is in hun meest recente bijdrage over de kavelruil,2 name­lijk achtereenvolgens de wettelijke regeling, de civielrech­telijke aspecten en de fiscale aspecten van de kavelruil. In dit tijdschrift is overigens voor het laatst in 2007 een artikel over kavelruil verschenen.3 Het is dus de hoogste tijd voor een update!&#13;
</inleiding><content>2. De wettelijke regeling van de kavelruil&#13;
2.1. Historie&#13;
Tot 31 december 2006 was het instrument kavelruil gere­geld in de Landinrichtingswet.4 Deze wet besteedde slechts een klein aantal artikelen aan de kavelruil,5 te weten art. 17, alsmede de art. 119 t/m 123. Tevens bestond er een Rege­ling Kavelruil,6 die, naast enkele civielrechtelijke aspecten betreffende de kavelruil, tevens de mogelijkheid van subsi­diëring door de Minister van Landbouw, Natuur en Voed­selkwaliteit7 bevatte van (100% van) de kadasterkosten en (100% van) de notariële kosten die ten behoeve van de ka­velruil werden gemaakt.8 Uiteraard werd deze subsidie niet zomaar verstrekt; art. 1 lid 2 van de Regeling bepaalde dat enkel een door de Directeur van de Dienst Landelijk Gebied (DLG) goedgekeurde kavelruilovereenkomst werd gesubsi­dieerd.&#13;
Naast de Landinrichtingswet en de Regeling Kavelruil be­stond er nog de Instructie Kavelruil.9 Deze nooit officieel gepubliceerde Instructie10, die primair bedoeld was als inter­ne beleidsrichtlijn van het ministerie van LNV, werd door de Minister gehanteerd bij de beoordeling van een kavel-ruilovereenkomst in het kader van de behandeling van het verzoek van partijen om goedkeuring van de overeenkomst. Het interne karakter van de Instructie is regelmatig door di­verse auteurs bekritiseerd.11 Door de Instructie niet te pu­bliceren, onthield de Minister deelnemers aan een kavelruil informatie. Vooral gezien de summiere inhoud van de wet­telijke bepalingen over de kavelruil was dit een onwenselij­ke situatie.&#13;
Het belangrijkste gegeven uit de Instructie was dat, indien een kavelruilovereenkomst voor goedkeuring (en derhalve voor subsidiëring) in aanmerking wilde kunnen komen, de betere verkaveling die men met de kavelruil beoogde in het belang diende te zijn van landbouw, natuur en/of landschap. Er werd gekeken of de kavelruil een objectieve verbetering van de inrichting van het landelijk gebied tot gevolg had. Deze laatste zinsnede komt volledig overeen met hetgeen vermeld stond in art. 4 Liw, het artikel waarin de doelom­schrijving van de landinrichting in Nederland vermeld stond. Er moest dus, voor het verkrijgen van de goedkeuring, naast de eisen uit art. 17, ook aan de eisen uit art. 4 voldaan zijn.&#13;
2.2. Huidige situatie&#13;
Op 1 januari 2007 is de Wet inrichting landelijk gebied12 in werking getreden. Deze wet bevat regels voor de realisering van het beleid gericht op de inrichting en het beheer van het &#13;
landelijke gebied.13 Per dezelfde datum is de Landinrich­tingswet vervallen. Ook de Regeling en Instructie Kavelruil zijn per dezelfde datum vervallen.&#13;
2.2.1 Nieuw: subsidiëring op provinciaal niveau&#13;
In de WILG is ‘decentralisatie’ een centraal thema: de re­gie bij de realisering van de ontwikkeling, de inrichting en het beheer van het landelijke gebied is vanuit het Rijk ver­schoven naar de provincies. Het Rijk stelt enkel nog de be­nodigde gelden aan de provincies beschikbaar.14 De provin­cies hebben vervolgens, binnen de kaders van de door het Rijk met iedere provincie te sluiten bestuursovereenkom­sten (aldus art. 7 WILG), min of meer de vrije hand om met de door het Rijk beschikbaar gestelde gelden de notaris- en de kadasterkosten van de diverse kavelruilprojecten binnen hun provinciegrenzen naar believen geheel of gedeeltelijk te subsidiëren. Naast de omvang van de subsidie zijn de pro­vincies ook vrij om aanvullende (al dan niet op de hierna te bespreken wettelijke regeling van de kavelruil gebaseerde) eisen te stellen aan de te subsidiëren kavelruilen. Deze be­leidsvrijheid van de diverse provincies heeft geleid tot een wildgroei aan provinciale subsidieverordeningen die ten op­zichte van elkaar qua vorm en inhoud enorm verschillen. Zo zijn er enkele provincies die, naast de notaris- en kadaster­kosten ook de proceskosten voor een kavelruilproject (de werkzaamheden van gebiedsmakelaars, Kavelruilstichtingen en andere betrokken instanties) vergoeden.15 Hetzelfde geldt voor de vergoeding van kavelaanvaardingswerken.16 Daar­tegenover zijn er ook provincies die slechts een maximum­bedrag per hectare vergoeden.17 Ook qua subsidievereisten lopen de regelingen per provincie uiteen: sommige provin­cies verbieden dat gebouwen worden betrokken in een ka­velruil,18 terwijl andere provincies eisen dat de kavelruil een bijdrage levert aan verbetering van de inrichting van het lan­delijk gebied (zie hierna).19 Dit alles komt de overzichtelijk­heid en uniformiteit, die benodigd zijn voor een succesvolle en brede toepassing van de vrijwillige kavelruil, zeker niet ten goede. Ter vergelijking: onder het regime van de Land­inrichtingswet werd, indien de kavelruilovereenkomst werd goedgekeurd, in alle gevallen een subsidie verleend voor 100% van de notaris- en kadasterkosten, ongeacht binnen welke provincie het kavelruilproject werd uitgevoerd.&#13;
Behalve de grote verschillen op het terrein van de subsidie­vereisten en de omvang van de subsidie, bestaan er tussen de diverse provincies ook enorme verschillen in behande­lingstermijnen van subsidieaanvragen. De Vereniging voor Agrarisch Specialisten in het Notariaat (VASN) heeft zich in 2009 verdiept in de diverse procedures van uitbetaling van subsidies ten behoeve van de kavelruil, gerekend vanaf het moment van passeren van de akte van kavelruil.20 Het on­derzoek leerde dat een groot aantal provincies te ruime ter­mijnen voor uitbetaling hanteerde,21 dan wel helemaal geen procedure kende.22 De VASN heeft alle provincies vervol­gens verzocht om tot snelle uitbetaling van de subsidie over te gaan en heeft daarbij gewezen op het probleem dat hier­door ontstaat, te weten de verboden voorfinanciering door het notariaat van met name de kadasterkosten (uitmetings- en inschrijvingskosten) die verschuldigd zijn op het moment dat de akte van kavelruil wordt gepasseerd. Art. 23 van de Wet op het Notarisambt23 leert namelijk dat de notaris niet mag instaan voor schulden van derden. De Koninklijke No­tariële Beroepsorganisatie24 heeft daarom gevraagd of het Kadaster bereid is de incasso van zijn nota op te schorten tot de subsidie is ontvangen. Het Kadaster heeft daarop negatief geantwoord.25 Dit betekent dat het passeren van de akte van kavelruil alleen kan plaatsvinden indien de kadasterkosten bij het passeren van de akte door de deelnemers aan de ka­velruil aan de notaris zijn voldaan.&#13;
De reacties op het verzoek van de VASN verschilden per provincie. Een aantal provincies had zijn zaken inmiddels al op orde gebracht. Andere provincies hebben aangegeven om zich nader in de uitbetalingsprocedures te verdiepen en som­mige provincies hebben totaal niet gereageerd.&#13;
Overigens: een praktische oplossing om het verbod op voor­financiering door de notaris te ontgaan is om, bij aanvang van de kavelruil, alle deelnemende partijen een voorschot te laten betalen ter dekking van de kadasterkosten die gemoeid zijn met de kavelruil. Deze oplossing verandert uiteraard niets aan de overige problemen die mogelijk ontstaan door de te ruime termijnen van uitbetaling van de subsidiegelden door sommige provincies. Daarbij moet met name gedacht worden aan vertraging en stagnatie in het kavelruilproces. Aandrang bij de provincies op een snelle uitbetaling van de gelden blijft dus nodig, aangezien de snelheid van de kavel­ruilprocedure juist één van de redenen is waarom het landin­richtingsinstrument zo populair is.&#13;
Net als het hiervoor vermelde art. 4 Liw bevat ook de WILG een doelomschrijving. In art. 16 is bepaald dat landinrich­ting strekt tot verbetering van de inrichting van het lande­lijke gebied. In tegenstelling tot hetgeen in de Instructie be­paald was voor Liw-kavelruilen, hoeft er voor kavelruilen onder de WILG niet langer toetsing aan deze doelstelling plaats te vinden. Een en ander blijkt duidelijk uit een brief van de Minister van LNV van 8 september 2006,26 waar­in hij aangeeft dat de in art. 16 omschreven doelstelling niet een extra eis behelst, waaraan kavelruilen dienen te voldoen. Des te opvallender is het dat veel provincies in hun provin­ciale subsidieverordeningen de additionele eis stellen dat de &#13;
kavelruil moet bijdragen aan een verbetering van het lande­lijk gebied.27 Via een achterdeur is in veel provincies de ‘ob­jectieve verbeteringseis’ derhalve opnieuw binnengehaald. Hiermee gaan de provincies voorbij aan de brief van de Mi­nister. De decentralisatiedrang van de overheid heeft op dit terrein dus voor grote onduidelijkheid en onzekerheid ge­zorgd. Dit is een ongewenste ontwikkeling.&#13;
2.2.2. Wettelijk kader&#13;
De verschuiving van de bevoegdheid tot subsidiëring van de kavelruil vanuit het Rijk naar de provincies en het verval­len van de ‘objectieve verbeteringseis’ zijn tevens de voor­naamste wijzigingen die de invoering van de WILG voor de (uitvoering van de) kavelruil met zich meebracht. Voor het overige is het onderwerp kavelruil in de WILG inhoude­lijk geheel en nagenoeg integraal overgenomen uit de Land­inrichtingswet. In hoofdstuk 9 van de WILG vinden we dan ook de regels die, met enige kleine aanpassingen (zie hier­na), tot 1 januari 2007 te vinden waren in art. 17, alsmede de art. 119 t/m 123 van de Landinrichtingswet.&#13;
In art. 85 lid 1 is de definitie van het instrument opgeno­men.28 Uit deze definitie is een aantal voorwaarden te des­tilleren, waaraan voldaan moet zijn om een ‘gewone’ rui­ling van gronden aan te kunnen merken als een kavelruil in de zin der wet:&#13;
a. er dienen drie of meer partijen (eigenaren) te zijn die zich (middels een in de openbare registers in te schrijven overeenkomst)29 verbinden;&#13;
b. om bepaalde, hun toebehorende onroerende zaken samen te voegen;&#13;
c. de gegeven massa op een bepaalde wijze te verka­velen (ruilen);&#13;
d. en onder elkaar bij notariële akte te verdelen.&#13;
Uit deze definitie blijkt allereerst dat bij de kavelruil elke vorm van dwang ontbreekt; alles staat of valt met de vrijwil­lige medewerking van de betrokken partijen.30 Tevens blijkt dat er minimaal drie partijen bij de kavelruil betrokken moe­ten zijn. Vervolgens is duidelijk dat er in elke kavelruil ook daadwerkelijk ‘geruild’ dient te worden, waarbij moet wor­den aangetekend dat het begrip ‘ruil’ hier afwijkt van het be­grip ‘ruil’ als bedoeld in art. 7:49 BW, waarbij partijen zich verbinden elkaar over en weer een zaak in plaats van de an­dere te geven.31 Een rechtstreekse wederkerigheid is bij ka­velruil niet vereist. In art. 85 lid 2 heeft de wetgever de eis dat er in elke kavelruil ook daadwerkelijk ‘geruild’ dient te worden nader proberen uit te werken. Helaas blinkt de wet­tekst niet uit in helderheid. De letterlijke tekst luidt:&#13;
‘Bij een overeenkomst als bedoeld in het eerste lid kunnen mede partijen betrokken zijn die tegen inbreng van een geldsom onroerende zaken of tegen inbreng van onroerende zaken een geldsom bedingen, met dien verstande dat overeenkomsten waarbij niet meer dan drie partijen zijn betrokken slechts als ruilverkaveling bij overeenkomst worden aangemerkt indien alle par­tijen onroerende zaken inbrengen en ten hoogste één van hen daartegen slechts een geldsom bedingt.’&#13;
De wetgever heeft in dit artikellid twee vliegen in een klap willen slaan: in het eerste gedeelte vinden we de ‘toetreders­regeling’ uit art. 121 Liw terug: dit artikel opende de moge­lijkheid om als partij tot een kavelruilovereenkomst toe te treden met als doel om tegen inbreng van een geldsom één of meer kavels of, net andersom, tegen inbreng van kavels een geldsom toebedeeld te krijgen. Strikt genomen is de ka­velruilovereenkomst ten aanzien van deze partij gewoon een koop of verkoop. Toch zijn op deze partij de wettelijke be­palingen van de kavelruil wel van toepassing. In het vervolg van de tekst (vanaf ‘met dien verstande…’) heeft men wil­len regelen dat er, wil de kavelruil voldoen aan de wettelij­ke eisen, minimaal twee ruilende partijen moeten zijn. Een niet-ruilende partij kan derhalve pas toetreden tot de kavel­ruil indien er reeds twee ruilende partijen aanwezig zijn. Bij een kavelruil tussen drie partijen is het dus voldoende dat slechts twee van de drie inbrengers ook toegedeeld krijgen uit de kavelruil.32 Dit is een verschil met het Liw-tijdperk: uit zowel de Instructie als uit de rechtspraak33 bleek name­lijk dat de Liw verlangde dat er minimaal drie partijen deel­nemen die alle drie grond inbrachten én terugkregen. Een minimum van twee ruilende partijen was toen dus niet vol­doende. De praktijk zal opgelucht zijn dat deze beperking per 1 januari 2007 is vervallen.&#13;
Verder dient er volgens art. 85 lid 1 sprake te zijn van sa­menvoeging van ‘onroerende zaken’. Aangezien in de be­gripsomschrijvingen, opgenomen in art. 1 van de WILG, de term ‘onroerende zaken’ niet is vermeld, moet voor de defi­nitie aansluiting worden gezocht bij art. 3:3 BW.34 Dit is met name van belang voor de hierna te bespreken fiscale aspec­ten van de kavelruil, aangezien de definitie uit het Burgerlijk Wetboek tevens opstallen omvat.&#13;
Tenslotte is vereist dat de akte van verdeling, als sluitstuk van de kavelruil, notarieel dient te worden verleden, waarna de notaris zorgdraagt voor de (eveneens vereiste) inschrij­ving van de akte in de openbare registers. Deze eis brengt met zich dat in de praktijk de aan de verdelingsakte vooraf­gaande kavelruilovereenkomst zeer vaak ook middels nota­riële tussenkomst tot stand zal komen. De notaris is zodoen­de vaak van begin tot eind bij de kavelruil betrokken. Het belang van voldoende kennis in het notariaat met betrekking tot de kavelruil is dus eminent. In dit kader vervult de VASN een zeer nuttige en actieve rol.&#13;
In lid 3 van art. 85, een artikellid dat bij amendement35 in de wet terechtgekomen is, is bepaald dat een bedrijfsverplaat­sing middels een kavelruil mogelijk is. Dit is een breuk met het verleden: onder het regime van de Liw gold dat bedrijfs­verplaatsingen niet binnen een kavelruil konden plaatsvin­den, aangezien dit per definitie niet leidde tot een objectie­ve verbetering van de inrichting van het landelijk gebied. Dit bleek ook uit diverse gerechtelijke uitspraken.36 De in de praktijk gehanteerde methode om, in geval van een ge­hele bedrijfsverplaatsing ook de kavelruil in te zetten voor de aankoop van het vervangende bedrijf elders, werd niet geaccepteerd door de Afdeling bestuursrechtspraak van de Raad van State. Zulke transacties stonden los van het verka­velings- en ruilproces met betrekking tot het ‘achtergelaten bedrijf’ en konden, ondanks het feit dat dit laatstgenoemde bedrijf wel met gebruikmaking van een kavelruil werd ver­vreemd, evengoed buiten een kavelruil plaatsvinden.&#13;
Thans is de deur voor bedrijfsverplaatsingen binnen een ka­velruil wijd opengezet. Niet omdat art. 85 lid 3 dit expli­ciet vermeldt, maar meer omdat sinds de invoering van de WILG de ‘objectieve verbeteringseis’ is vervallen, waar­door het in de rechtspraak ontwikkelde standpunt dat een bedrijfsverplaatsing per definitie niet leidt tot een objectie­ve verbetering van de inrichting van het landelijk gebied niet langer gevolgen heeft voor de geldigheid van de kavel­ruil. Met Bruil en Verduijn ben ik dan ook van mening dat de tekst van art. 85 lid 3 een onnodige toevoeging is, die net zo goed weggelaten had kunnen worden.37&#13;
Voor de praktijk is het problematisch dat, sinds de invoering van de WILG, provinciegrenzenoverschrijdende bedrijfsver­plaatsing middels kavelruil vrijwel onuitvoerbaar is, dan wel omdat men in een dergelijk geval te maken krijgt met ver­schillende elkaar tegensprekende provinciale verordeningen, dan wel omdat in diverse provincies grensoverschrijdende bedrijfsverplaatsingen in het geheel niet voor subsidieverle­ning in aanmerking komen.38 Dit staat haaks op de gedach­te om het instrument kavelruil breed in zetten als een snel­le en flexibele ‘tool’ ter verbetering van de inrichting van het landelijk gebied. Het landelijk gebied houdt immers niet op bij de provinciegrenzen! Art. 85 lid 3 klinkt ideologisch dus wel aardig, maar doordat de subsidiëring van de kavelruil zo versnipperd en divers is vormgegeven, zal bedrijfsverplaat­sing over provinciegrenzen heen helaas vooral een ideo­logie blijven. En dat is in deze tijd van Europese eenwor­ding en globalisering op zijn minst opmerkelijk te noemen. De Minister merkt in dit kader, in de reeds gememoreerde brief van 8 september 2006, op dat de vraag of een provin­cie een grensoverschrijdende bedrijfsverplaatsing subsidia­bel vindt, los staat van de vraag of de kavelruil voldoet aan de eisen van de WILG. Met andere woorden: de provincies zijn vrij om aan een grensoverschrijdende bedrijfsverplaat­sing middels kavelruil die volledig voldoet aan de eisen van de WILG, toch geen subsidie toe te kennen. Deze opmer­king is formeel gezien juist, maar benadrukt nogmaals het probleem: door de decentralisatie zal grensoverschrijdende bedrijfsverplaatsing middels kavelruil in diverse provincies vrijwel nooit plaatsvinden. En dat is een kwalijke zaak.39&#13;
Hetzelfde geldt mutatis mutandis natuurlijk voor het instru­ment kavelruil zelf; ook provinciegrenzenoverschrijden­de kavelruil, met name ten aanzien van boerenbedrijven die zich bevinden op, nabij en/of over provinciegrenzen, dienen gebruik te kunnen maken van kavelruil om zo o.a. een bete­re verkaveling van de bedrijfsgronden te kunnen bereiken. De (min of meer toevallige) geografische ligging van de be­drijven kan en mag mijns inziens anno 2010 niet langer een belemmering vormen voor de inzetbaarheid van het instru­ment kavelruil.&#13;
2.3. Besluit inrichting landelijk gebied&#13;
Met ingang van 1 januari 2010 is het Besluit Herverkave­ling40 aangepast en omgedoopt tot het Besluit inrichting landelijk gebied.41 Deze AMvB, die bedoeld is om ondui­delijkheden voor de (notariële) kavelruilpraktijk op te los­sen, is verschenen na langdurig overleg tussen het ministe­rie van LNV en de KNB.42 De komst van deze AMvB was al geruime tijd aangekondigd. Tijdens de parlementaire be­handeling van de WILG is bij amendement43 een wetsarti­kel (art. 88 WILG) toegevoegd op grond waarvan diverse nog openstaande vragen op een later tijdstip konden wor­den beantwoord. Met Bruil44 vind ik deze gang van zaken op zijn minst opmerkelijk te noemen. De wettelijke regeling omtrent de kavelruil, alsmede de civielrechtelijke en de fis­caalrechtelijke aspecten ervan zijn immers volkomen duide­lijk. De (praktijk)vragen die er zouden kunnen zijn bevinden zich waarschijnlijk op het gebied van de subsidiëring. Hier­voor kan men sinds 1 januari 2007 echter bij de verschillen­de provincies terecht. De verwachting was derhalve dat de AMvB enkel inperkingen van het instrument kavelruil zou bevatten. Helaas is deze vrees waarheid geworden.&#13;
In de BILG zijn in de Nota van Toelichting enkele ‘open deuren ingetrapt’, in die zin dat de volgende ‘praktijkvra­gen’ zijn beantwoord:45&#13;
1. Degenen aan wie een recht van opstal, erfpacht, beklemming, vruchtgebruik of gebruik en bewo­ning toebehoort, kunnen als partij bij een kavelruil worden betrokken. Deze mededeling heeft voor de (notariële) practici geen nieuwswaarde: artikel 1 van de Landinrichtingswet bepaalde reeds dat be­perkt gerechtigden gelden als eigenaar in de zin der wet. Deze definitie is vrijwel ongewijzigd overge­nomen in artikel 1 lid 1 sub h WILG.&#13;
2. Aan de eis dat kavelruil strekt tot verbetering van het landelijk gebied (artikel 16 WILG) is voldaan als de kavelruil voldoet aan de eisen van artikel 85 WILG en het nieuwe hoofdstuk 4 van dit besluit (hierna te bespreken). Daarnaast vindt er geen in­houdelijke toets plaats. Ook hier niets nieuws onder de zon: de Minister had dit reeds in zijn brief van 8 september 2006 verwoord. De eisen van hoofd­stuk 4 BILG behelzen enkele nieuwe beperkingen waaraan een kavelruil per 1 januari 2010 dient te voldoen.&#13;
3. Het voorstel van de KNB om nadere regels te stel­len voor de toetreding van andere partijen tot de kavelruil (artikel 85 lid 2 WILG) teneinde de wette­lijke kaders scherper af te bakenen, is niet overge­nomen. Het ministerie van LNV meent namelijk dat de in de WILG opgenomen criteria voor kavelruil voldoende onderscheidend zijn. In de praktijk was dit al vastgesteld, zodat ook deze mededeling van de Minister niets nieuws brengt. Immers, de toetredersregeling uit artikel 85 lid 2 is weliswaar wat ongelukkig geformuleerd, maar de bedoeling is duidelijk: zodra er twee ruilers zijn, kun je in begin­sel een onbeperkt aantal toetreders aan de kavelruil toevoegen. Deze (ruime) uitleg van het wetsartikel komt de inzetbaarheid en de hanteerbaarheid van de kavelruil in de praktijk ten goede. Discussies à la ‘kavelruil Grootewaard’46 en onduidelijkheden als gevolg van de beoordeling van ruilschema’s (wie herinnert zich niet de minimale ruilschema’s uit de Instructie?), lijken sinds 1 januari 2007 dus defini­tief tot het verleden te behoren. ‘Ruim baan voor de kavelruil’ lijkt de boodschap aan de praktijk.&#13;
Helaas liggen de zaken niet zo simpel. De Minis­ter stelt namelijk in het vervolg van de Nota van Toe­lichting dat overeenkomsten die buiten een kavelruil om tussen twee partijen kunnen worden afgesloten niet binnen de wettelijke kaders voor kavelruil val­len. Een kavelruil mag derhalve niet worden gebruikt als vergaarbak voor allerlei los van elkaar staande transacties, die onderling geen enkele connectie heb­ben. Deze opmerking zorgt er mogelijk voor dat aller­lei oude discussies ook onder het WILG-regime weer kunnen oplaaien. Met name de fiscus zal de woorden van de Minister kunnen gebruiken als aanknopings­punt voor diverse discussies en verschillen van in­zicht, die ongetwijfeld zullen leiden tot allerlei gerech­telijke procedures. De boodschap ‘Ruim baan voor de kavelruil’ zal in de praktijk dus lang niet altijd worden gerealiseerd.&#13;
Bovendien zorgt de opmerking van de Minister ook voor onduidelijkheid op een ander vlak. Duidelijk is dat toetreding tot een kavelruil uitsluitend mogelijk is voor partijen die contracteren met een wederpartij die reeds bij de kavelruil is betrokken. Het is echter min­der duidelijk in welke hoedanigheid deze wederpartij bij de kavelruil betrokken moet zijn: als ruiler (als di­rect bij de kavelruil betrokken partij) of als toetreder (als indirect bij de kavelruil betrokken partij). De Mi­nister merkt in dit kader op dat er in de WILG geen onderscheid wordt gemaakt tussen rechtstreeks bij de kavelruil betrokken partijen en toetredende partijen. Personen die willen toetreden tot een kavelruil kun­nen dit doen door partij bij de overeenkomst te wor­den. Hieruit kan worden afgeleid dat toetreding tot een kavelruil ook mogelijk is indien een toetreder met een toetreder contracteert. De hoedanigheid van de weder­partij (direct of indirect betrokken bij de kavelruil) is dus verder niet van belang. Dit is een noviteit in ver­gelijking tot het Liw-regime, waar enkel toetreding tot een ruiler was toegestaan.47 De praktijk zal opgelucht zijn met deze ruime interpretatie door de Minister, maar het is vreemd dat een dergelijke breuk met het verleden niet nader toegelicht wordt door de wetgever.&#13;
Uit het voorgaande blijkt dat de beantwoording van de prak­tijkvragen niet tot nieuwe inzichten heeft geleid (afgezien van de mogelijke onduidelijkheid op het gebied van de toe­tredersregeling). Als het alleen om de beantwoording van deze vragen zou gaan, zou er in het geheel geen AMvB no­dig zijn geweest. Een brief van de Minister zou afdoende zijn geweest.&#13;
Het echte doel van de BILG ten aanzien van de kavelruil komt daarom tot uitdrukking in hoofdstuk 4: in art. 31a van het Besluit wordt een aantal categorieën onroerende zaken genoemd dat niet in een kavelruil kan worden opgenomen. Door de creatie van deze categorieën heeft de Minister, zo­als al gevreesd werd in de praktijk, via een achterdeur extra beperkingen gesteld aan de (in zijn ogen kennelijk te ruim­hartige) regeling van de kavelruil. Deze handelwijze is be­denkelijk, nog los van de vraag of de overheid door middel van een AMvB de wettelijke omschrijving van een rechtsfi­guur zo maar mag beperken.48&#13;
Het gaat in art. 31a om de volgende soorten onroerende za­ken:&#13;
a. kavels die deel uitmaken van de bebouwde kom;&#13;
b. kavels die deel uitmaken van een ruimtelijk aaneen­gesloten of functioneel verbonden samenstel van kavels dat: &#13;
- in gebruik is voor woningbouw, daaronder begre- pen recreatiewoningen, of de huisvesting van be- drijven met een niet-agrarische bestemming; &#13;
- voor een dergelijk gebruik is bestemd ingevolge plannen of besluiten op grond van de Wet ruimte lijke ordening; &#13;
- daarvoor zal worden bestemd blijkens bekendge- maakte ontwerpen voor dergelijke plannen of be- sluiten;&#13;
c. kavels waar ontgronding plaatsvindt, tenzij daaraan overeenkomstig de voorwaarden die het bevoegd gezag heeft verbonden aan de vergunning tot ontgronding na de ontgronding de bestemming landbouw of ontwikkeling van natuur of kleinscha­lige recreatie wordt gegeven; of&#13;
d. de beperkte rechten met betrekking tot de kavels, bedoeld in de onderdelen a tot en met c.&#13;
ad a.&#13;
De minister is de mening toegedaan dat overdracht van ka­vels die deel uitmaken van de bebouwde kom per defini­tie niet bijdraagt aan een verbetering van de inrichting van het landelijke gebied en derhalve niet in een kavelruil thuis­hoort.49 Afgezien van de vraag of deze stelling niet wat kort door de bocht is, kan de letterlijke tekst van onderdeel a in de praktijk tot problemen leiden. Het begrip ‘bebouw­de kom’ is in de wettekst, noch in de bijbehorende Nota van Toelichting namelijk niet nader gedefinieerd. In de Neder­landse wetgeving is dit begrip op verschillende plaatsen en op verschillende wijzen gedefinieerd. Zo is in art. 20 a van de Wegenverkeerswet50 en in art. 1 lid 5 van de Boswet51 bepaald dat de grenzen van de bebouwde kom of kommen van een gemeente worden vastgesteld bij besluit van de ge­meenteraad. Dit is een formele definitie (daar waar het bord ‘bebouwde kom’ staat). De vraag is of de wetgever deze for­mele uitleg voor ogen heeft gehad bij het opstellen van de tekst van dit artikellid. Diverse agrarische bedrijven zullen zich namelijk geografisch geheel of gedeeltelijk binnen deze formele bebouwde kom bevinden. Het kan toch niet de be­doeling zijn dat deze bedrijven per 1 januari 2010 catego­risch worden uitgesloten van deelname aan kavelruilprojec­ten? Naar mijn mening dient aansluiting te worden gezocht bij een meer materiële benadering. Een mooi voorbeeld uit de rechtspraak is een uitspraak inzake de status van een ter­rein van een zorginstelling in relatie tot bebouwde kom. De Raad van State concludeert onder meer: ‘Niet in geschil is dat het woon- en verblijfsgebouw op het terrein van de zorginstelling een geurgevoelig object in de zin van de Wet geurhinder en veehouderij is en dat dit gebouw binnen een concentratiegebied ligt. (...) Het terrein van de zorginstel­ling ligt in het buitengebied op ruime afstand van de dorps­kern Woudenberg. In de omgeving van het terrein van de zorginstelling bevinden zich verspreid liggende agrarische bedrijven en een vakantiepark. Op het terrein van de zorgin­stelling staat een aantal gebouwen die blijkens de stukken vooral een woon- en verblijfsfunctie hebben. Weliswaar kan aan het terrein van de zorginstelling een bepaalde dichtheid aan gebouwen en bevolking niet worden ontzegd, maar dit betekent naar het oordeel van de Afdeling niet dat het ter­rein het karakter van een bebouwde kom heeft’.52 Mijns in­ziens dient voor de kavelruil in individuele gevallen een soortgelijke materiële toetsing plaats te vinden. Dit om pro­blemen in de praktijk zoveel mogelijk te voorkomen.&#13;
ad b.&#13;
Het eerste dat opvalt bij lezing van de wettekst van dit on­derdeel is dat gesproken wordt van kavels die deel uitma­ken van een ‘ruimtelijk aaneengesloten of functioneel ver­bonden samenstel van kavels’. Losse, op zich staande kavels en de zich daarop bevindende opstallen vallen dus niet on­der deze omschrijving. De Nota van Toelichting benadrukt dit expliciet: ‘Gelet op de diverse functies van het landelij­ke gebied kan namelijk ook de overdracht van opstallen en kavels die niet behoren tot een landbouwbedrijf een verbete­ring van de inrichting van het landelijke gebied inhouden.’53 Volgens de Minister moet hierbij gedacht worden aan loon­werkbedrijven, maneges, de niet agrarische neventakken van een agrarisch bedrijf (zoals een zorgboerderij, klompenma­kerij e.d.) en aan losse burgerwoningen met cultuurgrond of een woning die tot een landbouwbedrijf heeft behoord, maar niet meer als agrarische woning in gebruik is. Al deze voor­beelden kan ik volgen. Ik heb echter, net als andere auteurs54 grote moeite met de toevoeging ‘met cultuurgrond’ aan de losse burgerwoningen. Deze toevoeging komt enigszins uit de lucht vallen. Waarom heeft de wetgever deze extra eis ge­steld? De Nota van Toelichting beantwoordt deze vraag niet. Een rechtvaardiging voor deze eis is mijns inziens niet te ge­ven: waarom zou een losse (dus niet deeluitmakend van een ruimtelijk aaneengesloten of functioneel verbonden samen­stel van kavels) burgerwoning alleen maar in de kavelruil betrokken kunnen worden indien het een woning ‘met cul­tuurgrond’ betreft, terwijl de voormalige agrarische bedrijfs­woning ook zonder cultuurgrond in de kavelruil kan partici­peren?&#13;
Vervolgens wordt vermeld dat de kavels, die deel uitmaken van een ‘ruimtelijk aaneengesloten of functioneel verbon­den samenstel van kavels’, die buiten de eigenlijke bebouw­de kom liggen en derhalve niet onder onderdeel a van art. 31a BILG vallen,55 niet in gebruik mogen zijn voor woning­bouw, daaronder begrepen recreatiewoningen of de huisves­ting van bedrijven met een niet-agrarische bestemming. Vol­gens de Nota van Toelichting is de achterliggende gedachte van deze opsomming dat de hier bedoelde aaneengesloten gebieden met bebouwing in het landelijke gebied niet bij­dragen aan een verbetering van de inrichting van het lande­lijke gebied en derhalve niet in een kavelruil dienen te wor­den opgenomen. De kavelruil is volgens de Minister niet bedoeld om bij te dragen aan de realisatie van dergelijke be­stemmingen die aan de kavels hun landelijke karakter ont­nemen. Projectontwikkelaars kunnen een mogelijk door hen beoogde inzet van de kavelruil voor door hen te realiseren projecten in het buitengebied vanaf 1 januari 2010 derhalve op hun buik schrijven.&#13;
Tenslotte is in dit onderdeel bepaald dat de ‘verboden be­stemmingen’ (woningbouw inclusief recreatiewoningen en bedrijven met een niet-agrarische bestemming) moe­ten zijn vastgelegd dan wel dat daarin moet zijn voorzien in op grond van de Wet ruimtelijke ordening56 gebaseerde en overeenkomstig die wet bekendgemaakte plannen of be­sluiten of ontwerpen daarvoor. Niet alleen het huidige be­stemmingsplan is van belang, maar ook een eventuele toe­komstige bestemming, blijkend uit een structuurvisie (art. 2.1. tot en met 2.4. Wro), een inpassingsplan (art. 3.28 lid 1 Wro), een Rijkscoördinatieregeling (art. 3.35 lid 1 Wro) of een beheersverordening (art. 3.38 lid 1 Wro). Er zal dus in de (notariële) praktijk een uitgebreid onderzoek naar de be­stemming van de in de kavelruil te betrekken onroerende za­ken dienen plaats te vinden. De invoering van dit onderdeel brengt voor de uitvoeringspraktijk dus een hoop extra werk &#13;
met zich mee. Deze extra formaliteiten staan op gespannen voet met het doel van de kavelruil: een flexibel en gemakke­lijk hanteerbaar landinrichtingsinstrument dat veel en vaak kan worden ingezet. Ook vraag ik me af of deze extra werk­zaamheden gerechtvaardigd zijn in het licht van het te be­reiken doel. Is het werkelijk zo dat op grote schaal misbruik gemaakt wordt van het instrument kavelruil ten behoeve van allerlei (woningbouw)projecten in het buitengebied, zo­dat het nodig is de kavelruilpraktijk met een dergelijke zwa­re onderzoeksplicht op te zadelen? Toekomstige evaluatie van het nut van de extra eisen en formaliteiten lijkt mij ze­ker geen overbodige luxe.&#13;
Met Preller57 ben ik overigens van mening dat het onder­zoek naar de bestemming van de in de kavelruil te betrek­ken onroerende zaken, dat aanvangt op het moment van totstandkoming van de kavelruilovereenkomst, moet zijn af­gerond voordat de overeenkomst door de deelnemende par­tijen wordt getekend.&#13;
ad c.&#13;
In de Ontgrondingenwet58 is het fenomeen ‘ontgronding’ uitgebreid geregeld. Gek genoeg is in deze wet geen defini­tie van het begrip ‘ontgronding’ gegeven. Uit diverse pro­vinciale verordeningen, die zijn gebaseerd op de Ontgron­dingenwet,59 blijkt dat het begrip ‘ontgronden’ inhoudt: ‘iedere activiteit, die - hoe gering ook - een (tijdelijke) ver­laging van het maaiveld of een waterbodem tot gevolg heeft’. De Minister is, ten aanzien van kavels waar derge­lijke ontgronding plaatsvindt, van mening dat ook de over­dracht van deze kavels per definitie niet bijdraagt aan een verbetering van de inrichting van het landelijke gebied en derhalve niet in een kavelruil thuishoort. De vraagt rijst hier, net als bij onderdeel a, of deze opvatting van de Minister niet wat al te rigide is.&#13;
Gelukkig heeft de Minister in de wettekst enkele uitzonde­ringssituaties opgenomen, waardoor sommige kavels waar­aan ontgronding plaatsvindt wel in een kavelruil kunnen worden betrokken. Het betreft hier kavels die, overeenkom­stig de voorwaarden van de (provinciale) ontgrondingsver­gunning,60 na de ontgronding worden bestemd voor land­bouw, natuur of kleinschalige recreatie. Bij elke ontgronding van een in de kavelruil te betrekken kavel dient dus onder­zocht te worden wat het doel van de betreffende ontgronding is. De Minister geeft aan dat bij dit onderzoek vooral het vi­gerende dan wel een toekomstig bestemmingsplan, waar­voor reeds een procedure ter wijziging van het bestaande be­stemmingsplan in gang gezet is, dient te worden bekeken. Het (geldende dan wel te wijzigen) bestemmingsplan vormt volgens de Minister namelijk de belangrijkste indicatie voor het bepalen van de doelstelling van een ontgronding.&#13;
De ratio achter deze uitzonderingen is duidelijk: kavels waaraan ontgrondingen plaatsvinden met een commercieel, niet de doelstelling van de WILG dienend karakter dienen te worden geweerd uit de kavelruil. Commerciële zand-, grind- of kleiwinningen, bijvoorbeeld ten behoeve van de aanleg van bouw- of bedrijventerreinen dienen derhalve niet gefa­ciliteerd te worden. Indien de ontgronding echter plaatsvindt met het oog op verbetering van de inrichting van het lande­lijke gebied (bijvoorbeeld in geval van ontgronding met het oog op realisatie van een natuurterrein of creatie/verbetering van landbouwgronden), kunnen de betreffende kavels wel in een kavelruil worden opgenomen.&#13;
Overigens is het begrip ‘kleinschalige recreatie’ niet nader gedefinieerd in de wettekst. Ook de Nota van Toelichting biedt geen verdere duidelijkheid. Aangenomen moet worden dat nadere invulling van dit begrip een taak is voor literatuur en rechtspraak. Een (weliswaar voornamelijk feitelijke) de­finitie die enkele nuttige aanknopingspunten biedt is mijns inziens te vinden in de Visie Buitengebied van de gemeente Maas en Waal.61 In dit document wordt kleinschalige recrea­tie onderverdeeld in twee subcategorieën, die vervolgens na­der worden gedefinieerd:&#13;
1. kleinschalige dagrecreatie: vormen van recreatie met een beperkte omvang en uitstraling en gericht op het beleven van het buitengebied, zoals verhuur van fietsen, kano’s huifkarren of pony’s, uitvoeren van ambachten (kaasboerderij e.d.), tuinbezich­tiging en bezichtiging historisch deel boerderij/schuur;&#13;
2. extensieve verblijfsrecreatie: vormen van recreatie gericht op verblijf buiten de eigen woning, waarbij tenminste één overnachting plaatsvindt in een re­creatief nachtverblijf en waarbij in het algemeen het beleven van rust voorop staat en het aantal recrean­ten per oppervlakte-eenheid beperkt is. Voorbeelden zijn kampeerboerderijen en pensions.&#13;
Onderdelen uit bovenstaande definities vormen een goed re­ferentiekader bij toekomstige discussies omtrent de vraag of een individueel geval geschaard kan worden onder de ‘kleinschalige recreatie-uitzondering’ van dit onderdeel.&#13;
ad d.&#13;
Dit onderdeel spreekt voor zich, aangezien in art. 1 lid 1 sub h WILG (zoals reeds besproken) geregeld is dat beperkt ge­rechtigden gelden als eigenaar in de zin der wet. Deze lijn doortrekkend dient niet alleen de eigendom van de hiervoor in onderdeel a tot met c bedoelde onroerende zaken, maar dienen ook eventuele beperkte rechten met betrekking tot deze onroerende zaken niet in een kavelruil te kunnen wor­den betrokken. Dat is in dit onderdeel expliciet geregeld.&#13;
Opgemerkt zij nog dat de BILG in werking is getreden zon­der dat er een overgangsregeling is getroffen. Dit was te ver­wachten, aangezien er bij de invoering van de WILG voor de kavelruil ook geen overgangsrecht is gecreëerd.62 Voor de praktijk zal dit weinig problemen opleveren, aangezien bij lopende kavelruilprojecten geldt dat, na sluiting van de obligatoire overeenkomst tussen de deelnemende partijen, de datum van de aanvraag bij de subsidieverlenende instantie (de provincies of Gedeputeerde Staten dan wel de Dienst Landelijk Gebied als gemandateerde) bepalend is voor de vraag aan welke voorwaarden de kavelruil moet voldoen.63&#13;
3. Civielrechtelijke aspecten van de kavelruil&#13;
Art. 85 lid 1 WILG bepaalt dat de kavelruilovereenkomst schriftelijk wordt aangegaan en in de openbare registers wordt ingeschreven. Na inschrijving is de overeenkomst verbindend voor rechtsopvolgers onder bijzondere titel van de betrokken eigenaren, zo leert art. 86 lid 1 WILG.64 Art. 85 lid 5 WILG meldt nog dat eventuele hypotheekhouders en (conservatoire of executoriale) beslagleggers op in de rui­ling betrokken gronden de overeenkomst mede dienen te on­dertekenen.&#13;
Ook hier heeft de WILG niets nieuws gebracht: voormelde bepalingen zijn nagenoeg letterlijk overgenomen uit de Liw. Dit is tevens het geval bij art. 86 lid 2 WILG, dat een vrij­wel exacte kopie van art. 120 Liw is. In dit artikel is bepaald dat onbevoegdheid (er nemen partijen deel aan de overeen­komst die geen eigenaar zijn, maar in de kadastrale registra­tie wel als zodanig vermeld staan) geen beletsel vormt voor de rechtsgeldigheid van de kavelruilovereenkomst. De wer­kelijke eigenaar treedt alsdan in de rechten en verplichtingen van de onbevoegde partij.&#13;
Tenslotte bepaalt art. 87 WILG dat de Minister65 bij regeling kan bepalen welke artikelen van de WILG, die in beginsel enkel geschreven zijn voor de herverkaveling, van overeen­komstige toepassing kunnen worden verklaard op de kavel­ruilovereenkomst. Onder de Liw was dit geregeld in de art. 122 en 123. In de Regeling Kavelruil66 werden de van over­eenkomstige toepassing te verklaren wetsartikelen vermeld. Thans staan deze artikelen opgesomd in art. 21 van de Re­geling inrichting landelijk gebied.67 Het betreft wetsartike­len die o.a. zien op de vestiging van beperkte rechten en de overgang van hypotheken en (conservatoire en executoria­le) beslagen op de aan een partij toegedeelde kavels, vermel­ding in de ruilakte van de hypotheken en beslagen die na de ruiling niet meer zullen bestaan, alsmede de opname van ka­velkaarten, wegen en waterlopen in de ruilakte (zie art. 60, 81 en 82 WILG).&#13;
Voormelde civielrechtelijke aspecten van de kavelruil leve­ren in de praktijk geen of weinig problemen op: de uitvoe­rende partijen die betrokken zijn bij een kavelruil (met name de notariële praktijk) zullen er door hun jarenlange erva­ring en kennis voor waken dat iedere kavelruil de door par­tijen en andere belanghebbenden gewenste en verwachte ci­vielrechtelijke resultaten zal opleveren, zodat de rechtpositie van alle betrokkenen zowel voor, tijdens als na de kavelruil optimaal gewaarborgd is.&#13;
4. Fiscale aspecten van de kavelruil&#13;
De fiscale behandeling van de kavelruil is betrekkelijk een­voudig: art. 15 lid 1 sub l van de Wet op de belastingen van Rechtsverkeer68 bepaalt o.a. dat alle verkrijgingen krachtens de WILG vrijgesteld zijn van overdrachtsbelasting.69 Aan­gezien kavelruil een instrument is, die haar wettelijke basis in de WILG vindt,70 zal er bij iedere kavelruil een beroep op deze vrijstelling worden gedaan in de akte van toedeling.71 De vrijstelling is niet aan voorwaarden gebonden.72 Zodra er sprake is van een kavelruil zoals bedoeld in hoofdstuk 9 van de WILG is de vrijstelling van toepassing. De titel van de verkrijging moet dus kavelruil zijn.&#13;
In de Toelichting op de WBR73 (§ 34, lid 2) was, voor ver­krijgingen krachtens de Liw, goedgekeurd dat de vrijstel­ling van overdrachtsbelasting, die aanvankelijk uitsluitend gold voor de in de Liw geregelde rechtsfiguur ‘ruilverkave­ling bij overeenkomst’,74 eveneens werd toegepast ten aan­zien van verkrijgingen krachtens een (niet in de Liw, maar in de Beschikking Kavelruil geregelde) kavelruil Hiermee werd bedoeld: een ruilverkaveling bij overeenkomst waar­bij op de voet van art. 7 Ruilverkavelingswet 1954 bepalin­gen van titel 3 van die wet toepasselijk zijn verklaard. De vrijstelling van overdrachtsbelasting gold echter enkel voor verkrijgingen krachtens een door de DLG goedgekeurde ka­velruil.75 Goedkeuring door de DLG was dus een essenti­eel vereiste en leverde dus niet alleen volledige subsidiëring van de notaris- en kadasterkosten op, maar ook de vrijstel­ling van overdrachtsbelasting. De Belastingdienst sloot zich feitelijk aan bij het oordeel van de DLG: van een zelfstandi­ge toetsing van de kavelruil door de Belastingdienst was dus geen sprake.76&#13;
In zijn besluit van 12 november 200477 heeft de staatsse­cretaris van Financiën antwoord gegeven op diverse vragen over de vrijstelling van overdrachtsbelasting bij kavelruil.78 Ook werd bij dit besluit § 34 van de Toelichting ingetrok­ken. Wat betreft de functie van de goedkeuring van de DLG stelde de staatssecretaris dat, voor de toepassing van art. 15 &#13;
­lid 1 sub l WBR, de goedkeuring ‘indicatief’ is. Door deze opmerking leidde het besluit tot grote onduidelijkheid in de praktijk.79 De staatssecretaris gaf immers aan dat er wel een zekere relatie tussen de elementen ‘goedkeuring DLG’ en ‘vrijstelling overdrachtsbelasting’ was, maar verzuimde aan te geven welke relatie er precies was. Het was derhalve sinds 12 november 2004 mogelijk om, zij het via een ach­terdeur, de vrijstelling van overdrachtsbelasting in de wacht te slepen bij een kavelruil die niet was goedgekeurd door de DLG. De allesbepalende toetsing van de DLG was dus van­af 12 november 2004 niet langer voldoende: de Belasting­dienst diende een kavelruil tevens zelfstandig te beoordelen. Dit leidde in een aantal reeds afgewikkelde kavelruilen tot naheffing van overdrachtsbelasting door de Belastingdienst en daarmee tot verschillende gerechtelijke procedures.80&#13;
In zijn brief van 8 september 2006 heeft de Minister van LNV de onduidelijkheid in de praktijk enigszins willen be­perken door te stellen dat, zodra een kavelruil voldoet aan de eisen van art. 85 WILG, daarmee ook aanspraak be­staat op de vrijstelling van overdrachtsbelasting. Met ande­re woorden: zodra een kavelruil civielrechtelijk in orde is, is de weg naar art. 15 lid 1 sub l WBR vrij. Wel dient de Belas­tingdienst de toepasselijkheid van de vrijstelling in concre­te gevallen afzonderlijk te beoordelen, maar dit zal niet meer dan een formaliteit zijn: de Belastingdienst dient enkel de vereisten van art. 85 WILG ‘af te vinken’. De Minister heeft bovendien beloofd nadere afspraken te maken met de Be­lastingdienst, om een soepel verloop bij de toepassing van de vrijstelling te verzekeren. Ook beloofde de Minister een modelovereenkomst beschikbaar te stellen voor de praktijk, bij gebruikmaking waarvan de fiscale afdoening kan wor­den vereenvoudigd. In de Nota van Toelichting op de BILG is dit voornemen herhaald. Tot op heden is het echter bij een voornemen gebleven. Toch ondervindt de praktijk, ook zon­der de aanwezigheid van de modelovereenkomst, over het algemeen weinig problemen bij de fiscale afdoening van ka­velruilprojecten.81 Het maken van nadere afspraken met de Belastingdienst lijkt mij, net als de verstrekking van een mo­delovereenkomst, daarom een vrij overbodige exercitie.&#13;
De uitspraken van de Minister laten echter onverlet dat het, net als onder de Liw, ook onder de WILG mogelijk is dat een kavelruil civielrechtelijk in orde is en daarmee ook in aanmerking komt voor de vrijstelling van overdrachtsbelas­ting, maar dat dezelfde kavelruil niet voor subsidiëring in aanmerking komt: iedere provincie hanteert zoals gezegd haar eigen eisen en voorwaarden, waardoor de onduidelijk­heid, die ontstond door het besluit van 12 november 2004, ook onder het regime van de WILG nog steeds voortduurt.&#13;
In de brief uit 2006 heeft de Minister ook een uitspraak ge­daan die voor de fiscale gevolgen van de kavelruil van be­lang is: onder ‘onroerende zaak’ als bedoeld in art. 85 WILG worden tevens opstallen begrepen, aangezien hier terugge­grepen kan worden op de definitie als opgenomen in art. 3:3 BW. In de literatuur was deze conclusie reeds getrokken en ook de tekst van art. 85 lid 3 WILG (bedrijfsverplaatsing) bood hiervoor duidelijke aanwijzingen, maar het is goed dat de Minister dit met zoveel woorden bevestigt. Hiermee is het in de praktijk veel bekritiseerde standpunt uit het be­sluit van 12 november 2004, waarin de staatssecretaris stelt dat de verkrijging van (ondergrond van) opstallen niet ver­enigbaar is met het doel van kavelruil en de vrijstelling van overdrachtsbelasting daarop derhalve niet van toepassing is, expliciet herzien. Opstallen kunnen per 1 januari 2007 dus deel uitmaken van een kavelruil, mits deze kavelruil vol­doet aan de basisvereisten uit de WILG en (sinds 1 janua­ri 2010) aan de aanvullende vereisten uit de BILG. Daarmee bestaat automatisch aanspraak op de vrijstelling van over­drachtsbelasting. Mede hierdoor is kavelruil, zeker voor be­drijfsverplaatsingen, een zeer interessante (fiscale) optie, die het overwegen waard is. Maar ook voor alle andere gebou­wen in het buitengebied, die niet vallen onder de ‘verboden categorieën’ van art. 31a BILG, is overdracht vrij van over­drachtsbelasting middels het instrument kavelruil in begin­sel mogelijk.&#13;
5. Conclusie&#13;
Anno 2010 is kavelruil in de basis nog steeds een prachtig instrument om, op basis van vrijwilligheid, snel en gemak­kelijk tot een betere verkaveling te kunnen komen. Toch zijn er, door de ontwikkelingen van de laatste jaren, zeker een aantal kritische kanttekeningen te plaatsen.&#13;
Zo is de gedecentraliseerde vormgeving van de subsidiëring van kavelruilen zeker geen vooruitgang ten opzichte van het systeem onder de WILG. De provinciale inmenging in het kavelruiltraject lijkt enkel een negatieve invloed te hebben. Lange, ondoorzichtige en per provincie verschillende proce­dures bevorderen de populariteit van de kavelruil zeker niet.&#13;
Ook de ontwikkeling waardoor de ‘objectieve verbeterings­eis’ via diverse provinciale regelingen weer is teruggekeerd in het kavelruilproces, is niet direct positief te noemen. De brief van de Minister van 8 september 2006 is duidelijk: art. 16 WILG geldt niet als extra eis voor kavelruilen. Het is kwalijk dat men zich op provinciaal niveau zo weinig aan­trekt van deze toch glasheldere uitspraak op Rijksniveau.&#13;
Voorts is de invloed van de diverse provincies mijn in­ziens niet meer van deze tijd. In een tijd waarin de woor­den ‘Europa’, ‘globalisering’ en ‘eenwording’ welhaast magische klanken lijken te hebben gekregen, kiest de Ne­derlandse wetgever, die in Europa toch vaak betiteld wordt als ‘het beste jongetje van de klas’ als het op Europese ge­meenschapszin aankomt, voor wat betreft de kavelruil be­wust voor een lokale, territoriale aanpak. Om volledig tot zijn recht te kunnen komen, moet kavelruil een zowel op plaatselijk, regionaal, provinciaal als nationaal niveau toe­pasbaar instrument zijn. De provinciale inmenging brengt teveel beperkingen met zich om de kavelruil in optima for­ma te kunnen toepassen. Ik zou graag zien dat de overheid zich op den duur realiseert dat men met de decentralisatie voor wat betreft de kavelruil een verkeerde weg is ingesla­gen en dat men weer terugkeert naar subsidieverlening op nationaal niveau. Het lijkt wellicht een utopie, maar ik zie in de toekomst zelfs toepassingsmogelijkheden van de kavel­ruil op supranationaal niveau: waarom zou een Nederlands agrarisch bedrijf dat zich op de grens van verschillende EU-lidstaten bevindt, geen gebruik kunnen maken van kavelruil ten aanzien van al haar gronden (ook die gronden die zich op het grondgebied van een andere EU-lidstaat bevinden)? Wellicht kan de Nederlandse regeling van de kavelruil in de toekomst model staan voor een dergelijke ‘Europese kavel­ruil’. Toegegeven: om dit te kunnen bereiken zal er nog erg veel werk verzet moeten worden. Een basisvoorwaarde voor een dergelijke toepassing van de kavelruil op Europees ni­veau is wel een wettelijke regeling die uitblinkt in uniformi­teit en duidelijkheid. Subsidieverlening op centraal niveau is hier een essentieel en onmisbaar onderdeel van.&#13;
De invoering van de BILG is tot op zekere hoogte te begrij­pen, maar de manier waarop dit is gebeurd is op zijn minst niet elegant te noemen: via een achterdeur worden deelne­mers aan kavelruilprojecten ineens met allerlei (terechte en minder terechte) extra eisen geconfronteerd, die de kavelruil (in veel opzichten onnodig) beperken. Een uitgebreide toe­komstige evaluatie van deze regeling, waarbij kritisch ge­keken wordt naar proportionaliteit en rechtvaardigheid, lijkt mij zeker gewenst.&#13;
Wat de civielrechtelijke gevolgen betreft is de nieuwe rege­ling van de kavelruil, net als de oude, glashelder. Ook op fis­caal gebied lijkt alles duidelijk en lijkt de kavelruil in rusti­ger vaarwater te zijn terechtgekomen. Schijn bedriegt hier echter, aangezien het anno 2010 nog steeds mogelijk is dat een kavelruil civielrechtelijk in orde is en daarmee ook in aanmerking komt voor de vrijstelling van overdrachtsbelas­ting, maar dat dezelfde kavelruil niet voor subsidiëring in aanmerking komt. Dit is een onzekerheid die (weliswaar in beperkte mate) afbreuk doet aan de effectiviteit van de ka­velruil. Mogelijk biedt de door mij zo vurig gewenste te­rugkeer naar subsidiëring op nationaal niveau een mogelijk­heid om in de toekomst volledige duidelijkheid te scheppen: als een kavelruil civielrechtelijk en fiscaal is goedgekeurd, zou dit normaliter tevens moeten leiden tot toekenning van de subsidie. Slechts in uitzonderingsgevallen zou weigering van de subsidie nog moeten kunnen plaatsvinden. Het aantal beperkingen op subsidiegebied is nu dermate groot, dat de onzekerheid hoogtij viert. Vermindering van het aantal be­perkingen, met name op het gebied van de subsidiëring, zal leiden tot minder onzekerheid en daarmee tot een bredere en meer frequente toepassing van het instrument kavelruil.&#13;
De hiervoor aangehaalde ontwikkelingen kunnen op termijn zorgen voor een rem op het instrument kavelruil. Het is ab­solute noodzaak dat de praktijk voortdurend scherp in gaten houdt wat de impact van al deze (en mogelijke toekomstige) ontwikkelingen op het instrument kavelruil is. Indien nodig dient in de toekomst het tij gekeerd te worden. Om kavel­ruil ook in de toekomst een werkbaar en flexibel instrument te laten blijven dat op alle fronten beantwoordt aan de eisen van de (voornamelijk agrarische) praktijk zijn duidelijke, eenduidige en praktische wetgeving, uniforme criteria voor subsidiëring en bestendige jurisprudentie absolute basisver­eisten. Hier ligt een schone, gezamenlijke taak voor de wet­gever, de wetenschap, de rechtspraak en de praktijk. Alleen door voortdurende gezamenlijk inspanning zal de kavelruil ook in de komende jaren een succesvol landinrichtingsin­strument kunnen blijven. &#13;
</content><legacyfootnotes>* Mr. J.W.A. Rheinfeld is kandidaat-notaris bij Mollink No­tarissen te Losser. Per medio september 2010 werkzaam als juridisch adviseur bij Countus Accountants en Adviseurs.&#13;
1. Achtereenvolgens de Beschikking Kavelruil uit 1972, de Landinrichtingswet, de Regeling en de Instructie Kavel­ruil en de Wet, respectievelijk de Regeling en het Besluit inrichting landelijk gebied.&#13;
2. D.W. Bruil en A. Verduijn, ‘Herverkaveling en kavelruil: katalysatoren voor de inrichting van het landelijk gebied’, Tijdschrift voor Omgevingsrecht 2008, nr. 2, p.58 e.v.&#13;
3. H.W. Mojet, ‘Landinrichting in de WILG en het over­gangsrecht bij projecten’, Agr.r. 2007, p. 279 e.v.&#13;
4. Wet van 9 mei 1985, Stb. 1985, 299, houdende regelen met betrekking tot de landelijke gebieden (hierna: Liw).&#13;
5. De Liw spreekt over de ‘ruilverkaveling bij overeen­komst’. Tegenwoordig vindt de ruilverkaveling bij over­eenkomst nagenoeg uitsluitend als kavelruil plaats.&#13;
6. Besluit van de staatssecretaris van Landbouw en Visserij van 6 november 1985, nr. J. 6257, Stcrt. 1985, 218.&#13;
7. Hierna: LNV.&#13;
8. Aldus art. 2 lid 3 van de Regeling.&#13;
9. Instructie voor kavelruilprojecten gebaseerd op hoofdstuk V van de Landinrichtingswet, laatstelijk gewijzigd op 12 november 1992. Van deze Instructie waren tegelijkertijd meerdere versies in omloop, wat nogal eens voor verwar­ring zorgde. Hierna: Instructie.&#13;
10. Men spreekt ook wel van de ‘CLC-instructie’.&#13;
11. O.a. door B.F. Preller, ‘Grenzen aan kavelruil’, JBN 2002/ 59.&#13;
12. Wet van 7 december 2006, Stb. 2006, 666, houdende regels inzake de inrichting van het landelijke gebied (hierna: WILG).&#13;
13. Zie ook de Nota van Toelichting, Stb. 397, p.3. Opvallend is overigens dat in de parlementaire stukken en in de wet­geving voortdurend over het ‘landelijke gebied’ gesproken wordt, terwijl in de literatuur de term ‘landelijk gebied’ de voorkeur geniet.&#13;
14. De zogenaamde ‘ILG-gelden’, waarbij ILG staat voor Investeringsbudget Landelijk Gebied.&#13;
15. O.a. Provincie Noord-Holland, art 3.1 lid 9 provinciaal Meerjarenprogramma (pMJP) deel B 2010.&#13;
16. Hieronder worden cultuurtechnische werken verstaan zoals: het aanpassen of aanbrengen van dammen, dijken, wegen, sloten of greppels en/of de aanleg van drainage.&#13;
17. O.a. Provincie Groningen, Provinciaal Meerjaren Program­ma (PMJP) 2007-2013 en Provincie Limburg, Subsidiever­ordening Inrichting Landelijk Gebied Limburg.&#13;
18. O.a. Provincie Gelderland, art 2.1.1.1 lid 3 sub a Provinci­aal Meerjaren Programma (PMJP) 2007-2013.&#13;
19. O.a. Provincie Overijssel art. 8.19 lid 5 Uitvoeringsbesluit subsidies Overijssel 2007.&#13;
20. Zie voor meer informatie de website van de VASN: http://www.vasn.nl.&#13;
21. O.a. Provincie Zeeland (4-12 maanden), Provincie Overijs­sel (9 maanden), Provincie Utrecht (6 maanden).&#13;
22. O.a. Provincies Zuid-Holland, Noord-Brabant en Limburg.&#13;
23. Wet van 3 april 1999, Stb. 1999, 190.&#13;
24. Hierna: KNB.&#13;
25. Zie Notariaat Magazine nr. 12, 2009.&#13;
26. Kamerstukken II 2005/06, 30 509, nr. 21. &#13;
27. Zie voor enkele voorbeelden de hiervoor in noot 2 ver­melde bijdrage van Bruil en Verduijn.&#13;
28. De definitie luidt als volgt: Ruilverkaveling bij overeen­komst is de schriftelijk aan te gane en in de openbare registers in te schrijven overeenkomst waarbij drie of meer eigenaren zich verbinden bepaalde, hun toebehorende onroerende zaken samen te voegen, de gegeven massa op bepaalde wijze te verkavelen en onder elkaar bij notariële akte te verdelen.&#13;
29. Aldus art. 85 lid 5 WILG.&#13;
30. Dit was onder de Liw ook het geval. Zie Kamerstukken II 1983/84, 15 907, nr. 10 (Eindverslag), p. 26.&#13;
31. Zie ook B.F. Preller, ‘De perikelen rond de definitie van kavelruil’, Agr. r. 2006, p. 637 e.v.&#13;
32. Aldus de hiervoor in noot 2 vermelde bijdrage van Bruil en Verduijn, waarbij ik mij aansluit bij het door hen verdedigde standpunt dat lid 2 moet worden gezien als een aanvulling op lid 1 en niet als een uitzondering.&#13;
33. Zie bijvoorbeeld ABRvS 15 juni 2006, nr. 200409208/1 ‘Kavelruil Grootewaard’.&#13;
34. Aldus B.F. Preller, ‘De vrijstelling van art. 15.1.l WBR geldt bij kavelruil ook voor opstallen’, FBN 2009/7. &#13;
35. Kamerstukken II 2005/06, 30 509 nr. 14.&#13;
36. Zie voor enkele voorbeelden B.F. Preller, a.w., JBN 2002/59.&#13;
37. Ik verwijs wederom naar de hiervoor in noot 2 vermelde bijdrage van Bruil en Verduijn.&#13;
38. Zie bijvoorbeeld § 8.5 van het Uitvoeringsbesluit subsidies Overijssel 2007.&#13;
39. Dit klemt temeer daar sinds 1-1-2007 de vrijstelling ex art. 15 lid 1 sub v WBR (bedrijfsverplaatsing van en naar landinrichtingsgebieden) is vervallen.&#13;
40. Stb. 2006, 667.&#13;
41. Besluit houdende wijziging van het Besluit herverkaveling, Stb. 2009, 397. Hierna: BILG.&#13;
42. Zie voor een bespreking van dit besluit tevens B.F. Preller, ‘Regels voor kavelruil aangevuld bij het Besluit inrichting landelijk gebied’, JBN 2009/66.&#13;
43. Kamerstukken II 2005/06, 30 509 nr. 20.&#13;
44. Zie o.a. D.W. Bruil, ‘Kavelruil geregeld?’, Agr r. 2006, p. 630 e.v.&#13;
45. Zie Notamail nr. 237, 7 oktober 2009. &#13;
46. ABRvS 15 juni 2006, nr. 200409208/1 (Kavelruil Groote­waard).&#13;
47. Aldus ook B.F. Preller a.w., JBN 2009/66.&#13;
48. Zie D.W. Bruil, ’Kavelruil geregeld?’, Agr r. 2006, p. 630 e.v. &#13;
49. Het door Bruil tijdens een VASN-cursus gelanceerde idee voor een ‘Kavelbruil’, waarbij een woning in de stad, een woning buiten de bebouwde kom en landbouwgrond mid­dels een kavelruil zouden worden geruild is per 1 januari 2010 dus niet langer mogelijk.&#13;
50. Wet van 21 april 1994, Stb. 1994, 475.&#13;
51. Wet van 20 juni 1962, Stb. 1962, 256.&#13;
52. ABRvS 11 maart 2009, nr. 200801961/1.&#13;
53. Stb. 2009, 397, p. 6.&#13;
54. O.a. B.F. Preller, a.w., JBN 2009/66.&#13;
55. Of, zoals de Nota van Toelichting vermeldt, waarbij discussie mogelijk is of deze gebieden al dan niet tot de bebouwde kom behoren.&#13;
56. Wet van 20 oktober 2006, Stb. 2006, 566. Hierna: Wro. &#13;
57. B.F. Preller, a.w. JBN 2009/66.&#13;
58. Wet van 27 oktober 1965, Stb. 1965, 509.&#13;
59. O.a. Verordening ontgrondingen provincie Noord-Brabant 2008.&#13;
60. Zie art. 8 lid 2 Ontgrondingenwet.&#13;
61. Te raadplegen via: http://www.westmaasenwaal.nl/upload/118797_8970_1242040162030-Microsoft_Word_-_6A._Voorzet_definities_omschrijving_RT_Visie_Buiten­gebied_9-10-08.pdf.&#13;
62. Voor de overige landinrichtingsinstrumenten bevat art. 95 WILG een overgangsrechterlijke bepaling. Zie in dit kader tevens H.W. Mojet, ‘Landinrichting in de WILG en het overgangsrecht bij projecten’, Agr.r. 2007, p. 279 e.v.&#13;
63. Zie in dit kader tevens B.F. Preller, ‘De Wet inrichting landelijk gebied en kavelruil’, FBN 2007/10. &#13;
64. De ingeschreven kavelruilovereenkomst heeft derhalve (semi-)zakelijke werking.&#13;
65. Bedoeld is de Minister van LNV, aldus art. 1 lid 1 sub a WILG.&#13;
66. Besluit van de staatssecretaris van Landbouw en Visserij van 6 november 1985, nr. J. 6257, Stcrt. 1985, 218.&#13;
67. Stcrt. 2006, 249, hierna: RILG. In art. 33 RILG is de Rege­ling Kavelruil per 1 januari 2007 ingetrokken. Voor de kavelruil is de RILG verder niet van belang.&#13;
68. Wet van 24 december 1970, Stb. 1970, 611. Hierna: WBR.&#13;
69. Zie ook art. 107 WILG.&#13;
70. Het andere instrument is de herverkaveling.&#13;
71. In de praktijk wordt de fiscale vrijstelling ook wel ‘de hoofdprijs’ genoemd (de gedeeltelijke of gehele vergoe­ding van de notaris- en kadasterkosten wordt dan ‘de troostprijs’ genoemd).&#13;
72. Dit in tegenstelling tot de vrijstelling voor de verkrijging van cultuurgrond in art. 15 lid 1 sub q WBR en de verkrij­ging van natuurgrond in art. 15 lid 1 sub s WBR. Voor deze verkrijgingen geldt o.a. een volgtermijn van 10 jaar.&#13;
73. Resolutie van 16 december 1971, nr. B71/23 037, RBR-6.&#13;
74. En uiteraard ook voor de overige in de Liw geregelde vormen van landinrichting (herinrichting, ruilverkaveling en aanpassingsinrichting).&#13;
75. In de literatuur werd overigens ook het standpunt ver­kondigd dat ook niet-goedgekeurde kavelruilen voor de vrijstelling van overdrachtsbelasting in aanmerking konden komen. Zie o.a. J.A.G. Jansen, ‘Agrarisch Recht (deel 1)’, De Notarisklerk 2003/1424. Dit was echter niet de heer­sende leer.&#13;
76. Zie eveneens de hiervoor in noot 2 vermelde bijdrage van Bruil en Verduijn.&#13;
77. Ministerie van Financiën 12 -11-2004, CPP2004/1679M.&#13;
78. Zie voor een uitvoerige bespreking B.F. Preller, ‘Kavelruil en de vrijstelling van overdrachtsbelasting’, LTB januari 2005, nr. 1.&#13;
79. Zie o.a. mijn artikel ‘Werkt kavelruil nog?’, Agr. r. 2006, p. 188 e.v. &#13;
80. O.a. Rb Breda 8 oktober 2008, nr. 07/1049, Rb Arnhem 22 december 2009, nr. 08/1433 en Rb Leeuwarden 28 januari 2010, LJN BL9962.&#13;
81. De (notariële) praktijk voorkomt eventuele fiscale hob­bels in het kavelruiltraject veelal door een te sluiten kavelruilovereenkomst vooraf ter goedkeuring aan de Belastingdienst toe te zenden. Zodra de Belastingdienst deze overeenkomst heeft goedgekeurd, is zij bij de latere beoordeling van de kavelruil gebonden aan deze beslissing en zal de vrijstelling van overdrachtsbelasting vrijwel altijd verleend worden. &#13;
</legacyfootnotes><footnotes><footnote/></footnotes><auteurs>mr. J.W.A. Rheinfeld&#13;
</auteurs><published>2010-09-01 00:00:00</published><modified>2010-09-01 00:00:00</modified><editiondate>2010-09-01</editiondate><htmlpath>https://denhollander.info/artikel/8709</htmlpath></article>
</articles></edition>