<edition><articles><article><jaar>2022</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2022</searchword><id>17347</id><udhid>UDH:TvAR/17347</udhid><titel>Lucht en licht onder de stikstofdeken</titel><searchwords><searchword>TvAR 7/8/2022</searchword><searchword>UDH:TvAR/17347</searchword></searchwords><attachments><attachment><name>22364.pdf</name><extention>pdf</extention><url>https://denhollander.info/download/22364/ci</url></attachment></attachments><inleiding/><content>&lt;p&gt;&lt;strong&gt;Vrijwel geen enkele boer of boerin hoeft te stoppen omdat er een stikstofprobleem is. Als je maar blijft doen waar je goed in bent, en blijft zoeken naar verbetering. Ieder bedrijf kan blijven bestaan, op een enkele uitzondering na, met benutting van de ruimte die je plek biedt. Het probleem waarmee we in Nederland al jaren worstelen is namelijk niet dat er een teveel is aan emissie of depositie. Groei is soms niet mogelijk, en vaak maar beperkt, maar krimpen is niet nodig. Ik hoop daarom dat niemand aan de opkoopregeling gaat meedoen.&lt;br&gt;&lt;/strong&gt;Dit is een mening, naast de vele die er al zijn. Voor sommige lezers misschien reden dit blad zuchtend terzijde te leggen: "weer iemand die het probleem ontkent." Toch meen ik de ogen niet te sluiten voor de feiten. En wel enkele argumenten te hebben. Want er is echt wel een stikstofprobleem, maar de oplossing, waaraan ik iets hoop bij te dragen, zie ik niet in (gedwongen) bedrijfsbeëindiging. Grootste obstakel voor de oplossing zou – gek genoeg - de Wet natuurbescherming (Wnb) kunnen zijn.&lt;/p&gt;
&lt;h2&gt;&lt;span&gt;1. &lt;/span&gt;35 jaar stikstofbeleid&lt;/h2&gt;
&lt;p&gt;In 1987 werkte ik voor de landbouworganisatie CBTB. De overheid kwam toen met de eerste Richtlijn ammoniak en veehouderij. Deze eerste poging om bij het verlenen van vergunningen rekening te houden met de uitstoot van ammoniak gaf veel commotie, zeker bij veehouders van wie het bedrijf 'op slot' ging. Sindsdien raakten we wel vertrouwd met begrippen als 'achtergronddepositie', 'mol (potentieel zuur) per hectare' en 'voor verzuring gevoelige gebieden.' Vertrouwd, maar de discussie bleef, over de (gewenste) natuurkwaliteit en omvang van de veestapel.&lt;/p&gt;
&lt;p&gt; &lt;/p&gt;
&lt;p&gt;Sinds 1987 is er wel veel gebeurd. Na de Richtlijn[2] kwam de Interimwet ammoniak en veehouderij (met o.a. verhandelbare ammoniakrechten) en in 2002 de Wet ammoniak en veehouderij die de ammoniakrechten weer afschafte en de basis was van de Programmatische Aanpak Stikstof (PAS).&lt;/p&gt;
&lt;p&gt; &lt;/p&gt;
&lt;p&gt;De totale emissie van ammoniak uit de agrarische sector, hoofdzakelijk vanuit stallen en bij het opslaan en uitrijden van mest, daalde van zo'n 350 kton in 1991 naar 110 kton in 2020.[3] Dit mede dankzij het mestbeleid met stelsels van gebruiksnormen en productierechten. Goed nieuws gaf de Minister van LNV ook op 7 juli 2022. De excretie van stikstof en fosfaat in 2021 is ruim onder de Europese maxima gebleven.[4] Mooie resultaten, waarmee er niet direct een dwingende reden lijkt te zijn om de dierhouderij in te krimpen.&lt;/p&gt;
&lt;p&gt; &lt;/p&gt;
&lt;p&gt;Maar dat de 'stikstofdeken' over Nederland een stuk dunner is geworden betekent nog niet dat er geen probleem is. Er zijn goede redenen om te streven naar verdere vermindering van emissies. Maar niet alleen dat.&lt;/p&gt;
&lt;p&gt; &lt;/p&gt;
&lt;p&gt;Wat in elk geval een probleem is, is dat de regelgeving, en de toepassing ervan sinds 1987, nog steeds niet voldoen aan de Habitatrichtlijn[5]. De Afdeling bestuursrechtspraak van de Raad van State heeft op 29 mei 2019 vastgesteld dat het Europese Hof van Justitie het PAS op zich wel bruikbaar vindt voor een integrale aanpak van de stikstofbelasting van Natura-2000-gebieden.[6] Het was ook een mooi product van het Nederlandse poldermodel. Er was een breed draagvlak voor een pakket aan maatregelen om enerzijds de uitstoot van stikstofverbindingen te verminderen, anderzijds de kwaliteit van de natuur te verbeteren en tegelijkertijd ruimte te bieden voor nieuwe projecten. Maar de Afdeling oordeelt wel dat het PAS één groot mankement heeft: bij het toestaan van een project met stikstofemissie zijn er onvoldoende waarborgen dat de natuur er niet van te lijden heeft.[7]&lt;/p&gt;
&lt;p&gt; &lt;/p&gt;
&lt;p&gt;Dit mankement is in mijn ogen de kern van de huidige stikstofcrisis. En de oplossing is volgens mij een nieuwe PAS, zonder dat mankement. Daarbij hecht ik veel waarde aan de gebiedsanalyses en beheerplannen die voor alle Natura 2000-gebieden zijn gemaakt. Ik ga er namelijk van uit dat die zijn gemaakt na grondig onderzoek.&lt;/p&gt;
&lt;h2&gt;&lt;span&gt;2. &lt;/span&gt;Kwetsbare en overbelaste natuur&lt;/h2&gt;
&lt;p&gt;We hebben in Nederland 162 Natura 2000-gebieden. Daarvoor geldt de plicht om ze in goede staat te brengen en te houden. Nu kun je discussiëren of een gebied terecht is aangewezen, maar beter lijkt het me te onderzoeken hoe kwetsbare natuur in goede staat kan blijven terwijl er toch ruimte is voor nieuwe activiteiten[8].&lt;/p&gt;
&lt;p&gt; &lt;/p&gt;
&lt;p&gt;In het natuurbeheer speelt de 'kritische depositiewaarde' (KDW) een belangrijke rol:&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;&lt;em&gt;"De kritische&lt;/em&gt;&lt;/em&gt;&lt;span class="markedcontent"&gt;&lt;em&gt;&lt;em&gt; depositiewaarde voor stikstofdepositie geeft aan hoeveel stikstof een habitattype kan verdragen voordat er een risico optreedt op verslechtering van die natuur. Als de kritische depositiewaarde langdurig wordt overschreden kan dit leiden tot een verlies aan dier- en plantensoorten. Dit verlies treedt enerzijds op doordat de bodem zo zuur wordt dat deze ongeschikt wordt voor specifieke soorten. Anderzijds treedt het verlies op doordat stikstof de groei stimuleert van met name snelgroeiende soorten zoals bijvoorbeeld brandnetels die de oorspronkelijke, -aan stikstofarme omstandigheden aangepaste- langzaam groeiende soorten verdringen. Het gaat dan bij&lt;/em&gt;&lt;/em&gt;&lt;/span&gt;&lt;em&gt;&lt;span class="markedcontent"&gt;&lt;em&gt;voorbeeld over toename van gras in heidegebieden."&lt;/em&gt;&lt;/span&gt;&lt;/em&gt;&lt;em&gt;[9]&lt;/em&gt;&lt;/p&gt;
&lt;/blockquote&gt;
&lt;p&gt;Dus: is de depositie langdurig hoger dan de KDW dan moet er wat gebeuren. Maar wat?&lt;/p&gt;
&lt;p&gt;Voor alle Natura 2000-gebieden zijn gebiedsanalyses gemaakt. In die rapporten valt op:&lt;/p&gt;
&lt;ol&gt;
&lt;li class=""&gt;verreweg de meeste habitats in de natuurgebieden zijn overbelast met stikstof;&lt;/li&gt;
&lt;li class=""&gt;voor die gebieden is het gewenst dat de depositie van stikstofverbindingen daalt, want er zijn nadelige effecten voor de natuurwaarden[10];&lt;/li&gt;
&lt;li class=""&gt;voor het bereiken en behouden van een goede staat is vrijwel altijd een bepaald pakket van beheermaatregelen noodzakelijk, meestal op het vlak van waterhuishouding, buffering, maaien/begrazen/wegnemen van organisch materiaal, bekalken e.d.;&lt;/li&gt;
&lt;li class=""&gt;maar in de regel is er geen noodzaak dat een bron van emissie buiten het gebied verdwijnt;&lt;/li&gt;
&lt;li class=""&gt;en steeds is dan de conclusie dat het behoud van de natuur geborgd is en er zelfs ruimte is voor nieuwe ontwikkelingen, ook bij overschrijding van de KDW.&lt;/li&gt;
&lt;/ol&gt;
&lt;p&gt;Neem bijvoorbeeld de Veluwe. Een groot Natura 2000-gebied, met tal van vegetatietypen en bijzondere diersoorten. Niet alle habitats zijn even kwetsbaar, maar de meeste wel sterk overbelast. Dus is een uitgebreid pakket van herstelmaatregelen nodig. Daarmee kan worden bereikt dat de natuur in goede staat komt, terwijl er toch ruimte is voor nieuwe ontwikkelingen. Zoals de gebiedsanalyse in 2017 concludeert:&lt;/p&gt;
&lt;blockquote class="custom-blockquote"&gt;
&lt;p&gt;&lt;span class="markedcontent"&gt;&lt;em&gt;"&lt;/em&gt;&lt;/span&gt;&lt;span class="markedcontent"&gt;&lt;em&gt;&lt;em&gt;Ondanks de eerder genoemde overschrijding van de kritische depositiewaarden, wordt door de uitvoering van de herstelmaatregelen in dit gebied gewaarborgd dat in tijdvak 1 (tot 2021) geen verslechtering optreedt van de kwaliteit van de aangewezen habitattypen en habitats van soorten.&lt;/em&gt;&lt;/em&gt;&lt;/span&gt;&lt;em&gt;&lt;br&gt;&lt;span class="markedcontent"&gt;&lt;em&gt;Het bereiken van de instandhoudingsdoelstellingen van alle soorten en habitattypen, waarvoor dit gebied is aangewezen, blijft door het uitvoeren van de herstelmaatregelen ook in de tijdvakken 2 en 3 mogelijk."&lt;/em&gt;&lt;/span&gt;&lt;/em&gt;&lt;em&gt;[11]&lt;/em&gt;&lt;/p&gt;
&lt;/blockquote&gt;
&lt;h2&gt;&lt;span&gt;3. &lt;/span&gt;Regel en uitzonderingen&lt;/h2&gt;
&lt;p&gt;Uit de gebiedsanalyses concludeer ik dat er in de regel geen noodzaak is de veestapel in te krimpen om de natuur in goede staat te brengen en te houden. Wat wel noodzakelijk is is uitvoering van gerichte beheermaatregelen.&lt;/p&gt;
&lt;p&gt; &lt;/p&gt;
&lt;p&gt;Maar er zijn uitzonderingen.&lt;/p&gt;
&lt;p&gt; &lt;/p&gt;
&lt;p&gt;Het Bargerveen is een gebied in Drenthe met o.a. hoogveenvegetatie en bijzondere volgelsoorten. Er is een hoge stikstofbelasting, deels uit Duitse bronnen. Maar er is ook een pluimveebedrijf dat een hoge piekbelasting geeft.[12] Beëindiging van dat bedrijf is één van de herstelmaatregelen in het beheerplan. En hoewel het plan niet letterlijk de noodzaak ervan aangeeft, is wel voorstelbaar dat zonder het wegnemen van deze emissiebron andere maatregelen, zoals aanpassing waterhuishouding, begrazing, plaggen e.d., toch te veel als 'dweilen met de kraan open' zouden zijn.[13]&lt;/p&gt;
&lt;p&gt; &lt;/p&gt;
&lt;p&gt;Nog een bijzonder gebied: het Norgerholt, een loofbos, ook in Drenthe. Aangewezen voor Natura 2000, voor mij niet met overtuigende argumenten, maar wel overbelast met stikstof. Wat dan opvalt in het gebiedsplan uit 2017 is dat het gewenste beheer overeenkomt met dat van de voorgaande jaren, namelijk: niets doen. En dat er "&lt;em&gt;met de uitgifte van ontwikkelruimte zeker geen aantasting plaatsvindt van de natuurlijke kenmerken."&lt;/em&gt; In principe is er dus geen noodzaak om emissies te staken en is er ruimte voor nieuwe projecten die depositie kunnen geven, ook zonder specifieke beheermaatregelen.&lt;/p&gt;
&lt;p&gt; &lt;/p&gt;
&lt;p&gt;Dit geeft ook aan dat een goede staat van instandhouding mogelijk is boven de KDW. En het lijkt me dus verstandig een deel van de miljarden die nu beschikbaar zijn te besteden aan de uitvoering van het beheer dat nodig is om de Natura 2000-gebieden in goede staat te brengen en te houden.&lt;/p&gt;
&lt;h2&gt;&lt;span&gt;4. &lt;/span&gt;Het belang van de KDW&lt;/h2&gt;
&lt;p&gt;&lt;span class="markedcontent"&gt;Als de depositie onder de KDW ligt, is sprake van gezonde natuur. Specifiek beheer is dan niet nodig. Ook is er dan ruimte voor nieuwe emissieveroorzakende activiteiten. Dit is een ideaalplaatje. Het is goed daarnaar te streven. Maar u&lt;/span&gt;it de gebiedsanalyses blijkt volgens mij duidelijk dat een 'goede staat van instandhouding' niet hetzelfde is als een situatie waarin de KDW niet wordt overschreden.&lt;/p&gt;
&lt;p&gt; &lt;/p&gt;
&lt;p&gt;&lt;span class="markedcontent"&gt;Maar dan is er de Wnb. Deze wet&lt;/span&gt; lijkt wel uit te gaan van de KDW als maximum. Met de Wet stikstofreductie en natuurbescherming zijn doelen opgenomen voor de natuurkwaliteit.[14] In 2025 moet minimaal 40% van de stikstofgevoelige natuur in Natura 2000-gebieden een gezond stikstofniveau hebben, in 2030 50% en in 2035 74%,  waarbij "&lt;em&gt;de depositie van stikstof niet groter is dan de hoeveelheid in mol per hectare per jaar waarboven verslechtering van de kwaliteit van die habitats niet op voorhand is uit te sluiten&lt;/em&gt;."[15] Dit is een resultaatverplichting voor lagere wetgevers en bestuursorganen, waaronder in elk geval de provincies.&lt;/p&gt;
&lt;p&gt; &lt;/p&gt;
&lt;p&gt;Volgens de toelichting bij het wetsvoorstel gaat het bij de gestelde doelen om de KDW.[16] Als dat zo is blijft de beruchte 'stikstofkaart' van Minister Van der Wal in beeld, want die is daarvan de vertaling.[17] In dat geval lijken draconische maatregelen onontkoombaar, ook in andere sectoren dan de agrarische, en is er nog jarenlang in een groot deel van het land geen ontwikkelingsruimte. Ook omdat 'extern salderen' (zie hierna) dan vrijwel onmogelijk is.&lt;/p&gt;
&lt;p&gt; &lt;/p&gt;
&lt;p&gt;Maar ik meen dat de KDW geen harde grens hoeft te zijn.&lt;/p&gt;
&lt;p&gt; &lt;/p&gt;
&lt;p&gt;Nederland is verplicht om Natura 2000-gebieden in goede staat te brengen en te houden. Daarvoor is afname van depositie, en dus van emissies van stikstofverbindingen uit bronnen in de omgeving, zeker wel gewenst. Dat helpt mee bij het uitvoeren van adequaat beheer. Maar als er sprake is van het nodige beheer dan kan de natuur in goede staat zijn, ook boven de KDW. De noodzaak van inkrimping van de veehouderij ontbreekt dus. En er kan ontwikkelruimte zijn voor nieuwe projecten.&lt;/p&gt;
&lt;p&gt; &lt;/p&gt;
&lt;p&gt;Toch zie ik wel de noodzaak om invulling te geven aan duurzame landbouw. Op zich is dat een vaag begrip, maar één element ervan is toch wel duidelijk: dat de kosten en nadelige effecten van productie niet worden afgeschoven, of de verrekening ervan doorgeschoven naar de toekomst. Anders gezegd: al is het houden van dieren of het bemesten van grond nooit mogelijk zonder stikstofemissie, je kunt niet verwachten dat een ander de problemen die dat geeft maar moet oplossen. Minstens ben je verplicht om na te gaan hoe je de emissie kunt beperken en de schade voorkomen.&lt;/p&gt;
&lt;p&gt; &lt;/p&gt;
&lt;p&gt;In emissiebeperking is al veel bereikt, maar er zijn nog tal van kansen. Uit de literatuur maak ik op dat er nog veel winst is te behalen met maatregelen als weidegang, aanpassing stallen, voermaatregelen, precisielandbouw e.d.[18] Omschakelen naar biologische landbouw mag, maar is niet verplicht.&lt;/p&gt;
&lt;p&gt; &lt;/p&gt;
&lt;p&gt;En bij nieuwe projecten, zoals uitbreiding, is het zaak om na te gaan wat de effecten zijn en hoe je die kunt wegnemen of beperken. Dat lijkt me een uitdaging die ook past bij agrarisch ondernemerschap: het zoeken naar meer efficiëntie in de bedrijfsvoering, door het sturen van o.a. de stikstofstromen. Het lijkt me dus nuttig om van de miljarden voor opkoop een deel te gaan besteden aan het bevorderen van die vernieuwing.&lt;/p&gt;
&lt;h2&gt;&lt;span&gt;5. &lt;/span&gt;Naar een passende beoordeling en effectief beheer&lt;/h2&gt;
&lt;p&gt;De gebiedsanalyses voor Natura 2000 geven aan dat er ruimte is voor nieuwe projecten met stikstofuitstoot. Nu weet ik wel dat analyses en beheerplannen geschreven zijn onder het PAS. En dat de ontwikkelingsruimte er alleen is onder strikte voorwaarden.  Als de depositie van stikstof boven de KDW ligt is er een kans is op verslechtering. En dan moet de provincie bij een nieuwe activiteit, of uitbreiding van een bestaande, onderzoeken wat er nodig is om die te voorkomen of te verhelpen, en erop toezien dat dat ook gebeurt.&lt;/p&gt;
&lt;p&gt; &lt;/p&gt;
&lt;p&gt;Wat mij verbaast, is dat 3 jaar na de uitspraken van de Raad van State het mankement aan het PAS nog niet is verholpen. De discussie gaat alleen maar over het verminderen van uitstoot, zoals een vergaande krimp van de veestapel. Maar ook als dat zou lukken blijft er nog steeds dezelfde opgave als in 2019: zelfs als de depositie onder de KDW zou komen, moet er een methode zijn voor het beoordelen van projecten die voldoende waarborgen biedt dat er geen verslechtering plaatsvindt. Hoe zou die methode eruit kunnen zien?&lt;/p&gt;
&lt;p&gt; &lt;/p&gt;
&lt;p&gt;Voor ik de contouren ervan schets eerst nog dit. Ik reken erop dat vrijwel ieder bedrijf kan blijven bestaan met de huidige activiteiten. Wel met de uitdaging om te zoeken naar vermindering van emissies, en overigens ook van energie- en waterverbruik. Dus te doen waar je goed in bent: een goed product leveren tegen een acceptabele prijs. Voor nieuwe activiteiten en uitbreiding zal niet altijd ruimte zijn. Dit is ook afhankelijk van de locatie van het bedrijf. Het is aan te raden goed te onderzoeken welke ruimte die biedt. Niet alleen de grenzen op basis van milieuregels, ook de kansen voor aanpassing en versterking.&lt;/p&gt;
&lt;p&gt; &lt;/p&gt;
&lt;p&gt;En dan de passende beoordeling van nieuwe projecten:&lt;/p&gt;
&lt;ol&gt;
&lt;li class=""&gt;Allereerst dient de Provincie na te gaan of er bij een voorgenomen project kans is op verslechtering. Zolang de depositie boven de KDW zit zal het antwoord meestal 'ja' zijn, soms 'misschien' en bij uitzondering 'nee'. Veel onderzoek is daarvoor niet nodig.&lt;/li&gt;
&lt;li class=""&gt;Is het antwoord 'ja' of 'misschien' dan is er aanvullend onderzoek nodig: wat voor nadelige effecten kunnen er zijn en hoe kun je die wegnemen? Conclusie kan dan zijn dat die effecten vrij gering zijn en eenvoudig met het bestaande beheer te verhelpen. Extra maatregelen zijn dan niet nodig.&lt;/li&gt;
&lt;li class=""&gt;Bij ernstiger effecten zal het de vraag zijn in hoeverre beperking van emissie in het project mogelijk is. Eigenlijk vind ik dat dat sowieso een vraag moet zijn. Ook dan kan het resultaat zijn dat externe maatregelen niet nodig zijn.&lt;/li&gt;
&lt;li class=""&gt;Bij nieuwe activiteiten, maar ook bij uitbreiding van bestaande, kan het zijn dat de emissie  niet ver genoeg te beperken is. In dat geval is het van belang dat er een mogelijkheid is van 'extern salderen'. Daarbij staakt iemand anders, tijdelijk of definitief, emissieveroorzakende activiteiten, waardoor er per saldo minder depositie is. Dit vraagt een deugdelijk contract tussen de beide partijen, dat verder gaat dan het verkopen of verhuren van emissierechten.[19]&lt;/li&gt;
&lt;li class=""&gt;Alternatief voor extern salderen kan zijn het treffen van extra maatregelen in het beheer, waarmee de nadelige effecten worden weggenomen of gecompenseerd.&lt;/li&gt;
&lt;li class=""&gt;Als voldoende duidelijk is dat het resultaat van 4 of 5 positief is geeft de provincie de vergunning af.&lt;/li&gt;
&lt;/ol&gt;
&lt;p&gt;In mijn ogen heeft extern salderen de voorkeur boven extra beheermaatregelen. Het leidt immers tot daling van emissie en depositie. En voorkomt discussie over wat in het beheer nog extra noodzakelijk is.  Ik hoop daarom dat de provincies hun ingezette beleid een vervolg geven, en daarin één lijn volgen.[20] En uiteraard moet deze vorm van salderen juridisch houdbaar blijken. Ik denk dat dat het geval is. Dat de redenering van de Raad van State over intern salderen ook opgaat voor de externe variant.[21] De kern ervan is dat er een direct verband moet zijn tussen het staken van de ene activiteit en het starten van de andere. Met een goed contract is dat te doen. Het is dus te hopen dat de Wnb niet zo hoeft te worden toegepast dat extern salderen pas mogelijk is als de KDW is bereikt.&lt;/p&gt;
&lt;p&gt; &lt;/p&gt;
&lt;p&gt;Uiteraard moeten er iemand zijn die vergunde rechten aan een ander ter beschikking wil stellen. Of eigenlijk: afstand wil doen van het recht om bepaalde activiteiten te ondernemen, zodat een ander vergunning kan krijgen. En wie meedoet aan een opkoopregeling kan dat niet meer. [22] Vandaar dat ik hoop dat niemand dat zal doen. Uiteraard kunnen er redenen zijn om te stoppen, zoals het ontbreken van een opvolger, maar waarom zou je dan niet zelf beslissen wat er met je gebouwen, grond, productierechten en (stikstof)emissies gebeurt? Ik bepleit dus dat stoppende boeren en boerinnen daarvoor kiezen.&lt;/p&gt;</content><legacyfootnotes/><footnotes><footnote>1 &lt;p&gt;Christiaan van Harten is stafjurist bij Flynth Adviseurs en Accountants. Daarnaast is hij zelfstandig juridisch adviseur. Dit opiniestuk is geschreven op persoonlijke titel.&lt;/p&gt;</footnote><footnote>2 &lt;p&gt;En de tweede versie ervan in 1991.&lt;/p&gt;</footnote><footnote>3 &lt;p&gt;Zie bijv. Normeren en beprijzen van stikstofemissies, bijlage 973968 bij Kamerstuk35334 nr. AE, p. 76.&lt;/p&gt;</footnote><footnote>4 &lt;p&gt;Kamerbrief, D&lt;span class="markedcontent"&gt;GA-PAV / 22268024&lt;/span&gt;&lt;/p&gt;</footnote><footnote>5 &lt;p&gt;Met name de leden 2 en 3 van artikel 6: &lt;em&gt;"2. De Lid-Staten treffen passende maatregelen om ervoor te zorgen dat de kwaliteit van de natuurlijke habitats en de habitats van soorten in de speciale beschermingszones niet verslechtert en er geen storende factoren optreden voor de soorten waarvoor de zones zijn aangewezen voor zover die factoren, gelet op de doelstellingen van deze richtlijn een significant effect zouden kunnen hebben.&lt;/em&gt; &lt;em&gt;3. Voor elk plan of project dat niet direct verband houdt met of nodig is voor het beheer van het gebied, maar afzonderlijk of in combinatie met andere plannen of projecten significante gevolgen kan hebben voor zo'n gebied, wordt een passende beoordeling gemaakt van de gevolgen voor het gebied, rekening houdend met de instandhoudingsdoelstellingen van dat gebied. Gelet op de conclusies van de beoordeling van de gevolgen voor het gebied en onder voorbehoud van het bepaalde in lid 4, geven de bevoegde nationale instanties slechts toestemming voor dat plan of project nadat zij de zekerheid hebben verkregen dat het de natuurlijke kenmerken van het betrokken gebied niet zal aantasten en nadat zij in voorkomend geval inspraakmogelijkheden hebben geboden."&lt;/em&gt;&lt;/p&gt;</footnote><footnote>6 &lt;p&gt;ABRVS 29 mei 2019, ECLI:NL:RVS:2019:1603 en 1604.&lt;/p&gt;</footnote><footnote>7 &lt;p&gt;Uit nr. 1603, r.o. 1.6: "Uit het arrest volgt dat het Hof het toestaan van activiteiten op basis van een programmatische aanpak zoals het PAS niet principieel in strijd acht met artikel 6, derde lid, van de Habitatrichtlijn. Uit het arrest moet echter ook worden afgeleid dat een programma zoals het PAS zich moeilijk laat verenigen met artikel 6, derde lid, van de Habitatrichtlijn. De uit die bepaling voortvloeiende eisen voor een passende beoordeling staan in ieder geval in de weg aan een programma, zoals het PAS, dat enerzijds gericht is op het treffen van maatregelen voor het behoud en herstel van natuurwaarden op termijn en anderzijds op het direct mogelijk maken van nieuwe activiteiten. Het Hof onderkent weliswaar dat een programma zoals het PAS, waaraan een integrale effectbeoordeling ten grondslag ligt van alle voorgenomen maatregelen en ontwikkelingen, beter geschikt is voor de beoordeling van de cumulatieve gevolgen van stikstofveroorzakende activiteiten, maar dit neemt volgens het Hof niet weg dat de passende beoordeling aan alle eisen van artikel 6, derde lid, van de Habitatrichtlijn dient te voldoen."&lt;/p&gt;</footnote><footnote>8 &lt;p&gt;Daarbij merk ik op dat er nog wel meer gevoelige natuurgebieden zijn en ook andere mogelijk schadelijke stoffen behalve stikstofverbindingen.&lt;/p&gt;</footnote><footnote>9 &lt;p&gt;&lt;span class="markedcontent"&gt;Planbureau voor de Leefomgeving, &lt;em&gt;Stikstof in perspectief,&lt;/em&gt; Den Haag, 2019,&lt;/span&gt;&lt;br&gt;&lt;span class="markedcontent"&gt;PBL-publicatienummer: 4020, pag 19.&lt;/span&gt;&lt;/p&gt;</footnote><footnote>10 &lt;p&gt;Zie bijvoorbeeld: Bobbink, R., 2021, &lt;em&gt;Effecten van stikstofdepositie nu en in 2030: een analyse. &lt;/em&gt;Onderzoekcentrum B-WARE, Nijmegen, Rapportnummer RP-20.135.21.35.&lt;/p&gt;</footnote><footnote>11 &lt;p&gt;&lt;span class="markedcontent"&gt;PAS-Gebiedsanalyse Natura2000-gebied 057 Veluwe, &lt;/span&gt;p 236 t/m 238.&lt;/p&gt;</footnote><footnote>12 &lt;p&gt;Dat bedrijf ligt overigens net binnen de begrenzing van Natura 2000. De begrenzing aanpassen is uiteraard geen oplossing.&lt;/p&gt;</footnote><footnote>13 &lt;p&gt;Waarbij ik wel opmerk dat tot die 'kraan' ook de achtergronddepositie behoort, voor een groot deel uit Duitse bronnen. Wat wel aangeeft dat 'dweilen' toch nodig blijft.&lt;/p&gt;</footnote><footnote>14 &lt;p&gt;Wet van 10 maart 2021 tot wijziging van de Wet natuurbescherming en de Omgevingswet (stikstofreductie en natuurverbetering), Stb. 2021, 140.&lt;/p&gt;</footnote><footnote>15 &lt;p&gt;&lt;span style="text-decoration: underline;"&gt;Art 1.12a lid 1 van de Wnb.&lt;/span&gt;&lt;/p&gt;</footnote><footnote>16 &lt;p&gt;Kamerstukken II 2020/21, 35600, nr. 3, bijv. paragraaf 4.&lt;/p&gt;</footnote><footnote>17 &lt;p&gt;Startnotitie Nationaal Programma Landelijk Gebied, publicatienummer 22102620, bijlage bij Kamerbrief 10 juni 2022, DGS/22229344.&lt;/p&gt;</footnote><footnote>18 &lt;p&gt;Zie o.a. het in noot 3 genoemde rapport vanaf p.72.&lt;/p&gt;</footnote><footnote>19 &lt;p&gt;Je kunt je afvragen of verhuur van emissierechten wel mogelijk is. PG Snijders bij de Hoge Raad meent van niet, zie PHR 17 juni 2022, ECLI:NL:PHR:2022:577. Ik denk zelf ook van niet, maar dan omdat emissierechten onlosmakelijk onderdeel zijn van een plaatsgebonden vergunning voor bepaalde activiteiten. Maar dit terzijde.&lt;/p&gt;</footnote><footnote>20 &lt;p&gt;Zo past de Provincie Utrecht extern salderen nu nog niet toe als het bedrijf dat activiteiten staakt op 4 oktober 2019 productierechten had.&lt;/p&gt;</footnote><footnote>21 &lt;p&gt;Zie bijv. ABRVS 27 juli 20221, ECLI:NL:RVS:2022:2145, overweging 10.7 t/m 10.11.&lt;/p&gt;</footnote><footnote>22 &lt;p&gt;En bovendien moeten dan productierechten worden ingeleverd, wat bijdraagt aan de op zich onnodige inkrimping van de sector.&lt;/p&gt;</footnote></footnotes><auteurs>mr. drs. C.C. van Harten</auteurs><published>2022-09-13 15:44:53</published><modified>2022-09-16 08:54:08</modified><editiondate>2022-09-13</editiondate><htmlpath>https://denhollander.info/artikel/17347</htmlpath></article>
</articles></edition>