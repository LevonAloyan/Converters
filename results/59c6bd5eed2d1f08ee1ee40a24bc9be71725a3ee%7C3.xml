<edition><articles><article><jaar>1997</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1997</searchword><id>5808</id><udhid>UDH:TvAR/5808</udhid><titel>De eindstreep van het nieuwe erfrecht voor de langstlevende echtgenoot en de kinderen in zicht!</titel><searchwords><searchword>TvAR 10/1997</searchword><searchword>UDH:TvAR/5808</searchword></searchwords><attachments><attachment><name>1997_nr 10_Artikel_Mellema.pdf</name><extention>pdf</extention><url>https://denhollander.info/download/5739/ci</url></attachment></attachments><inleiding>1. Inleiding&#13;
Op 29 april jl. heeft de minister van Justitie aan de Vaste Kamercommissie van Justitie de vijfde nota van wijziging aangeboden betreffende het erfrecht van de langstlevende en van de kinderen. De nota van wijziging is een uitwerking van de notitie van de minister van 27 maart 1996,1 waarin zij heeft voorgesteld een regeling te maken die als versterf erf recht uitgaat van de ouderlijke boedelverdeling zoals die thans in de praktijk gebruikt wordt, dus - kort gezegd - een verdeling van de nalatenschap waarbij de langstlevende van rechtswege en rechtstreeks alle goederen verkrijgt en de kinderen als erfgenaam een niet-opeisbare geldvordering krijgen ten laste van de langstlevende echtgenoot, waarvan de hoogte overeenkomt met de waarde van hun erfdeel in de nalatenschap.&#13;
Voor de gevallen waarin het uitzicht op goederen voor de kinderen ontbreekt of door hertrouwen van de langstlevende ouder vermindert, wordt de kinderen een voor-ziening geboden in de vorm van wilsrechten met betrekking tot die goederen.&#13;
In het onderstaande zal ik de belangrijkste punten uit de nota van wijziging aan de orde stellen, waarbij ik uiteraard ook aandacht zal besteden aan de bedrijfsopvolging waaraan in art. 4.2A.2.9 van het wetsvoorstel een apart artikel is gewijd.</inleiding><content>2.&#13;
De structuur van het voorgestelde stelsel&#13;
Het voorgestelde stelsel houdt een wettelijke boedelverdeling2 in, voor het geval de erflater niet van tafel en bed is gescheiden en een of meer kinderen achterlaat (art. 4.2A. 1.1). Deze wettelijke verdeling is geregeld en uitgewerkt in afdeling 4.2A.l en is van regelend recht.3 Erflater kan dus bij testament van de regeling in afdeling 4.2A.l afwijken. In afdeling 1 zijn ook de wilsrechten, waarop ik hieronder terugkom, ondergebracht.&#13;
In afdeling 2 van titel 2A zijn de andere wettelijke rechten geregeld. Deze afdeling komt in belangrijke mate overeen met het reeds bestaande wetsvoorstel. Een verschil is dat, indien de echtgenoot is onterfd, deze in ieder geval een recht heeft op het vruchtgebruik; niet alleen van de inboedel, maar ook van de tot de nalatenschap behorende woning, die zij ten tijde van het overlijden van de erflater bewoont. Bovendien is in deze afdeling een bepaling opgenomen die het mogelijk maakt dat de echt-genoot of andere erfgenamen die het beroep of bedrijf voortzetten die bedrijfsgoede-ren overnemen, wanneer de echtgenoot of de kinderen die het beroep of bedrijf voortzetten onterfd zijn of wanneer de erflater de desbetreffende goederen aan een derde heeft vermaakt.&#13;
De in afdeling 4.2A.2 opgenomen rechten zijn van dwingendrechtelijke aard en kunnen, anders dan de rechten uit afdeling 4.2A.1, de langstlevende niet ontnomen worden.4&#13;
3. Positie langstlevende echtgenoot&#13;
Op grond van de wettelijke boedelverdeling krijgt de langstlevende derhalve alle goe-deren van de nalatenschap. Daartegenover staat dat zij voor het geheel aansprakelijk is voor de schulden van de nalatenschap; uitwinning van goederen van de kinderen is in beginsel uitgesloten (art. 4.2A. 1.2).&#13;
Bovendien krijgen de kinderen een vordering op de langstlevende, die echter pas opeisbaar is bij het overlijden van de langstlevende of wanneer deze in staat van fail-lissement is verklaard (art. 4.2A.1.2, lid 3). Deze vorderingen zijn rentedragend, dat wil zeggen belast met een enkelvoudige rente die gelijk is aan de wettelijke rente voorzover dit percentage hoger is dan zes.&#13;
De langstlevende kan de wettelijke verdeling ongedaan maken. Dit kan bijvoorbeeld het geval zijn wanneer de langstlevende bepaalde bestanddelen, zoals een woning, niet wenst te verkrijgen, maar liever direct naar de kinderen wenst te doen overgaan. Fiscaalrechtelijk kan het dan te verkiezen zijn dat de langstlevende afstand doet van de verdeling. Binnen drie maanden na het overlijden van de erflater kan de langstle-vende een dergelijke afstandsverklaring (bij notariële akte) ongedaan maken. Gedeel-telijke ongedaanmaking is echter niet mogelijk.5&#13;
Ook stiefkinderen kunnen in de wettelijke verdeling worden betrokken. De erfla-ter dient dit dan bij uiterste wilsbeschikking te bepalen. In dat geval zijn alle bepalin-gen betreffende de wettelijke boedelverdeling van toepassing, tenzij de erflater anders heeft bepaald.6&#13;
Voorts dient nog vermeld te worden dat de wettelijke verdeling intreedt ongeacht of er sprake is van een eerste huwelijk of een opvolgend huwelijk.&#13;
4.&#13;
De wilsrechten&#13;
In afdeling 4.2A. 1.1 zijn ook vier zogenaamde wilsrechten opgenomen ten behoeve van de kinderen, die - globaal gesproken - de kinderen de bevoegdheid geven goederen op te eisen van de langstlevende - niet zijnde zijn ouder - omdat het vooruitzicht daarop in het gedrang dreigt te komen.&#13;
Door uitoefening van het wilsrecht kan een kind rechthebbende worden op goede-ren waarvan de langstlevende tot dusverre rechthebbende is. In de regel komt op die goederen een vruchtgebruik te rusten. De ouder behoudt hierdoor het gebruik en het genot van de goederen. Indien de verzorgingsbehoefte dit noodzakelijk maakt, kan een vervreemdings- en verteringsbevoegdheid worden gegeven.7 Wanneer de eigen ouder overlijdt, krijgen de kinderen een niet-opeisbare vordering jegens de stiefouder en tevens een wilsrecht. Als het kind van zijn wilsrecht gebruik maakt, wordt het rechthebbende op het goed en verkrijgt de stiefouder - tenzij hij daar geen prijs op stelt - een vruchtgebruik.&#13;
Wanneer een geldvordering opeisbaar wordt (dus met name bij het overlijden van de langstlevende) en van de hierboven genoemde wilsrechten geen gebruik gemaakt is, verkrijgen de kinderen eveneens een wilsrecht. Het kind kan dan voldoening van zijn opeisbare geldvordering in goederen verlangen. Ook minderjarigen hebben wils-rechten. De wettelijke vertegenwoordiger van het kind dient zijn voornemen met betrekking tot de uitoefening van het wilsrecht aan de kantonrechter ter goedkeuring voor te leggen. Hetzelfde geldt voor een meerderjarige die niet het vrije beheer over zijn vermogen heeft (art. 4.2A. 1.13).&#13;
Concreet leidt het bovenstaande tot vier wilsrechten, in te roepen door het kind al naar gelang van de omstandigheden van het geval.8&#13;
a. De langstlevende hertrouwt&#13;
Indien de langstlevende ouder hertrouwt, is deze verplicht om op verzoek van het kind goederen over te dragen ter waarde van ten hoogste de door de ouder, inge-volge het overlijden van de eerstgestorven ouder verschuldigde hoofdsom, ver-meerderd met de verhoging (rente) te voldoen. De langstlevende kan aanspraak maken op vestigen van het vruchtgebruik (art. 4.2A. 1.7).&#13;
b. De langstlevende ouder overlijdt in een opvolgend huwelijk&#13;
Wanneer de langstlevende ouder in gehuwde staat overlijdt en het kind heeft een vordering ingevolge het overlijden van de eerstgestorven ouder, dan is de vorde-ring van het kind opeisbaar. Het kind heeft dan de bevoegdheid de stiefouder goe-deren over te dragen ter waarde van ten hoogste de hoofdsom van de vordering, vermeerderd met de verhoging (art. 4.2A.1.8).&#13;
c. De langstlevende ouder overlijdt vóór de stiefouder&#13;
Indien een hertrouwde (na overlijden of echtscheiding) ouder overlijdt, is de stief-ouder verplicht aan het kind op diens verzoek goederen over te dragen ter waarde van ten hoogste de hoofdsom van de vordering, vermeerderd met de verhoging (art. 4.2A. 1.9).&#13;
d. De langstlevende stiefouder overlijdt&#13;
Indien de langstlevende stiefouder overlijdt, zijn diens erfgenamen verplicht aan het kind op diens verzoek goederen over te dragen ter waarde van ten hoogste de hoofdsom van de vordering, vermeerderd met de verhoging (art. 4.2A. 1.10).&#13;
De wetgever heeft de wilsrechten in afdeling 4.2A.l opgenomen als regelend recht. De minister motiveert deze keuze met het argument dat de nota van wijziging aan kinderen in stiefoudersituaties een specifieke bescherming geeft en merkt daarbij op dat juist vanwege het specifieke karakter van deze bescherming het op zich goed denkbaar zou zijn dat de voorziening van dwingend recht wordt gemaakt en dat deze opzet ook zou kunnen bijdragen aan goede familieverhoudingen, juist omdat dan niet anders kan worden beschikt. Zij merkt daarbij echter op dat daartegenover staat dat een dwingendr echtelijke voorziening onder omstandigheden een benadering die beter bij een concrete situatie zou passen juist in de weg kan staan.9&#13;
Dit laatste moge zo zijn, maar het is de vraag of juist de stok achter de deur van een dwingendrechtelijke bepaling in conflictsituaties niet vereist is. Daar waar de ver-houdingen in de situaties waarvoor de wilsrechten geschreven zijn harmonieus zijn, lijkt mij het instituut van de wilsrechten helemaal niet nodig. Wil men afwijken van de wettelijke regeling, dan kan simpelweg een testament gemaakt worden.&#13;
Wanneer echter de harmonie niet aanwezig is, is er juist behoefte aan de wilsrech-ten, maar dan kan hier eenvoudig aan ontkomen worden door een andersluidend tes-tament te maken, omdat hier immers sprake is van regelend recht. De in dit geval als heelmeester voorgestelde notarisrol wordt mijns inziens door de minister overschat.&#13;
Maar ook overigens vind ik het onjuist dat de wilsrechten van regelend recht zijn. Naast deze wilsrechten komen in het erfrecht nog twee belangrijke groepen wilsrech-ten voor, namelijk de wettelijke rechten zoals voorgesteld in afdeling 4.2A.2, en de legitieme portie in afdeling 4.3.3. Deze wettelijke rechten zijn echter wel dwingend-rechtelijk van aard. Dit is mijns inziens ook in overeenstemming met de aard van het wilsrecht.10 Een wilsrecht wordt door de wetgever juist dan in de wet opgenomen wanneer hij een rechtssubject een sterke positie wil verschaffen, waarvan het naar verkiezing gebruik kan maken.11 Men ziet dit bijvoorbeeld bij de bescherming van de handelingsonbekwame, waarbij de wettelijke vertegenwoordiger dwingendrechtelijk een door de handelingsonbekwame verrichte rechtshandeling kan vernietigen (art. 3:32 BW), en bij de legitieme portie, waarbij de legitimaris (dwingendrechtelijk) tot inkorting van het aan zijn erfdeel ontbrekende kan overgaan (art. 4:967 BW).&#13;
Ik zie ook niet onmiddellijk wat het nadeel is aan het dwingendrechtelijk maken van het wilsrecht, immers het enige door de minister genoemde argument is dat een dwingendrechtelijke voorziening onder omstandigheden een benadering die beter bij een concrete situatie zou passen juist in de weg kan staan.12 Ook al is er een dwin-gendrechtelijk wilsrecht, dan nog behoeft de gerechtigde daar geen beroep op te doen. Daarnaast is het zo dat de verhouding van dit wilsrecht tot de legitieme portie wel een zeer bijzondere wordt, doch gezien het onzekere over de definitieve vorm van de legitieme - waarover de minister stelt dat zij wel gehandhaafd wordt, doch in een wat andere vorm en wellicht wat afgeslankt - zal ik daar niet nader in treden.&#13;
5. De wettelijke rechten (afdeling 4.2A.2)&#13;
Zoals hierboven reeds aangegeven bevat art. 4.2A.2 andere wettelijke rechten. Deze afdeling komt in belangrijke mate overeen met het aanhangige wetsvoorstel (van 1981).13 Het betreft hier met name dwingendrechtelijke verzorgingsaanspraken van de langstlevende echtgenoot en kinderen. Daartoe kan met name behoefte bestaan wanneer dezen zijn onterfd, doch het kan ook zo zijn dat zij niet onterfd zijn, maar bijvoorbeeld door een legaat in hun verzorging zijn geschaad. Zo wordt aan de langstlevende een vruchtgebruik op de woning en inboedel gegeven (art. 4.2A.2.2), voor de kinderen een verzorgingsrecht bestaande uit een som ineens (art. 4.2A.2.6).14 Een verbetering vormt art. 4.2A.2.9 betreffende de bedrijfsvoortzetting, waarop ik in de volgende paragraaf nader zal ingaan.&#13;
6. Bedrijfsvoortzetting (art. 4.2A.2.9)&#13;
In dit artikel wordt aan een kind (of stiefkind) en de echtgenoot van erflater het recht toegekend tot de nalatenschap behorende goederen die dienstbaar waren aan een door de erflater uitgeoefend beroep of bedrijf tegen een redelijke prijs over te nemen.&#13;
Ook in het ontwerp uit 1981 kwam reeds een bepaling voor die aan kinderen en echtgenoot de mogelijkheid bood goederen die dienstbaar waren aan een door de erflater uitgeoefend beroep of bedrijf van het vruchtgebruik van de langstlevende te bevrijden. Thans is een verbeterde directere methode in art. 4.2A.2.9 opgenomen, die erop neerkomt dat een kind of stiefkind van de erflater, mits daardoor een zwaar-wegend belang van deze wordt gediend en in vergelijking met mede het belang van de rechthebbende niet ernstig wordt geschaad, de rechthebbende (dus veelal de langst-levende) verplicht tot overdracht tegen een redelijke prijs aan het kind of stiefkind, danwei diens echtgenoot, van de tot de nalatenschap of de ontbonden huwelijks-gemeenschap behorende goederen die dienstbaar waren aan een door de erflater uit-geoefend beroep of bedrijf dat door het kind of stiefkind, danwei diens echtgenoot, wordt voortgezet.&#13;
Er wordt in deze bepaling dus (dwingendrechtelijk) aan bepaalde potentiële bedrijfsopvolgers (zijnde erfgenaam of zijn partner) een recht op overdracht van de bedrijfsgoederen verleend. Het was noodzakelijk om in het nieuwe voorstel een der-gelijk recht op te nemen, daar in het wettelijk stelsel de bedrijfsopvolger niet altijd erfgenaam behoeft te zijn. Is de bedrijfsopvolger wel erfgenaam, dan zou hij tevens een beroep kunnen doen op art. 4.5.4.8a, dat echter pas speelt in het kader van de ver-deling. Een onterfde bedrijfsopvolger of bijvoorbeeld de partner van een erfgenaam komt echter aan dat artikel nooit toe.&#13;
Belangrijk is ook dat derden met de regeling rekening dienen te houden. Indien zij de in dit artikel bedoelde goederen verkrijgen en het beroep of bedrijf wordt voortge-zet, kan ook van deze derden overdracht gevorderd worden.15 Te denken valt hier dus aan de situatie dat de langstlevende binnen het jaar waarin de overdracht gevorderd kan worden, de goederen overdraagt aan een derde. Deze derde kan dan een beroep op art. 4.2A.2.9 tegen zich ingeroepen krijgen.&#13;
Overigens kent dit artikel een aantal open normen die door de kantonrechter nader ingevuld dienen te worden. Immers, wanneer is er sprake van een zwaarwegend be-lang van de potentiële bedrijfsopvolger? Ik denk dat we hierbij moeten denken aan de noodzaak van de bedrijfsopvolger om een bestaansmogelijkheid te hebben. Wellicht dat bij de interpretatie hiervan aansluiting gevonden kan worden bij de jurisprudentie inzake de in de plaatsstelling bij pachtovereenkomsten.&#13;
Voorts kan de vraag naar voren komen wie als gerechtigde beschouwd moet wor-den wanneer zich meerdere potentiële voortzetters aandienen.&#13;
Dan is er de vraag wanneer er sprake is van voortzetten. Betekent dat dat de bedrijfsopvolger reeds werkzaam moet zijn in het bedrijf voor het overlijden van de langstlevende of kan hij zich ook na diens dood aandienen? Moet de gerechtigde uit art. 4.2A.2.9 zelf het bedrijf feitelijk voortzetten of het bedrijf verpachten? Allemaal vragen die in de jurisprudentie hun antwoord moeten vinden.&#13;
En wat te denken van een 'redelijke prijs'? Wat moet hieronder verstaan worden? Dient hier wellicht weer aansluiting gevonden te worden bij de pachtjurisprudentie, waar gesproken wordt over een prijs die een rendabele exploitatie nog juist mogelijk maakt, of dient hier wellicht niet alleen naar de draagkracht van de bedrijfsopvolger gekeken te worden, maar ook naar de behoefte van de langstlevende? Dient overigens in art. 4.5.4.8a ook niet dezelfde terminologie van redelijke prijs gehanteerd te worden?&#13;
Wat moet verstaan worden onder de in art. 4.2A.2.9, lid 1 voorkomende zinsnede: "Bij zijn beschikking kan de kantonrechter nadere regelingen treffen"? Moeten we er daarbij bijvoorbeeld aan denken dat aan de eventuele redelijke prijs een zogenaamde meerwaardeclausule16 gevoegd kan worden, op grond waarvan bij verkoop door de rechthebbende binnen tien jaar de meerwaarde tussen de bedrijfsopvolger en de erf-genamen verdeeld wordt? De kantonrechter vervult hierbij een belangrijke taak.&#13;
7.&#13;
Conclusie&#13;
Het nieuwe erfrecht nadert de eindstreep. Het voorstel zoals dat in de vijfde nota van wijziging is voorgesteld is het resultaat van een compromis tussen ministerie en prak-tijk, gesteund door de wetenschap. Hoewel op het ontwerp nog wel iets aan te mer-ken valt en er nog een aantal vragen bestaan, is met het ontwerp goed te leven. Het wachten is thans op de verdere parlementaire behandeling en de nog te verwachten nadere stukken, zoals het aangepaste voorstel over de legitieme.</content><legacyfootnotes>1. Zie de notitie De positie van de langstlevende echtgenoot en van de kinderen in een nieuw versterf erf recht, kamerstuk 24 665, nr. 1.&#13;
2. De term 'ouderlijke boedelverdeling' wordt naar nieuw recht niet meer gebruikt; gesproken dient te worden van 'wettelijke boedelverdeling'.&#13;
3. Zie de Toelichting bij de vijfde nota van wijziging, TK 1996-1997, 17 141, nr. 21, blz. 13.&#13;
4. Zie art. 4.2A.2.11.&#13;
5. Zie art. 4.2A. 1.6.&#13;
6. Zie art. 4.2A. 1.14.&#13;
7. Zie de Toelichting bij de vijfde nota van wijziging, TK 1996-1997, 17 141, nr. 21, blz. 12.&#13;
8. Vergelijk M.J.A. van Mourik, 'De meeslepende avonturen van de langstlevende echtgenoot IV', NJB 1997, blz. 839.'&#13;
9. Zie de Toelichting, t.a.p., blz. 13.&#13;
10. In mijn dissertatie (De legitieme portie, Leiden 1988, blz. 21) omschreef ik een wilsrecht als een bevoegdheid om door een eenzijdige wilsverklaring veranderingen in een rechtsbetrekking van vermo- gensrechtelijke aard te hebben, waardoor een derde in zijn vermogensrechtelijk belang getroffen wordt.&#13;
11. Zie mijn dissertatie, t.a.p.&#13;
12. Zie de Toelichting, t.a.p., blz. 13.&#13;
13. Zie Toelichting, t.a.p., blz. 13.&#13;
14. Vgl. M.J.A. van Mourik, 'De meeslepende avonturen van de langstlevende echtgenoot IV', NJB 1997, blz. 839.&#13;
15. Zie Toelichting, nr. 21, blz. 25.&#13;
16. Vgl. art. 56i Pachtwet.</legacyfootnotes><footnotes><footnote/></footnotes><auteurs>Mr. T.J. Mellema-Kranenburg</auteurs><published>1997-10-01 00:00:00</published><modified>1996-09-24 00:00:00</modified><editiondate>1997-10-01</editiondate><htmlpath>https://denhollander.info/artikel/5808</htmlpath></article>
</articles></edition>