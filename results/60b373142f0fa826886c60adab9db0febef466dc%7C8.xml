<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2020</searchword><id>16068</id><udhid>UDH:TvAR/16068</udhid><titel>Hugo Vernhout: ‘ik wil graag de discussie over de transitie naar een duurzame landbouw verder brengen’</titel><searchwords><searchword>TvAR 3/2020</searchword><searchword>UDH:TvAR/16068</searchword></searchwords><attachments><attachment><name>20903.pdf</name><extention>pdf</extention><url>https://denhollander.info/download/20903/ci</url></attachment></attachments><inleiding>&lt;p&gt;De heer i﻿r. Hugo Vernhout is werkzaam als directeur-rentmeester bij de landgoederen Vilsteren én Nijenhuis en Westerflier. Na de middelbare school is Vernhout Bos- en Natuurbeheer gaan studeren aan de Wageningen Universiteit. Na afronding van deze studie heeft hij gewerkt als beleidsmedewerker en later als coördinator bij de Bosgroep Salland Twente. Later is hij werkzaam geweest als beleidsmedewerker bij de Federatie Particulier Grondbezit. Inmiddels ruim tweeëntwintig jaar geleden is Vernhout begonnen als directeur-rentmeester bij Landgoed Vilsteren. Elf jaar geleden is Vernhout ook voor Nijenhuis en Westerflier gaan werken. Vernhout is één van de sprekers op de aanstaande jaarvergadering van de Vereniging voor Agrarisch Recht. Het onderwerp van zijn bijdrage zal bestaan uit de vraag hoe verpachters kringlooplandbouw kunnen vormgeven in pachtcontracten. Voor Landgoed Vilsteren heeft Vernhout tezamen met anderen een innovatief langdurig geliberaliseerd pachtcontract ontwikkeld. &lt;/p&gt;</inleiding><content>&lt;p&gt;U werkt als directeur-rentmeester, wat houdt dit in?&lt;/p&gt;&lt;p&gt;Als directeur ben ik eindverantwoordelijk voor het reilen en zeilen van de landgoederen. Meer specifiek stuur ik het personeel van het landgoed aan, onderhoud ik onder meer de contacten met de jachtopzieners en hoveniers en spreek ik met de landbouwers met wie het landgoed een pachtcontract heeft afgesloten of gaat afsluiten. Daarnaast heb ik overleg met de accountant van het landgoed en bereid ik de Algemene Vergadering van Aandeelhouders voor. &lt;/p&gt;&lt;p&gt;Wat zijn de mooie aspecten van uw vak en wat de mindere?&lt;/p&gt;&lt;p&gt;De werkzaamheden van een directeur-rentmeester zijn zeer breed en divers. Dat maakt het werk uitdagend en aantrekkelijk. Een directeur-rentmeester is daarnaast een generalist, je dient overal wat vanaf te weten. Het gevolg is dat je van veel zaken iets afweet, maar dat het lastig is om een specialist op een bepaald onderdeel te zijn. Dat kun je zien als het mindere aan het vak. In mijn werk is het belangrijk om tijdig de juiste expertise in te schakelen van een collega-rentmeester, belastingadviseur, jurist of architect. Als directeur-rentmeester moet ik dan voldoende kennis hebben van het specialistische gebied om de juiste vraag te stellen én het ingewonnen advies te begrijpen. Ik neem uiteindelijk zelf de beslissing, soms ook in afwijking van het gegeven advies.&lt;/p&gt;&lt;p&gt;Hoe kijkt u aan tegen pacht op een landgoed als Vilsteren? Hoeveel pachters zijn er, regulier en geliberaliseerd? Hoe lang lopen de geliberaliseerde pachtcontracten? Hoeveel hectare (ongeveer) per contract?&lt;/p&gt;&lt;p&gt;Vilsteren heeft langjarige relaties met haar pachters. Er zijn 10 landbouwers gevestigd op het landgoed, voornamelijk melkveehouders, die 275 hectare landbouwgrond pachten op basis van een regulier pachtcontract los land. De erven met daarop de bedrijfsgebouwen zijn veelal in erfpacht uitgegeven. Naast de 10 landbouwers, zijn er ook enkele kleinere pachters bij Vilsteren. Plusminus 70 hectare landbouwgrond is uitgegeven middels een kortdurend geliberaliseerd pachtcontract. Op dit moment ben ik in gesprek om 36 hectare landbouwgrond langdurig uit te geven met een geliberaliseerd pachtcontract. Over dit langdurig pachtcontract zullen we zo dadelijk verder spreken. &lt;/p&gt;&lt;p&gt;De thans nog lopende kortdurende pachtcontracten hebben veelal een duur van één tot twee jaar. Wanneer sprake is van een beheersovereenkomst is de duur van de pachtovereenkomst veelal gelijkgesteld aan de duur van de beheersovereenkomst, veelal zes jaren. De reden voor uitgifte van kortdurende pachtcontracten is gelegen in het behoud van flexibiliteit en het feit dat Vilsteren gedurende lange tijd in afwachting was van het nieuwe pachtstelsel.&lt;/p&gt;&lt;p&gt;Welke actuele ontwikkelingen zijn volgens u relevant voor de pacht?&lt;/p&gt;&lt;p&gt;Ik zou de vraag graag breder willen trekken en kijken naar de gehele landbouw. Ruim 8 jaar geleden constateerden wij dat de ontwikkelingen in de landbouw strijdig waren met de cultuur en structuur van het landgoed. Wij hebben vervolgens invloed willen uitoefenen op deze ontwikkeling door het geven van voorlichting aan onze pachtersdoor middel van het organiseren van excursies en cursussen. Daarnaast heeft het landgoed deze voorlichting financieel ondersteund. Tot slot hebben we invloed uit willen oefenen door het aanpassen van het pachtbeleid op het landgoed. &lt;/p&gt;&lt;p&gt;Wij beseften goed dat wij het pachtbeleid niet van de ene op de andere dag konden wijzigen. Als Vilsteren niet wil dat haar pachters meegaan met verdere schaalvergroting, dan vinden wij ook dat wij actief mee moeten denken als het gaat om de hogere toegevoegde waarde van de door onze pachters geproduceerde producten. Hier hebben we invulling aan gegeven door de landbouwers producten te laten verkopen onder de merknaam ‘Landgoed Vilsteren’, maar ook door het organiseren van een boerenmarkt op het landgoed. &lt;/p&gt;&lt;p&gt;Ik meen dat de landbouw afstevent op een harde sanering. Wij hebben onze pachters een alternatief willen bieden. Daarnaast heeft het landgoed ook een belang bij continuatie van de landbouwbedrijven. Het landgoed ontvangt immers pachtinkomsten. Minstens zo belangrijk is het feit dat de landbouwers bijdragen aan het beheer en behoud van het landgoed. De landbouw heeft een duurzame plek op het landgoed en het is belangrijk dat dit met het oog op de toekomst blijft gewaarborgd.&lt;/p&gt;&lt;p&gt;Kunt u de achtergronden toelichten van de geliberaliseerde pachtovereenkomst die aan de grondkamer is voorgelegd? Wie is daarbij betrokken, waarom deze keuzes?&lt;/p&gt;&lt;p&gt;Binnen Vilsteren is hardop de vraag gesteld waar we naar toe willen met het pachtbeleid. Uit dit proces zijn een drietal speerpunten geformuleerd: wij willen langjarige zekerheid voor de pachter, duurzame landbouw bevorderen én de flexibiliteit in de contracten moet zijn gewaarborgd. &lt;/p&gt;&lt;p&gt;Vervolgens zijn we met externe adviseurs, waaronder ook juridische ondersteuning, aan de slag gegaan. De ontwerp-pachtovereenkomst hebben we vervolgens op basis van art. 7:324 Burgerlijk Wetboek ter goedkeuring aan de grondkamer gezonden. De grondkamer heeft positief gereageerd op deze ontwerp-pachtovereenkomst. Er dienden slechts enkele kleine zaken te worden gewijzigd. Op het moment dat we dit interview houden is de definitieve pachtovereenkomst nog niet ingezonden en dus ook nog niet goedgekeurd. &lt;/p&gt;&lt;p&gt;De langdurige geliberaliseerde pachtovereenkomst wordt aangegaan voor de duur van bijvoorbeeld 12 jaren, waarbij met betrekking tot zaken als looptijd en pachtprijs maatwerk mogelijk is. Het gevolg van deze langere termijn is dat sprake is van pachtprijstoetsing. Partijen kunnen geen vrije pachtprijs afspreken. De pachter kan verlenging van de pachtovereenkomst ‘verdienen’ door tijdens de looptijd van de overeenkomst actief bezig te gaan met het verduurzamen van het landbouwbedrijf. In het contract zijn 14 duurzame doelstellingen omschreven. We hebben gekozen voor de volgende doelstellingen:&lt;/p&gt;&lt;ol&gt;&lt;li class="nummers"&gt;per 10 melkkoeien is minimaal 1 hectare huiskavel beschikbaar&lt;/li&gt;&lt;li class="nummers"&gt;&amp;gt;65% van het eiwit komt van eigen land (zonder toepassing van buurtcontracten)&lt;/li&gt;&lt;li class="nummers"&gt;het stikstof bodemoverschot is lager dan &amp;lt;150 kg N/hectare&lt;/li&gt;&lt;li class="nummers"&gt;de ammoniakuitstoot is lager dan &amp;gt;75 kg NH3 per hectare&lt;/li&gt;&lt;li class="nummers"&gt;ten minste 60% is blijvend grasland&lt;/li&gt;&lt;li class="nummers"&gt;bouwland: organische stofbalans is minimaal neutraal&lt;/li&gt;&lt;li class="nummers"&gt;bouwland: niet-kerende grondbewerking&lt;/li&gt;&lt;li class="nummers"&gt;de mest- en spuitvrije strook is 3 meter langs watergangen&lt;/li&gt;&lt;li class="nummers"&gt;geen gebruik van kunstmest&lt;/li&gt;&lt;li class="nummers"&gt;minimaal 5% robuust kruidenrijk grasland (mag samenvallen met strook langs waterloop) of 5% robuuste akkerrand of 5% beheer landschapselementen&lt;/li&gt;&lt;li class="nummers"&gt;jaarlijks ten minste 50 bomen en/of struiken aanplanten&lt;/li&gt;&lt;li class="nummers"&gt;boer gebruikt groene energie en/of wekt deze zelf op&lt;/li&gt;&lt;li class="nummers"&gt;deelname aan de samenwerking op het landgoed/ontvangen van bezoekers op het bedrijf&lt;/li&gt;&lt;li class="nummers"&gt;volgen cursussen en voorlichtingsbijeenkomsten gericht op duurzame landbouw, bodembeheer en biodiversiteit&lt;/li&gt;&lt;/ol&gt;&lt;p&gt;Met het uitvoeren c.q. behalen van deze doelstellingen kan de pachter punten behalen. Bij het behalen van een minimaal aantal punten ‘verdient’ deze pachter verlenging van de pachtovereenkomst met dezelfde looptijd. Jaarlijks vindt een evaluatie en rapportage plaats van de uitgevoerde verduurzaming van het landbouwbedrijf.&lt;/p&gt;&lt;p&gt;Kunt of wilt u nieuw beleid bij reguliere pachters invoeren/aanpassen? Wat is daarvoor nodig?&lt;/p&gt;&lt;p&gt;Op basis van de huidige wetgeving kan ik als rentmeester bij reguliere pachtcontracten veel minder invloed uitoefenen. We hebben er daarom voor gekozen om met de nieuw af te sluiten langdurige geliberaliseerde pachtovereenkomsten te trachten invloed uit te oefenen op de gehele bedrijfsvoering van de pachter, en niet alleen op dat deel waarvoor de pachtovereenkomst is afgesloten. Het is nog maar de vraag of en in hoeverre in eventueel nieuw pachtbeleid ruimte komt voor het uitoefenen van invloed binnen de bestaande reguliere pacht. In de gesprekken tussen de diverse betrokken partijen was over het overgangsrecht immers geen overeenstemming.&lt;/p&gt;&lt;p&gt;Wat verwacht u van deze pachtvorm? Is daarmee het gouden ei gevonden of valt er nog wel wat te wensen?&lt;/p&gt;&lt;p&gt;Binnen Vilsteren verwacht ik dat de pachters daadwerkelijk aan de slag gaan met de verduurzaming van de landbouwonderneming. Wij kunnen dat alleen niet afdwingen. In de pachtovereenkomst is namelijk geen tussentijdse opzeggingsmogelijkheid opgenomen. Mijn verwachting is dat de grondkamer een tussentijdse opzeggingsmogelijkheid ook niet had geaccepteerd. De eerste twaalf jaar kunnen wij niet ingrijpen als door de pachter niet gewerkt wordt aan de diverse duurzame doelstellingen. Mocht dit het geval zijn, dan hoeft de pachter bij afloop van de pachtduur echter niet te verwachten dat wij de pachtovereenkomst verlengen. Wij hebben op ons landgoed langdurige relaties met onze pachters. Mijn verwachting is dat ze er wel mee aan de slag gaan. Na enkele jaren kan het overigens voorkomen dat we verwachtingen moeten bijstellen. Op het moment dat we in de toekomst willen afwijken van de nu geformuleerde doelstellingen en het bijbehorende puntensysteem, is de toestemming van beide partijen vereist.&lt;/p&gt;&lt;p&gt;Buiten Vilsteren ben ik ontzettend benieuwd naar de ontwikkelingen. Het is maar de vraag of de uitvoering van het pachtbeleid zoals wij dit nu hebben vormgegeven binnen Vilsteren, realistisch is voor andere (veelal grote) verpachters. Binnen Vilsteren zijn langdurige geliberaliseerde pachtovereenkomsten naar mijn verwachting een passende oplossing. Ik heb niet de illusie dat hiermee het gouden ei gevonden is voor de landbouw in Nederland. Ik hoop voornamelijk dat de discussie landelijk echt op gang komt en gevoerd gaat worden over de transitie naar duurzame landbouw. &lt;/p&gt;&lt;p&gt;Hoe gaat de controle eruitzien van het uitvoeren van de diverse maatregelen?&lt;/p&gt;&lt;p&gt;Er komt een jaarlijks gesprek met de pachter. De uitkomsten worden vastgelegd in een rapportage. Er zijn veel doelstellingen die naar mijn idee eenvoudig te controleren zijn: denk aan het aanplanten van bomen en het opwekken van groene energie. Daarnaast zijn er doelstellingen waarbij de pachters richting de melkfabriek of de overheid ook moeten aantonen dat zij er aan voldoen. Deze informatie zal dan ook aangeleverd moeten worden bij de verpachter. &lt;/p&gt;&lt;p&gt;De conclusie bij een jaarlijkse evaluatie kan zijn dat (nog) niet wordt voldaan aan voldoende verduurzaming in de bedrijfsvoering. In het gesprek kunnen we vervolgens kijken of de doelstellingen realistisch zijn en of Vilsteren de pachter kan ondersteunen bij het behalen van deze doelstellingen.&lt;/p&gt;&lt;p&gt;Er wordt geen 0-meting gedaan bij aanvang van de overeenkomst. Als iemand bij aanvang van de pachtovereenkomst al voldoet aan één of meer doelstellingen, dan heeft dit geen invloed op de pachtovereenkomst. Deze pachter hoeft ook geen extra doelstellingen uit te voeren ten opzichte van een pachter die bij aanvang nog niet aan doelstellingen voldoet. Hiermee zouden wij als Vilsteren namelijk de voorlopende landbouwers bestraffen.&lt;/p&gt;&lt;p&gt;Hoe vertalen gebruiksbeperkingen voor de pachter zich in de bedrijfsvoering van uw pachters (keuze gewassen, mest, fosfaat, nitraat etc.)?&lt;/p&gt;&lt;p&gt;Het bijzondere aan deze overeenkomst is dat Vilsteren met deze geliberaliseerde pachtovereenkomst voor los land, welk land slechts een gedeelte van het totale bedrijf uitmaakt, invloed kan uitoefenen op de gehele bedrijfsvoering van de pachter. De eisen met betrekking tot bijvoorbeeld eiwit van eigen land, het areaal blijvend grasland en gebruiken dan wel opwekken van duurzame energie zien namelijk op het gehele bedrijf en niet alleen op dat deel dat geliberaliseerd gepacht wordt. Dit laatste zou voor ons ook niet wenselijk zijn. Pachters zouden deze werkwijze kunnen ervaren als oneigenlijke invloed van een verpachter, dit besef ik terdege. &lt;/p&gt;&lt;p&gt;Is het huidige pachtsysteem in de praktijk houdbaar met de nieuwe eisen die aan de landbouw of Vilsteren worden gesteld of is een nieuw stelsel nodig? Hoe ziet u dat?&lt;/p&gt;&lt;p&gt;Ik denk dat er zeker een herziening van het pachtstelsel dient te komen. Het huidige systeem loopt tegen haar grenzen aan. De trend van uitgifte van louter kortdurende geliberaliseerde pachtovereenkomsten is niet houdbaar gezien de transitie die de landbouw moet ondergaan. Om die reden hebben wij als Vilsteren ook gekozen voor deze alternatieve route, die overigens wél past binnen het huidige pachtstelsel. Voor veel, met name particuliere, verpachters is het op dit moment echter bijzonder nadelig om grond te verpachten waarbij sprake is van pachtprijstoetsing. De combinatie van pachtprijstoetsing enerzijds en de belastingdruk (in de vorm van vermogensrendementsheffing) anderzijds, stimuleren allerminst het aangaan van langdurige pachtverhoudingen.&lt;/p&gt;&lt;p&gt;De route die Vilsteren recent heeft gekozen toont gelijkenissen met de loopbaanpacht waarover in de herziening van het pachtstelsel gesproken wordt. Een wezenlijk verschil is overigens dat bij de variant van Vilsteren wél sprake is van pachtprijstoetsing. &lt;/p&gt;&lt;p&gt;Ik ben overigens van mening dat de hoogte van de pachtprijs niet afhankelijk moet worden gesteld van de inspanningen die de pachter wel c.q. niet levert voor duurzaamheid dan wel kringlooplandbouw. Dit resulteert er namelijk in dat de verpachter de prijs betaalt voor deze maatschappelijke diensten. &lt;/p&gt;&lt;p&gt;Als u minister Schouten drie aanbevelingen over de pacht (of agrarische sector) zou mogen doen, welke zouden dat zijn?&lt;/p&gt;&lt;p&gt;In plaats van aanbevelingen voor de minister wil ik graag een stip op de horizon zetten voor de Nederlandse landbouw. Een boer zal in mijn ideaalbeeld uit twee inkomstenstromen zijn bedrijf kunnen runnen. De eerste inkomstenstroom betreft een eerlijke prijs voor zijn duurzaam geproduceerde producten. De tweede inkomstenstroom betreft een eerlijke prijs voor ecosysteemdiensten. Dit is een vergoeding (geen subsidie) voor diensten als het vastleggen van CO2 , bevorderen van schoon water, landschapsbeheer en meer biodiversiteit. Het is namelijk mijn overtuiging dat de boer deze diensten niet voldoende betaald kan krijgen via de prijs van zijn agrarische producten. Deels omdat de consument dat (nog) niet wil en deels omdat we te maken hebben met een wereldmarkt.﻿&lt;/p&gt;&lt;p&gt;Deze omschakeling in de landbouw is niet eenvoudig. Landbouwers zitten tegenwoordig vast in het systeem met verplichtingen naar de financier. Het is lastig groen te denken en doen, als je op de bankrekening rood staat.&lt;/p&gt;&lt;p&gt;Waarom heeft u ja gezegd op onze uitnodiging? Welk doel hoopt u met uw voordracht te bereiken?&lt;/p&gt;&lt;p&gt;Ik wil graag de discussie over de toekomst van de landbouw verder brengen. Daar is de jaarvergadering van de Vereniging voor Agrarisch Recht een mooi podium voor. &lt;/p&gt;&lt;p&gt;Bedankt voor het interview en wij kijken uit naar uw bijdrage de 24&lt;span class="superscript"&gt;ste&lt;/span&gt; april. &lt;/p&gt;</content><legacyfootnotes/><footnotes><footnote>1 Andreas van der Vis is jurist en tevens bestuurslid van de Vereniging voor Agrarisch Recht.</footnote></footnotes><auteurs>mr. A.K. van der Vis</auteurs><published>2020-04-03 08:48:05</published><modified>2020-04-06 10:46:14</modified><editiondate>2020-04-03</editiondate><htmlpath>https://denhollander.info/artikel/16068</htmlpath></article>
</articles></edition>