<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2002</searchword><id>4627</id><udhid>UDH:TvAR/4627</udhid><titel>Vos c.s. / Schreuder-Lebbink (TvAR 2002/5091)</titel><searchwords><searchword>TvAR 2/2002</searchword><searchword>TvAR 2002/5091</searchword><searchword>UDH:TvAR/4627</searchword></searchwords><attachments><attachment><name>2002_nr 2_Rechtspraak_5091.pdf</name><extention>pdf</extention><url>https://denhollander.info/download/4572/ci</url></attachment></attachments><inleiding>[Pachtwet art. 36, 38, 39, 45; WBrv art. 4]&#13;
&#13;
Opzegging op de laatste woonplaats van de&#13;
overleden pachter moet als gedaan aan alle&#13;
erfgenamen worden beschouwd; rechtsgeldig.&#13;
Opzegging kan gedaan worden door&#13;
ieder van de medeverpachters. Pachter mag&#13;
de in het kader van de exploitatie van het&#13;
gepachte te verrichten werkzaamheden ook&#13;
door anderen laten uitvoeren, mits hijzelf&#13;
(in overwegende mate) de leiding en&#13;
zeggenschap over, althans de verantwoordelijkheid&#13;
voor die exploitatie behoudt.&#13;
Billijkheid: belang van pachter geeft de&#13;
doorslag. Maar bijzondere omstandigheden,&#13;
die aanleiding moeten zijn tot verlenging&#13;
met een kortere termijn dan zes jaar.</inleiding><content>BESCHIKKING IN DE ZAAK VAN:&#13;
1 Roelof Vos, wonende te Norg,&#13;
2 Roelof Eendhuizen, wonende te Rotterdam,&#13;
3 Simon Eendhuizen, wonende te Garsthuizen,&#13;
4 Janny Vos, wonende te Leek,&#13;
5 Titia Vos, wonende te Assen,&#13;
appellanten,&#13;
procureur: mr J.M.J. Huver,&#13;
tegen&#13;
Anita Paulina Schreuder-Lebbink, wonende&#13;
te Den Andel, gemeente Winsum,&#13;
geïntimeerde,&#13;
procureur: mr J. van Dijkhuizen.&#13;
1 Het geding in eerste aanleg&#13;
De pachtkamer van het kantongerecht te Groningen&#13;
heeft op 12 mei 1999 tussen partijen&#13;
een beschikking gegeven, waarbij geïntimeerde&#13;
niet-ontvankelijk is verklaard in haar verzoek&#13;
tot verlenging van de tussen haar en vier anderen&#13;
als pachters en appellanten c.q. één van&#13;
hen als verpachter(s) bestaande en behoudens&#13;
verlenging op 1 januari 2000/12 maart 2000/1&#13;
mei 2000 eindigende pachtovereenkomst met&#13;
betrekking tot de hoeve kadastraal bekend&#13;
gemeente Baflo, sectie A, nrs. 32 t/m 35, 40,&#13;
41, 75 t/m 81, 462 (oud: 82), 84, 456 (oud: 85),&#13;
461 (oud: 367), 375 en 313 t/m 316, totaal&#13;
groot 36.60.30 ha.&#13;
2 Het geding in hoger beroep&#13;
2.1 Appellanten zijn bij op 11 juni 1999 ter&#13;
griffie van het hof ingekomen beroepschrift in&#13;
hoger beroep gekomen van voormelde beschikking,&#13;
met verzoek om die beschikking te vernietigen&#13;
en het verlengingsverzoek van geïntimeerde&#13;
alsnog af te wijzen, met haar veroordeling&#13;
in de proceskosten van beide instanties.&#13;
2.2 Geïntimeerde heeft bij op 14 juli 1999 ter&#13;
griffie van het hof ingekomen verweerschrift&#13;
verweer gevoerd, met conclusie dat het hof&#13;
appellanten niet-ontvankelijk in hun beroep&#13;
zal verklaren dan wel dat beroep ongegrond&#13;
zal verklaren, met hun veroordeling in de proceskosten.&#13;
2.3 Op 8 november 1999 heeft ter zitting van&#13;
het hof een mondelinge behandeling van het&#13;
hoger beroep plaats gehad, waarbij aanwezig&#13;
waren appellanten sub 4 en 5 in persoon, bijgestaan&#13;
door mr J.G. Besling, advocaat te&#13;
Assen, alsmede geïntimeerde in persoon, bijgestaan&#13;
door mr A.J. Boonstra, advocaat te&#13;
Groningen.&#13;
2.4 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten nader&#13;
hebben toegelicht, beiden mede aan de hand&#13;
van pleitnotities.&#13;
3 De grieven&#13;
De grieven luiden:&#13;
I. Ten onrechte heeft de pachtkamer van het&#13;
kantongerecht geoordeeld dat de pachtopzegging&#13;
gedaan bij deurwaardersexploot d.d. 22&#13;
december 1998, niet rechtsgeldig is geschied,&#13;
omdat die niet is gedaan aan iedere pachter&#13;
afzonderlijk en ten onrechte werd pachtster&#13;
door de pachtkamer in haar verlengingsverzoek&#13;
niet-ontvankelijk verklaard.&#13;
II. Ten onrechte overweegt de pachtkamer&#13;
van het kantongerecht onder punt 9 dat de&#13;
pachtopzegging niet geldig zou zijn, nu deze&#13;
niet alleen door de vruchtgebruiker is gedaan,&#13;
doch ook door de blote eigenaren.&#13;
III. Ten onrechte is de pachtkamer van het&#13;
kantongerecht niet tot een inhoudelijke beoordeling&#13;
van de pachtopzegging gekomen.&#13;
4 De mondelinge behandeling&#13;
Ter zitting van het hof is – niet of onvoldoende&#13;
weersproken – onder meer verklaard&#13;
(zakelijk weergegeven):&#13;
door geïntimeerde:&#13;
dat zij 39 jaar is en twee kinderen heeft, te&#13;
weten een zoon van 11 jaar en een dochter&#13;
van 9 jaar; dat zij een opleiding tot fysiotherapeute&#13;
heeft gevolgd; dat zij een landbouwbedrijf&#13;
exploiteert van ongeveer 51 ha, te weten&#13;
de hoeve in geschil alsmede ongeveer 15 ha,&#13;
die zij op 1-jarig contract pacht van het Groninger&#13;
Landschap; dat laatstbedoelde grond,&#13;
die dichtbij de boerderij ligt en bestaat uit dijk&#13;
en kwelder, alsmede ongeveer 1 ha bij de&#13;
boerderij worden gebruikt als grasland, terwijl&#13;
de rest van haar bedrijf uit bouwland&#13;
bestaat; dat de bij de hoeve in geschil behorende&#13;
grond in twee gedeelten is gelegen,&#13;
namelijk ongeveer 18 ha bij de gebouwen en&#13;
de rest op een afstand van ongeveer 1 kilometer;&#13;
dat het grasland wordt gebruikt voor&#13;
beweiding met schapen, pony’s en paarden;&#13;
dat zij op dit moment 4 schapen heeft, alsmede&#13;
1 pony en 2 paarden; dat daarnaast een&#13;
tiental paarden van derden wordt ingeschaard,&#13;
zulks tegen een vergoeding van ƒ 450,– per&#13;
paard per seizoen; dat het bouwland wordt&#13;
gebruikt voor de teelt van granen, consumptieaardappelen&#13;
en suikerbieten, terwijl zij voorts&#13;
deelneemt aan de braakregeling; dat haar&#13;
bedrijfsgebouwen bestaan uit de tot het&#13;
hoofdgebouw behorende schuur (waarin zich&#13;
onder meer een aardappelopslagplaats bevindt&#13;
alsmede ruimte voor het stallen van paarden) en&#13;
een daarnaast aangebouwde schapenschuur,&#13;
alsmede een losstaande schuur die haar eigendom&#13;
is en die wordt gebruikt voor het daarin&#13;
onderbrengen van werktuigen en machines;&#13;
dat zij beschikt over een suikerquotum voor&#13;
ongeveer 400 ton bieten; dat zij diverse werkzaamheden&#13;
in haar bedrijf zelf doet en daarnaast&#13;
gebruik maakt van loonwerkers en burenhulp;&#13;
dat zij de meeste oogstwerkzaamheden&#13;
en voorts het ploegen en spuiten door anderen&#13;
laat doen; dat de burenhulp over en weer&#13;
geschiedt en daarbij ook het gebruik van haar&#13;
machines is betrokken, maar ter zake geen&#13;
sprake is van een maatschap; dat zij twee&#13;
dagen per week als fysiotherapeute in loondienst&#13;
werkzaam is en daarmee ongeveer&#13;
ƒ 1.000,– netto per maand verdient; dat zij&#13;
voorts een weduwenuitkering heeft van eveneens&#13;
ongeveer ƒ 1.000,– netto per maand;&#13;
van de zijde van appellanten:&#13;
dat Roelof Vos 85 jaar is; dat Roelof Eendhuizen&#13;
geboren is in 1967 en werkzaam is als&#13;
programmeur; dat Simon Eendhuizen geboren&#13;
is in 1965 en samen met zijn vader, die 62&#13;
jaar is, in maatschap een akkerbouwbedrijf&#13;
exploiteert; dat Janny Vos 58 jaar is, gehuwd&#13;
is met een rustend landbouwer en zelf werkzaam&#13;
is als wetenschappelijk medewerker, zulks&#13;
gedurende vier dagen per week; dat Titia Vos&#13;
51 jaar is; dat zij na haar scheiding van T.J.&#13;
Schreuder, gedurende ongeveer 8 jaar een boekhandel&#13;
heeft geëxploiteerd, welke in januari&#13;
1994 is verkocht; dat zij daarna in november&#13;
1994 is begonnen met de exploitatie van een&#13;
andere winkel (in kaas, noten en wijn), zulks&#13;
in een huurpand, in verband waarmee zij toen&#13;
een bedrag van ƒ 75.000,– van haar vader heeft&#13;
geleend tegen een rente van 4% per jaar; dat&#13;
zij met de exploitatie van die winkel in augustus&#13;
1995 is gestopt en daarna een werkkring&#13;
bij het ministerie van Defensie heeft aanvaard,&#13;
waar zij thans full-time als kantine-medewerkster&#13;
werkzaam is tegen een loon van ongeveer&#13;
ƒ 2.300,– netto per maand; dat zij na haar&#13;
echtscheiding gedurende een periode van drie&#13;
jaar een alimentatie van ƒ 1.200,– per maand&#13;
heeft gehad, die daarna in één jaar met ƒ 100,–&#13;
per maand is afgebouwd tot nihil; dat zij&#13;
voorts in het kader van de boedelscheiding&#13;
een drietal jaartermijnen (groot ƒ 10.250,–)&#13;
heeft ontvangen; dat zij twee kinderen heeft,&#13;
te weten een zoon (Jans) die in Duitsland&#13;
woont en daar voor zich en de vrouw met wie&#13;
hij samenwoont, een boerderij wil kopen, als-&#13;
mede een dochter (Ronny) die in Groningen&#13;
woont en buiten de landbouw werkzaam is.&#13;
5 Beoordeling van het geschil in&#13;
hoger beroep&#13;
5.1 Tammo Jans Schreuder, de oorspronkelijke&#13;
pachter van de hoeve in geschil, is op 25 maart&#13;
1998 overleden, als zijn erfgenamen nalatend&#13;
geïntimeerde alsmede de kinderen uit zijn eerste&#13;
huwelijk Jans en Ronny Schreuder en de&#13;
kinderen uit zijn tweede huwelijk Herjan Ernst&#13;
en Seija Annelien Schreuder, welke vijf erfgenamen&#13;
sindsdien tezamen als pachters van&#13;
de onderhavige hoeve moeten worden aangemerkt,&#13;
zijnde niet gebleken van ontslag als zodanig&#13;
van één of meer hunner.&#13;
5.2 De pachtovereenkomst in geschil is de gezamenlijke&#13;
erfgenamen van Tammo Jans Schreuder&#13;
opgezegd bij exploot van 22 december&#13;
1998, zulks door betekening daarvan aan&#13;
geïntimeerde, de overlevende echtgenote van&#13;
de overleden pachter; zij was toen (en is nog)&#13;
woonachtig op de laatste woonplaats van de&#13;
overledene. Gelet op het bepaalde in artikel 4,&#13;
aanhef en sub 6, van het Wetboek van Burgerlijke&#13;
Rechtsvordering, moet die opzegging&#13;
geacht worden als aan alle erfgenamen te zijn&#13;
gedaan. Dit impliceert dat is voldaan aan het&#13;
vereiste dat de opzegging moet zijn geschied&#13;
aan alle pachters, weshalve zij als rechtsgeldig&#13;
moet worden beschouwd.&#13;
Grief I is derhalve gegrond.&#13;
5.3 Ook grief II treft doel. In het midden kan&#13;
worden gelaten of alleen appellant sub 1, de&#13;
vruchtgebruiker, als verpachter moet worden&#13;
aangemerkt dan wel of alle appellanten gezamenlijk&#13;
als zodanig beschouwd moeten worden.&#13;
Een pachtovereenkomst kan immers worden&#13;
opgezegd door ieder van meerdere verpachters&#13;
en de eventuele omstandigheid dat&#13;
naast de opzegging door de verpachter of&#13;
door één van meerdere verpachters ook anderen&#13;
de overeenkomst hebben opgezegd, laat&#13;
de rechtsgeldigheid van eerstbedoelde opzegging&#13;
onverlet. Ten processe staat vast dat in&#13;
elk geval Roelof Vos (mede)verpachter is en&#13;
de (mede) door hem gedane opzegging is dan&#13;
ook rechtsgeldig; de eventuele onbevoegdheid&#13;
van de andere appellanten om de pachtovereenkomst&#13;
in geschil op te zeggen doet daaraan&#13;
niet af.&#13;
5.4 De gegrondheid van de grieven I en II&#13;
brengt mee dat op het onderhavige pachtverlengingsverzoek&#13;
inhoudelijk moet worden&#13;
beslist; ook grief III is daarom gegrond.&#13;
5.5 Ter zitting van het hof hebben appellanten&#13;
aan hun verzet tegen verlenging van de pachtovereenkomst&#13;
in geschil mede ten grondslag&#13;
gelegd dat de bedrijfsvoering van geïntimeerde&#13;
niet is geweest zoals een goed pachter betaamt&#13;
omdat zij een substantieel gedeelte van de in&#13;
het kader van de exploitatie van het gepachte&#13;
te verrichten werkzaamheden door derden laat&#13;
doen. Het hof kan appellanten hierin evenwel&#13;
niet volgen. De op een pachter rustende verplichtingen&#13;
brengen niet mede dat hij alle&#13;
voor de exploitatie van het gepachte noodzakelijke&#13;
werkzaamheden zelf moet uitvoeren.&#13;
Het staat hem in beginsel vrij om die werkzaamheden&#13;
geheel of gedeeltelijk door derden&#13;
te laten doen, mits hij zelf (in overwegende&#13;
mate) de leiding en zeggenschap over, alsmede&#13;
de verantwoordelijkheid voor de exploitatie&#13;
van het gepachte behoudt. Uit niets is gebleken&#13;
dat dit laatste in casu anders zou zijn&#13;
(geweest).&#13;
5.6 Nu van andere bijzondere gevallen als&#13;
bedoeld in de artikelen 38a e.v. Pachtwet niet&#13;
is gebleken, moet op het onderhavige verlengingsverzoek&#13;
naar billijkheid worden beslist.&#13;
5.7 Appellanten hebben aangegeven dat zij&#13;
geen verlenging van de pachtovereenkomst&#13;
wensen omdat zij de hoeve in geschil na het&#13;
einde van de pachtovereenkomst pachtvrij&#13;
willen verkopen. Als hun belang daarbij wijzen&#13;
zij op het volgende:&#13;
– Roelof Vos wenst conform zijn toezegging&#13;
het erfdeel van wijlen zijn echtgenote aan zijn&#13;
kinderen en kleinkinderen uit te keren;&#13;
– Jans Schreuder, de zoon van Titia Vos, heeft&#13;
geld nodig om in Duitsland een boerderij te&#13;
kunnen kopen;&#13;
– Simon Eendhuizen heeft financiële middelen&#13;
nodig om binnen niet al te lange tijd zijn&#13;
vader te kunnen uitkopen;&#13;
– Roelof Eendhuizen kijkt uit naar een ruimere&#13;
woning dan die hij nu bewoont en daarom is&#13;
voor hem uitkering van het moederlijk erfdeel&#13;
meer dan welkom;&#13;
– Titia Vos heeft, gezien het ontbreken van vermogen&#13;
en in aanmerking genomen haar minimale&#13;
inkomen, er behoefte aan om haar finan-&#13;
ciële positie te verbeteren, zulks met name om&#13;
haar zoon Jans in staat te stellen zelfstandig&#13;
boer te worden.&#13;
5.8 Ter zake overweegt het hof allereerst dat&#13;
het belang van Jans Schreuder in casu geen rol&#13;
kan spelen nu hij geen verpachter in de onderhavige&#13;
pachtovereenkomst is.&#13;
5.9 Er ten aanzien van de appellanten sub 2&#13;
tot en met 5 veronderstellenderwijs van uitgaande&#13;
dat zij als medeverpachters kunnen&#13;
worden aangemerkt, overweegt het hof voorts&#13;
als volgt.&#13;
5.10 De rechten van de kinderen en kleinkinderen&#13;
van wijlen de echtgenote van Roelof&#13;
Vos zijn genoegzaam verzekerd in hun deelgerechtigdheid&#13;
als mede-erfgenamen in de&#13;
nalatenschap van hun moeder c.q. grootmoeder.&#13;
Een speciaal belang bij het kunnen te&#13;
gelde maken van hun erfdeel is – nog afgezien&#13;
van het ter zake hierna overwogene – niet&#13;
gesteld noch anderszins gebleken; dit laatste&#13;
geldt ook ten aanzien van het belang van Roelof&#13;
Vos zelve om tot uitkering als door hem&#13;
aangevoerd te kunnen overgaan.&#13;
5.11 Met betrekking tot Simon Eendhuizen is&#13;
niet gebleken van bijzondere omstandigheden&#13;
die hem nopen tot uitkoop van zijn – eerst 62-&#13;
jarige – vader uit het bedrijf dat hij samen met&#13;
deze exploiteert. Bovendien is geen enkel inzicht&#13;
gegeven in zijn financiële toestand teneinde,&#13;
voor het geval desalniettemin van een uitkoop&#13;
als gesteld zou worden uitgegaan, te kunnen&#13;
beoordelen welk bedrag betrokkene dan niet&#13;
zelf zou kunnen financieren.&#13;
5.12 Dit laatste geldt mutatis mutandis eveneens&#13;
met betrekking tot Roelof Eendhuizen.&#13;
Te zijnen aanzien komt daar bij dat slechts in&#13;
algemene zin zijdens appellanten is aangegeven&#13;
dat “wordt uitgekeken naar een ruimere&#13;
woning”. Gegevens die inzicht geven in de&#13;
noodzaak c.q. wenselijkheid van het ter beschikking&#13;
komen van een andere woning, zijn&#13;
niet verstrekt.&#13;
5.13 Ook ten aanzien van Titia Vos is, mede in&#13;
aanmerking genomen het hiervoor sub 5.8&#13;
overwogene, niet genoegzaam gebleken van&#13;
een dringende behoefte aan verbetering van&#13;
haar financiële toestand. Zij heeft thans een&#13;
full-time betaalde dienstbetrekking en niet&#13;
gebleken is dat zij moet bijdragen in de kosten&#13;
van levensonderhoud van anderen dan zij zelf.&#13;
De schuld van ƒ 75.000,– aan haar vader is,&#13;
mede gelet op de daarvoor te betalen rente,&#13;
geen reden voor een andere conclusie dan dat&#13;
zij in staat moet worden geacht aan haar&#13;
financiële verplichtingen te kunnen voldoen.&#13;
5.14 Bij al het vorenstaande komt nog het volgende.&#13;
Verpachters hebben de mogelijkheid&#13;
om de hoeve in geschil te verkopen, zulks&#13;
aan (één of meer van) de pachters, dan wel&#13;
– indien dezen dat om een of andere reden&#13;
niet wensen – aan een derde. Dit impliceert&#13;
dat verpachters zonder pachtbeëindiging desgewenst&#13;
kunnen beschikken over een bedrag&#13;
dat overeenkomt met de waarde van het gepachte&#13;
in verpachte toestand. Niet aannemelijk&#13;
is geworden dat hun te dezen relevante&#13;
behoefte aan kapitaal – zo daarvan, anders dan&#13;
hierboven overwogen, ten processe zou moeten&#13;
worden uitgegaan – groter is dan bedoeld&#13;
bedrag.&#13;
5.15 Op grond van het vorenoverwogene is&#13;
het hof van oordeel dat appellanten geen te&#13;
dezen in aanmerking te nemen belang hebben&#13;
bij afwijzing van het onderhavige pachtverlengingsverzoek.&#13;
5.16 Verlies van het gepachte zou voor geïntimeerde&#13;
betekenen dat haar landbouwbedrijf&#13;
in feite wordt geliquideerd. Voor haar resteert&#13;
dan immers nog slechts de 15 ha – op éénjarig&#13;
contract – gepachte dijk en kwelder, die zij&#13;
alsdan bij gebreke aan bedrijfsgebouwen&#13;
alleen als los land zou kunnen exploiteren;&#13;
de daarmee te behalen baten zijn minimaal.&#13;
Bovendien betekent het einde van de pachtovereenkomst&#13;
ook het verlies van de thans&#13;
door haar bewoonde woning.&#13;
5.17 Geïntimeerde heeft dan ook een wezenlijk&#13;
belang bij behoud van het gepachte en dat&#13;
belang moet bij de afweging naar billijkheid&#13;
van de wederzijdse belangen de doorslag&#13;
geven. De omstandigheid dat geïntimeerde&#13;
ook nog inkomsten buiten haar landbouwbedrijf&#13;
heeft doet daaraan onvoldoende af.&#13;
5.18 Met appellanten is het hof echter van&#13;
oordeel dat de door geïntimeerde met betrekking&#13;
tot het boekjaar 1998/1999 geproduceerde&#13;
gegevens vragen oproepen. Niet alleen zijn de&#13;
opbrengsten in dat jaar beduidend lager dan&#13;
in de daaraan voorafgaande jaren, maar tevens&#13;
zijn enkele kostenposten (te weten loonwerk,&#13;
pacht) eveneens substantieel lager. Het hof&#13;
acht de verklaring die geïntimeerde daarvoor&#13;
ter zitting heeft gegeven, te weten dat zij een&#13;
wat andere opzet van de bedrijfsvoering heeft&#13;
dan haar overleden echtgenoot, ongenoegzaam.&#13;
Naar zijn oordeel doet een en ander&#13;
weliswaar vooralsnog onvoldoende af aan het&#13;
belang van geïntimeerde als hiervoor overwogen,&#13;
maar dient dit wel aanleiding te zijn om&#13;
op een kortere termijn dan zes jaar opnieuw te&#13;
bezien hoe groot het belang van geïntimeerde&#13;
op langere termijn moet worden beoordeeld.&#13;
Deze bijzondere omstandigheid leidt het hof&#13;
er dan ook toe om de onderhavige pachtovereenkomst&#13;
thans met een kortere dan de wettelijke&#13;
termijn te verlengen, te weten met een&#13;
termijn van drie jaar.&#13;
6 Slotsom&#13;
6.1 De beschikking, waarvan beroep, moet&#13;
worden vernietigd en beslist moet worden als&#13;
na te melden.&#13;
6.2 Nu beide partijen voor een gedeelte in het&#13;
ongelijk moeten worden gesteld, acht het hof&#13;
termen aanwezig om de proceskosten tussen&#13;
hen te compenseren des dat iedere partij haar&#13;
eigen kosten draagt.&#13;
Beslissing&#13;
Het hof, beschikkende in hoger beroep:&#13;
vernietigt de door de pachtkamer van het kantongerecht&#13;
te Groningen tussen partijen gegeven&#13;
beschikking van 12 mei 1999, waarvan&#13;
beroep,&#13;
en opnieuw beschikkende,&#13;
verlengt de onderhavige pachtovereenkomst&#13;
met betrekking tot de hoeve kadastraal bekend&#13;
gemeente Baflo, sectie A, nrs. 32 t/m 35, 40,&#13;
41, 75 t/m 81, 462 (oud 82), 84, 456 (oud 85),&#13;
461 (oud 367), 375 en 313 t/m 316, totaal&#13;
groot 36.60.30 ha, met een termijn van drie&#13;
jaar, eindigend op 31 december 2002/11 maart&#13;
2003/30 april 2003;&#13;
bepaalt dat geïntimeerde desgewenst vóór&#13;
1 januari 2002 om verdere verlenging van deze&#13;
pachtovereenkomst kan verzoeken;&#13;
wijst af het meer of anders verzochte;&#13;
compenseert de in eerste aanleg en in hoger&#13;
beroep tussen partijen gevallen proceskosten&#13;
des dat iedere partij haar eigen kosten draagt.</content><legacyfootnotes/><footnotes><footnote/></footnotes><auteurs/><published>2002-02-01 00:00:00</published><modified>2000-01-18 00:00:00</modified><editiondate>2002-02-01</editiondate><htmlpath>https://denhollander.info/artikel/4627</htmlpath></article>
</articles></edition>