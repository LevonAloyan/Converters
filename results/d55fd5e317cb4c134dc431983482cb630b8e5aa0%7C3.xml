<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1986</searchword><id>6359</id><udhid>UDH:TvAR/6359</udhid><titel>De boseigenaar en zijn kijk op het bosrecht</titel><searchwords><searchword>TvAR 5/1986</searchword><searchword>UDH:TvAR/6359</searchword></searchwords><attachments><attachment><name>1986_nr 5_Artikel_Vloten.pdf</name><extention>pdf</extention><url>https://denhollander.info/download/6141/ci</url></attachment></attachments><inleiding>Dit themanummer spitst zich toe op het bosrecht en het ligt dus voor de hand&#13;
dat de boseigenaar zijn kijk daarop weergeeft. Die kijk wordt mede bepaald door&#13;
zo'n aantal uiteenlopende factoren dat dit geschrift er niet aan ontkomt iets te&#13;
vertellen over een veel bredere kijk van de boseigenaar, namelijk de kijk op zijn&#13;
bestaan en op zijn wens en zijn mogelijkheid om voort te bestaan. En daaraan is&#13;
onlosmakelijk verbonden zijn kijk op het bestaan van zijn bos en zijn wens en&#13;
zijn mogelijkheid om dat bos - als zijn bos - te laten voortbestaan.&#13;
Er zijn verschillende categorieën van boseigenaren. Waarschijnlijk waren er vele&#13;
jaren geleden uitsluitend particuliere boseigenaren of althans voor het overgrote&#13;
deel particuliere. Daarin is in de laatste honderd jaren nogal wat verandering&#13;
gekomen. De staat is nu een grote boseigenaar, vele gemeenten bezitten bos en de&#13;
natuurbeschermingsorganisaties hebben mede dankzij financiële steun van de staat&#13;
en van provincies grote arealen bos kunnen verwerven. N.B. De jaren hebben betrekking op de perioden gedurende welke de vier inventarisaties&#13;
plaatsvonden. De oppervlakte heeft betrekking op het gesloten bos d.w.z.&#13;
bosterreinen waar de oppervlakte bedekt door de loodrechte projectie van de bomen&#13;
60% of meer bedraagt van de totale oppervlakte.&#13;
De overige particuliere boseigenaren - d.w.z. in het algemeen de sterfelijke - vormen&#13;
de zwakste categorie. Zij worden jaarlijks aangeslagen op grond van de&#13;
vermogensbelasting en bij generatiewisselingen heft de overheid successierechten. In&#13;
tegenstelling tot de andere categorieën komt deze categorie boseigenaren privé op&#13;
voor het wel en wee van hun bos. Het is dan ook niet verwonderlijk dat in de loop&#13;
van deze eeuw steeds meer bosbezittende families afstand van hun bos hebben moeten doen. Bij de generatiewisseling doet zich nog een probleem voor dat nogal eens&#13;
wordt opgelost door het bos te verkopen. Soms zijn er verscheidene erfgenamen en die&#13;
zijn niet altijd allemaal geïnteresseerd in het bos en in het beheer ervan. Meestal zijn de&#13;
wel geïnteresseerden niet in staat de niet-geïnteresseerden uit te kopen. De noodzaak te&#13;
verkopen dient zich dan aan. Enerzijds is dat te betreuren maar anderzijds is het voor&#13;
de betrokkenen een uitkomst dat de overheid direct of indirect als koper optreedt. Nog&#13;
mooier zou het zijn als particulieren belangstelling zouden hebben en in staat zouden&#13;
zijn bossen van andere particulieren over te nemen. Zulk een overneming behoort tot de&#13;
uitzonderingen. Ook dat is niet verbazingwekkend. De kans op overneming door&#13;
particulieren wordt bepaald door een aantal factoren waarvan het rendement van de&#13;
investering er één is. Een niet onbelangrijke factor zeker indien het rendement negatief&#13;
is. De belemmerende invloed ligt dan voor de hand en er zijn wel overtuigende,&#13;
compenserende factoren nodig om die belemmering te overwinnen.</inleiding><content>Er is immers nog steeds sprake van een negatieve bedrijfsuitkomst in ieder geval voor&#13;
het gemiddelde van de bedrijfsuitkomsten van 91 bosbedrijven die deelnemen aan het&#13;
desbetreffende LEI-onderzoek.&#13;
Overzicht negatieve bedrijfsresultaten van het Nederlandse particuliere bosbezit&#13;
groter dan 50 ha in guldens gemiddeld per ha (91 steekproefbedrijven): Het werken met gemiddelden is vatbaar voor kritiek. Toch geeft het wel een beeld,&#13;
sommige hebben een positief en andere een negatief resultaat. Quittespelers zullen er&#13;
ook zijn. Een desbetreffende analyse gemaakt door het LEI is kortgeleden verschenen.&#13;
Er wordt veel gepraat over de betekenis van zulke cijfers. De rente over het geïnvesteerde&#13;
vermogen ontbreekt en de resultaten worden bereikt met inbegrip van subsidies.&#13;
Welnu, vrijwel alle particulieren financieren hun bos met eigen middelen en&#13;
vaak gaat het om erfgoed. Gevoel voor traditie en grote belangstelling voor bosbouw&#13;
en wat daarmee samengaat doet vele particulieren het plezier dat zij in hun&#13;
bos en het beheer daarvan hebben optellen bij de financiële uitkomst. D.w.z. dat&#13;
de drijfveer om het bosbezit te handhaven - ondanks de mogelijkheid om door andere&#13;
besteding van het geïnvesteerde vermogen betere resultaten te boeken - heeft&#13;
te maken met gehechtheid aan, met belangstelling voor en plezier in het bos en het&#13;
beheer daarvan. Een dergelijke toedracht is kwetsbaar.&#13;
Uitgaande van de stelling dat de gemotiveerdheid van de boseigenaar rechtevenredig&#13;
is met de mate van bosbeheersvrijheid, wordt van de zijde van de boseigenaren&#13;
dringend gevraagd om handhaving van de in de loop van jaren reeds aanmerkelijk&#13;
ingekrompen beheersruimte. Het begrip 'beheer' is ruim te nemen: 'bestemming' en&#13;
'inrichting' behoren er o.a. bij.&#13;
Er zijn verscheidene regelingen die van toepassing zijn op de bossen. De Boswet&#13;
behoort daartoe. Een belangrijk onderdeel daarvan is de herplantplicht. Ook al is&#13;
een dergelijke plicht, gezien het grote maatschappelijke nut van de bossen, verdedigbaar&#13;
het blijft een unieke regeling: de bosbouw is één van de weinige zo niet de enige&#13;
branche in ons land waarvoor een wettelijke plicht tot herinvesteren bestaat. Die&#13;
plicht drukt zwaar in de verliesgevende situatie daar het overschakelen op andersoortig&#13;
rendabel gebruik van de grond onmogelijk wordt gemaakt. De plicht wordt&#13;
enigszins verlicht door de herbebossingsbijdrage die speciaal daarvoor in het leven&#13;
is geroepen. De wijze van herbebossing en de keuze van soorten behoeven de goedkeuring&#13;
van de overheid. Dat daarbij grenzen in acht genomen dienen te worden is&#13;
niet vreemd, maar de ruimte die door die grenzen wordt gegeven is mede bepalend&#13;
in de zin zoals hiervoor bedoeld.&#13;
De Beschikking bosbijdragen levert een belangrijke steun aan de bosexploitatie.&#13;
Dat geldt zowel voor de vaste bijdrage per hectare alsook voor de 75%-regeling voor&#13;
onrendabele werkzaamheden. Daartegenover staan voorwaarden die van invloed&#13;
zijn op het beheer dat de betrokken boseigenaar voert. Het bos dient te worden&#13;
opengesteld en een beheersplan telkens voor een periode van vijf jaar dient te worden&#13;
opgesteld. Een beheersplan geldend voor een 10-jarige periode met voor elke 5-&#13;
jarige periode een werkplan is in het kader van het lange termijn denken in het&#13;
Meerjarenplan Bosbouw beter en bespaart de eigenaar niet noodzakelijke kosten.&#13;
In de praktijk wordt gepoogd om de beheersruimte zoveel mogelijk te handhaven.&#13;
Wezenlijk is dat de boseigenaar bepaalt welke doelstelling hij nastreeft met zijn bossen.&#13;
Binnen die doelstelling zijn beheervariaties mogelijk. De wijze waarop daaraan&#13;
gestalte wordt gegeven duidt de boseigenaar globaal aan. Bij de uitvoering wordt&#13;
van de betrokken overheidsdienaren veel wijsheid gevraagd om de eigen inzichten&#13;
van de boseigenaar ruim baan te geven. Het valt te hopen dat het Meerjarenplan&#13;
Bosbouw daaraan geen verdere perken stelt. Bestemmingsplannen worden geacht zich niet met beheerszaken te bemoeien. De&#13;
regelingen behorende bij bestemmingen zijn evenwel vaak van invloed op het bosbeheer.&#13;
De vaststelling van de bestemming is van het grootste belang voor de boseigenaar.&#13;
Een situatie waarbij de bestemming niet correspondeert met de doelstelling&#13;
van de boseigenaar lijkt weinig zinvol. Er is een zodanige ruimte nodig dat de boseigenaar&#13;
zijn voornemens tot uitvoering kan brengen. Er is derhalve overleg nodig om&#13;
tot een bevredigende afstemming te komen. Dat geldt uiteraard ook met betrekking tot&#13;
provinciale planning die tot uitdrukking komt in streekplannen, die een referentiekader&#13;
vormen voor de bestemmingsplannen van de desbetreffende streek. Daarbij kan gewag&#13;
worden gemaakt van regionale bosplannen die als idee zijn ontsproten aan het&#13;
Meerjarenplan Bosbouw. Die regionale bosplannen zijn bedoeld als een schakel tussen&#13;
het Meerjarenplan Bosbouw en de individuele beheersplannen. Het beheer krijgt&#13;
daarin uiteraard vooral aandacht maar de relatie tot de ruimtelijke ordening blijft&#13;
aanwezig. Het probleem is en blijft de beheersdoelstelling en de beheersplannen wat de&#13;
ruimtelijke aspecten betreft te vertalen in bestemmingen waarbij detaillering ware te&#13;
vermijden opdat variatie mogelijk blijft. Het Meerjarenplan Bosbouw is een veel&#13;
omvattend plan met op de achtergrond het Structuurschema Natuur- en&#13;
Landschapsbehoud alsmede de beide andere groene structuurschema's&#13;
Openluchtrecreatie en Landinrichting. Daaraan voorafgingen (1977) de Nota Landelijke&#13;
Gebieden en de Structuurvisie op het bos en de bosbouw. Zo zijn er vele geschriften&#13;
die zich met het bos en de bosbouw bezig houden. Bij het ene geschrift staat&#13;
de bosbouw centraal en bij het andere wordt de bosbouw zijdelings behandeld. In alle&#13;
gevallen wordt het bos en wordt ook de toekomst van het bos benaderd vanuit de eigen&#13;
invalshoek. De boseigenaar tracht uit de veelheid van uitspraken en voornemens af te&#13;
leiden wat de beoogde toekomst van zijn bos en dus van hemzelf is. De genoemde&#13;
categorieën van boseigenaren hebben bij de beoordeling van die uitspraken en&#13;
voornemens hun eigen uitgangspunten en verwachtingen. Dat neemt niet weg dat er&#13;
ook gemeenschappelijke belangen zijn die centraal worden verdedigd. De staat neemt&#13;
vanzelfsprekend een bijzondere positie in. Maar ook de categorieën gemeenten en&#13;
natuurbeschermingsorganisaties hebben door hun institutionele karakter een andere&#13;
zorg met betrekking tot het voortbestaan dan de boseigenaar van vlees en bloed.&#13;
Voor alle categorieën geldt ongetwijfeld dat het Meerjarenplan Bosbouw een&#13;
beleidsvisie op lange termijn dient te bieden waarbij wordt gepoogd de sectorlijn en de&#13;
facetlijn met elkaar te laten sporen. De boseigenaar verwacht van het Meerjarenplan&#13;
Bosbouw een kaderfunctie gevormd door het beleid op lange termijn met daarbinnen&#13;
veel ruimte voor eigen inbreng van de boseigenaar. En voorts verwacht hij dat het&#13;
Meerjarenplan Bosbouw een bolwerk is dat de bossen en de eigenaren beschermt tegen&#13;
bemoeienissen van wetten en regelingen voor zover die niet stroken met het beleid en&#13;
de inbreng van de boseigenaren. Een andere verwachting is dat het Meerjarenplan&#13;
Bosbouw een basis zal zijn voor de bijdrageregelingen die ongetwijfeld nog geruimte&#13;
tijd noodzakelijk zullen blijven. De doelstelling: 'het zorgen voor een zodanige&#13;
economische basis voor het Nederlandse bosbeheer dat instandhouding van het&#13;
bosareaal zoveel als mogelijk uit de opbrengst van marktbare producten kan worden&#13;
betaald' is daarmee niet in strijd. Voor de goede lezer is de doelstelling eigenlijk het gestadig verbeteren van de economische basis zodat een&#13;
steeds groter deel van de kosten uit de opbrengst kan worden betaald. Deze doelstelling&#13;
dient als aanknopingspunt voor de stelling dat de bosbouw vooral vanuit de gezichtshoek&#13;
van het bosbedrijf dient te worden benaderd. Overigens mag de geciteerde&#13;
doelstelling er niet toe leiden dat het bosbedrijf ook de kosten moet opbrengen&#13;
van de verlening van diensten aan de samenleving die voortvloeien uit de vervulling&#13;
van andere functies van het bos dan de houtproduktie. De inkomstenkant van de&#13;
bosexploitatierekening komt er heel anders uit te zien wanneer het bosbedrijf voor&#13;
die diensten een passende vergoeding ontvangt van de staat als representant van de&#13;
samenleving.&#13;
De Natuurschoonwet geeft in fiscale zin soelaas. Zowel wat betreft de vermogensbelasting&#13;
alsook wat betreft de successierechten worden aanmerkelijke verminderingen&#13;
toegepast. Daartegenover staan voorwaarden die - hoe begrijpelijk ook - beperkingen&#13;
opleggen die mede bepalen welke ruimte de boseigenaar in zijn beheer nog&#13;
wordt gelaten.&#13;
De Natuurbeschermingswet wordt door vele boseigenaren als een bedreiging gevoeld.&#13;
Betrekkelijk recente ervaringen met de toepassing hebben dat gevoel niet weggenomen.&#13;
Integendeel. De wetsherziening die wordt voorbereid heeft o.a. tot doel&#13;
het toepassingsgebied te verruimen. Voor de categorie overige particuliere boseigenaren&#13;
is dat een reden tot extra bezorgdheid zolang niet zeker is dat de bossen buiten&#13;
die verruiming blijven. Een dergelijk zwaard van Damocles animeert potentiële boseigenaren&#13;
niet om werkelijk boseigenaar te worden en evenmin worden bestaande&#13;
boseigenaren erdoor gestimuleerd.&#13;
Juist nu de overheid laat blijken ernaar te streven:&#13;
a. dat particulier bosbezit wordt gehandhaafd,&#13;
b. dat bij de bosuitbreiding particulieren een aanmerkelijke rol spelen en&#13;
c. dat privatisering nadrukkelijk aan de orde komt&#13;
lijkt het raadzaam de omstandigheden, de voorwaarden en het klimaat zodanig&#13;
aan te passen dat de kans op particuliere belangstelling en activiteit groeit. Zoals&#13;
hierboven uiteengezet is dat niet alleen een kwestie van geld.</content><legacyfootnotes/><footnotes><footnote/></footnotes><auteurs>Mr. B. van Vloten</auteurs><published>1986-05-01 00:00:00</published><modified>1986-05-01 00:00:00</modified><editiondate>1986-05-01</editiondate><htmlpath>https://denhollander.info/artikel/6359</htmlpath></article>
</articles></edition>