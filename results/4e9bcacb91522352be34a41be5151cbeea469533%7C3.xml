<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2014</searchword><id>11067</id><udhid>UDH:TvAR/11067</udhid><titel>Producentenorganisaties Anno 2014</titel><searchwords><searchword>TvAR 4/2014</searchword><searchword>UDH:TvAR/11067</searchword></searchwords><attachments><attachment><name>TvAR2014_04_03_Producentenorganisatie.pdf</name><extention>pdf</extention><url>https://denhollander.info/download/9468/ci</url></attachment></attachments><inleiding>I&#13;
nleiding&#13;
Op de valreep, net voor het begin van het nieuwe jaar 2014, is de verordening tot vaststelling van een gemeenschappelijke ordening van de markten voor landbouwproducten gepubliceerd.1 Deze Verordening (EU) 1308/2013 bevat de regels betreffende producentenorganisaties. Door middel van producentenorganisaties kunnen agrarische producenten hun krachten bundelen. De hervorming van het landbouwbeleid, waar deze verordening uit voortkomt, is gericht op versterking van het juridische raamwerk voor producentenorganisaties.2&#13;
Het doel van dit artikel is om de regels over producentenorganisaties te beschrijven en de versterking van het juridische framework voor het voetlicht te brengen. Deze verordening is op 1 januari 2014 in werking is getreden.&#13;
Dit artikel begint met een korte historie over producentenorganisaties. In 1966 zijn de eerste regels betreffende producentenorganisaties in de sector groenten en fruit vastgesteld. Vervolgens zijn deze regels verschillende keren bijgesteld en in stappen van toepassing verklaard in voor alle sectoren. Alle regels betreffende de Gemeenschappelijke marktordening (GMO) zijn nu gebundeld in Verordening (EU) 1308/2013. Van de geschiedenis kan men leren, maar voorzichtigheid is geboden. Door het verschil in regels tussen sectoren zijn de ervaringen uit de sector groenten en fruit slechts gedeeltelijk een inspiratiebron voor andere sectoren.&#13;
Het artikel vervolgt met een analyse van de regels betreffende producentenorganisaties in de Verordening (EU) 1308/2013 aan de hand van de volgende thema’s: erkenningseisen, de doelstellingen en mogelijke activiteiten.&#13;
De verbreding naar andere sectoren gaat samen met het streven naar generieke regels voor alle sectoren. Maar er blijven ook specifieke regels voor bepaalde sectoren in de verordening bestaan. Het artikel gaat in op de mogelijke effecten van het naast elkaar bestaan van generieke- en specifieke regels in relatie tot het doel van versterking van het juridische framework.&#13;
Vervolgens wordt beknopt aandacht besteed aan de gewijzigde mededingingsregels in Verordening (EU) 1308/2013 betreffende producentenorganisaties.&#13;
De conclusies focussen op de recente veranderingen in de regelgeving.</inleiding><content>Van telersvereniging naar producenten-&#13;
organisatie&#13;
Vanaf 1966 is in de sector groenten en fruit aan telersverenigingen een rol toegekend in het kader van de ordening van markten.3 In recente juridische teksten is deze term vervangen door het begrip ‘producentenorganisatie’.4&#13;
In de jaren zestig van de vorige eeuw namen de overschotten in de sector groenten en fruit toe. Overschotten bij een beperkt aantal producten werden in het kader van het gemeenschappelijk landbouwbeleid (GLB) uit de markt genomen met als doel de marktprijs op peil te houden. Het GLB bracht steeds meer kosten met zich mee. Het roer moest om. Het beleid werd verschoven naar het voorkomen van overschotten door concentratie van het aanbod en regulering van de afzet.&#13;
Telers kregen de mogelijkheid om een vereniging op te richten met als hoofddoel concentratie van het aanbod en regulering van de producentenprijzen.5 De eerste verordeningen boden telersverenigingen de mogelijkheid een bodemprijs vast te stellen. Onder deze prijs werden de aangevoerde producten niet te koop aangeboden. De telersvereniging creëerde een interventiefonds om deze maatregelen te financieren. In de huidige verordening komt de optie van het vaststellen van een bodemprijs niet meer voor.6 Wel blijven de telers verplicht om de gehele productie, met uitzondering van huisverkoop, via de telersvereniging te verkopen. De telersvereniging bepaalt de verkoopprijs. Het hoofddoel van concentratie van het aanbod en regulering van de afzet blijft gehandhaafd.&#13;
Door veranderende marktverhoudingen is aanbodconcentratie&#13;
eveneens noodzakelijk om tegenwicht te bieden aan de&#13;
vraagconcentratie.7&#13;
Vanaf eind jaren negentig neemt in Nederland het aantal&#13;
telersverenigingen in sector groente en fruit toe. In 2008&#13;
wordt ongeveer 92 procent van het Nederlandse groenten&#13;
en fruit via producentenorganisaties afgezet.8 Nederland is&#13;
hiermee koploper in de EU. In de EU ligt het gemiddelde&#13;
slechts op circa 35 %.&#13;
In die jaren nam de rol van de veilingen af. De marktpositie&#13;
is meer en meer overgenomen door de telersverenigingen.&#13;
Verkrijging van GMO-steun maakte het oprichten van een&#13;
telersvereniging aantrekkelijk.&#13;
Verbreding van regelgeving naar meer sectoren&#13;
en versterking van positie&#13;
In 2007 heeft de Raad van de Europese Unie de integrale&#13;
GMO-verordening (EU) 1234/2007 (iGMO)&#13;
vastgesteld.9Hiermee zijn alle GMO’s voor elk apart product&#13;
of productgroep vervangen door één GMO. Het doel van de&#13;
iGMO is eveneens vereenvoudiging van de regelgeving betreffende&#13;
het GLB. Tegelijkertijd is het niet de bedoeling om&#13;
nieuwe instrumenten of maatregelen in te stellen. In 2007&#13;
bevat de iGMO bepalingen voor producentenorganisaties&#13;
voor een zeer beperkt aantal producten. In 2008 zijn de al&#13;
bestaande regels betreffende de telersverenigingen in de sector&#13;
groenten en fruit, dan producentenorganisaties genoemd,&#13;
integraal in deze verordening opgenomen.10 In de jaren&#13;
daarna volgt stapsgewijs uitbreiding van de producentenorganisatieregels&#13;
naar andere sectoren.&#13;
De iGMO is per 1 januari 2014 vervangen door Verordening&#13;
(EU) 1308/2013. De verordening duidt 24 sectoren aan.&#13;
Elke sector omvat een groep van producten. Zo zijn er de&#13;
sectoren: granen, groenten en fruit, rundvlees, melk en zuivelproducten.&#13;
11&#13;
De Verordening (EU) 1308/2013 is een resultaat van de hervormingen&#13;
van het gemeenschappelijk landbouwbeleid getiteld:&#13;
Het GLB tot 2020: inspelen op de uitdagingen van de&#13;
toekomst inzake voedsel, natuurlijke hulpbronnen en territoriale&#13;
evenwichten. De verbreding van de producentenorganisatieregels&#13;
naar meerdere sectoren wordt voortgezet. Zo zijn&#13;
nu ook producentenorganisaties voor aardappelen mogelijk.&#13;
In de aanzet voor de hervorming geeft de Commissie aan&#13;
waar marktmaatregelen aan moeten bijdragen:&#13;
Tot slot moet ook de werking van de voedselvoorzieningsketen&#13;
worden verbeterd. Als de landbouwers&#13;
de trend waarbij hun aandeel in de door de voedselvoorzieningsketen&#13;
gegenereerde toegevoegde waarde&#13;
gestaag afneemt, niet kunnen omkeren[…], zullen de&#13;
langetermijnvooruitzichten voor de landbouw niet&#13;
verbeteren. Het aandeel van de landbouw in de voedselvoorzieningsketen&#13;
is namelijk gedaald van 29% in&#13;
2000 naar 24% in 2005, terwijl in diezelfde periode&#13;
het aandeel van zowel de levensmiddelenindustrie, de&#13;
groothandel als de distributiesector is toegenomen.&#13;
Als de marktsignalen niet goed worden doorgegeven,&#13;
komen de langetermijnvooruitzichten voor de landbouwsector&#13;
en het aandeel van die sector in de door&#13;
de hele voedselketen gegeneerde toegevoegde waarde&#13;
in gevaar. De voornaamste zorgpunten betreffen het&#13;
huidige onevenwicht in de onderhandelingsposities&#13;
naargelang van de plaats in de keten, het niveau van&#13;
de concurrentie in elke fase van de keten, de contractuele&#13;
betrekkingen, de noodzaak om de landbouwsector&#13;
te herstructureren en te consolideren, de transparantie&#13;
en de werking van de markten voor derivaten&#13;
van landbouwproducten.12&#13;
Het juridisch raamwerk voor producentenorganisaties dient&#13;
bij te dragen aan de versteviging van de marktpositie van&#13;
landbouwers. Verordening (EU) 1308/2013 verwoordt dit&#13;
als volgt:&#13;
Producentenorganisaties en unies van producentenorganisaties&#13;
kunnen een nuttige rol spelen bij de concentratie&#13;
van het aanbod, bij het verbeteren van de afzet,&#13;
de planning en de afstemming van de productie op de&#13;
vraag, het optimaliseren van de productiekosten en het&#13;
stabiliseren van de producentenprijzen, het verrichten&#13;
van onderzoek, het bevorderen van beste praktijken en&#13;
het verstrekken van technische bijstand, het beheren&#13;
van bijproducten en de risicobeheersingsinstrumenten&#13;
waarover hun leden beschikken, kunnen zodoende&#13;
bijdragen aan het versterken van de positie van de&#13;
producenten in de voedselketen.13&#13;
De Verordening (EU) 1308/2013 bevat bepalingen betreffende&#13;
producentenorganisaties die in de land- en tuinbouw&#13;
generiek van toepassing zijn. Deze regels gaan in op de&#13;
doelstellingen en erkenning van de producentenorganisaties.&#13;
Daarnaast blijven er echter specifieke regels voor een&#13;
bepaalde sector. Deze aanvullende regels hebben deels betrekking&#13;
op de erkenning betreffende de sectoren groenten&#13;
en fruit, en melk en zuivelproducten en deels op contractuele&#13;
betrekkingen, die producentenorganisaties betreffende&#13;
bepaalde producten kunnen aangaan. Daarnaast worden&#13;
de steunmaatregelen gecontinueerd voor een beperkt aantal&#13;
sectoren, waaronder de sector groenten en fruit.&#13;
De Verordening 1308/2013 maakt erkenning van producentenorganisaties&#13;
in alle sectoren mogelijk. In de sector groenten&#13;
en fruit hebben de producentenorganisaties inmiddels voet aan de grond gekregen. In andere sectoren worden nu&#13;
plannen gemaakt. De ervaringen uit het verleden zijn echter&#13;
niet zomaar over te planten naar het heden, omdat producentenorganisaties&#13;
in de sector groenten en fruit, naast het&#13;
vervullen van de generieke doelstellingen, ook altijd gericht&#13;
zijn op het verwerven van financiële steun van de Europese&#13;
Unie. Deze financiële steun is een zeer belangrijke reden in&#13;
de sector groenten en fruit om als producentenorganisatie erkend&#13;
te worden. In andere sectoren is dit voordeel niet te realiseren.&#13;
Erkenning als producentenorganisatie&#13;
Een organisatie kan zich een producentenorganisatie noemen&#13;
na erkenning door een lidstaat.14 De lidstaat stelt voor&#13;
de producentenorganisatie minimumeisen vast. Deze eisen&#13;
hebben in ieder geval betrekking op het aantal leden en&#13;
de waarde of de omvang van de jaarproductie. De organisatie&#13;
kan een (deel van een) rechtspersoon zijn. De statuten&#13;
van de rechtspersoon moeten de garanties bieden, dat de oprichting&#13;
in handen ligt van primaire producenten. Bovendien&#13;
moeten de statuten waarborgen, dat de aangesloten producenten&#13;
op democratische wijze toezicht kunnen uitoefenen&#13;
op de organisaties en haar besluiten.15 Een producentenorganisatie&#13;
moet een specifieke doelstelling nastreven, die kan&#13;
bestaan uit ten minste één of meer in de Verordening (EU)&#13;
1308/2013 genoemde doelen.&#13;
Voor producentenorganisaties zijn de volgende doelen aangegeven16:&#13;
–– Planning van de productie door afstemming op de&#13;
vraag, met name betreffende de omvang en kwaliteit.&#13;
–– Concentratie van het aanbod en afzet van de producten&#13;
van de leden.&#13;
–– Optimaliseren van productiekosten en het rendement&#13;
op investeringen om de normen met betrekking tot&#13;
milieu en dierenwelzijn te halen en producentenprijzen&#13;
stabiliseren.&#13;
–– Onderzoek verrichten en initiatieven ontwikkelen op&#13;
het gebied van duurzaamheid, concurrentiekracht en&#13;
marktontwikkelingen.&#13;
–– Bevordering gebruik van milieuvriendelijke- en dierenwelzijn&#13;
bevorderende productiemethoden.&#13;
–– Bevordering van kwaliteitsproducten.&#13;
–– Bescherming water-, bodem- en landschapskwaliteit&#13;
en biodiversiteit door beheer bijproducten en afval.&#13;
–– Duurzaam gebruik van natuurlijke hulpbronnen en&#13;
matiging klimaatverandering.&#13;
–– Ontwikkeling initiatieven gericht op afzetbevordering.&#13;
–– Technische ondersteuning gericht op het gebruik van&#13;
regelingen voor termijnmarkten en landbouwverzekeringsstelsels.&#13;
Daarbij, zoals al eerder aangegeven alleen voor de sector&#13;
groente en fruit:&#13;
–– Beheer waarnemen van de onderlinge fondsen ter&#13;
financiering van operationele programma’s.&#13;
Deze lijst met doelen is omvangrijk. Alle mogelijke activiteiten&#13;
in verband met productie vallen al gauw onder één&#13;
van deze doelen. Mochten er andere wensen zijn, dan lijkt&#13;
er geen probleem. Immers producentenorganisaties moeten&#13;
een specifiek doelstelling nastreven, die kan bestaan (onderstreping:&#13;
auteur) uit ten minste één van de volgende doelen&#13;
(....).17 Andere doelen zijn dus ook mogelijk.&#13;
Volgens de letter van de verordening hoeft een producentenorganisatie&#13;
slechts één doel te kiezen. In dat geval kunnen&#13;
er in een sector meerdere producentenorganisaties met verschillende&#13;
doelen zijn. Dit kan weer problemen geven, omdat&#13;
een producent zich volgens de verordening slechts bij&#13;
één producentenorganisatie mag aansluiten.18&#13;
Een producentenorganisatie doet er mogelijk verstandig aan&#13;
om alle doelen in haar statuten op te nemen, want dan is er&#13;
optimale ruimte voor de keuze betreffende activiteiten.&#13;
Een producentenorganisatie moet een minimum aantal leden&#13;
hebben en over een minimum hoeveelheid of waarde aan afzetbare&#13;
producten beschikken. De lidstaat bepaalt de minimumnormen&#13;
per sector. In Nederland geldt voor rauwe melk&#13;
het minimum van 150 leden met een minimum jaarproductie&#13;
van ten minste 90.000 ton melk.19 Een startende producentenorganisatie&#13;
in de sector groenten en fruit moet minstens&#13;
tien leden hebben met een minimum jaarlijkse verkoop van&#13;
25 miljoen euro groenten en fruit.20&#13;
De lidstaten nemen binnen vier maanden na indiening van&#13;
een daartoe strekkend verzoek een beslissing over de erkenning&#13;
en hebben een verantwoordelijkheid op het gebied van&#13;
controle van de naleving van de toepasselijke regels. Lidstaten&#13;
informeren elk jaar de Commissie over genomen besluiten.&#13;
21&#13;
Erkenning van een producentenorganisatie heeft als voordeel&#13;
dat de organisatie gelegitimeerd is. De vraag is echter&#13;
wat de legitimatie voor voordelen biedt. In de sector groenten&#13;
en fruit is erkenning vereist om financiële steun te verwerven.&#13;
In andere sectoren kan dat niet de drijfveer zijn.&#13;
Afwijkende erkenningsregels in de sector melk&#13;
en zuivelproducten&#13;
In de sector melk en zuivelproducten zijn de regels iets afwijkend.&#13;
Producentenorganisaties moeten een specifieke&#13;
doelstelling nastreven, die kan bestaan uit één of meer&#13;
van de eerste drie genoemde doelen. Dit zijn de doelen gericht&#13;
op marktsturing.22 Voor de erkenning is het van belang&#13;
dat er voldoende bewijs is dat zij in staat zijn hun activiteiten&#13;
naar behoren te verrichten, vanuit het oogpunt van duur,&#13;
doeltreffendheid en concentratie van het aanbod.23&#13;
Dit afzonderlijk benoemen van regels voor de sector melk&#13;
en zuivelproducten lijkt een inperking, maar is niet als zodanig&#13;
verwoord. Immers ook hier geven de woorden ..kan&#13;
bestaan… ruimte om andere doelen te formuleren. De afwijking&#13;
geeft vooral de intentie weer, dat producentenorganisaties&#13;
in de sector melk en zuivelproducten in ieder geval&#13;
moeten streven naar versterking van de marktpositie van&#13;
producenten.24&#13;
Aanvullende erkenningsregels in de sector&#13;
groenten en fruit&#13;
Ook in de sector groenten en fruit moet ten minste één van&#13;
de eerste drie doelen nagestreefd worden. Bovendien zijn in&#13;
deze sector aangesloten producenten verplicht hun volledige&#13;
productie via de producentenorganisatie af te zetten. Ook&#13;
vermeldt het betreffende artikel:&#13;
Producentenorganisaties en unies van producentenorganisaties&#13;
in de sector groenten en fruit worden geacht&#13;
in economische aangelegenheden binnen hun mandaat&#13;
op te treden in naam van, en namens, hun leden.25&#13;
Aangesloten producenten produceren en leveren aan de producentenorganisatie.&#13;
De producentenorganisatie bundelt het&#13;
aanbod en bepaalt de verkoopprijs.&#13;
De teler bepaalt het moment van oogsten en geeft aan&#13;
wanneer zijn product verkocht kan worden. De producentenorganisatie&#13;
bepaalt het moment van verkoop, de&#13;
verkoopvoorwaarden en de prijs.26&#13;
Deze verplichtingen raken aan eigendomsrechten.&#13;
De verplichting leidt in ieder geval tot een legitimatie van&#13;
de bundeling van het aanbod en het bepalen van de verkoopprijs&#13;
door de producentenorganisatie.&#13;
Naast elkaar staan van generieke regels en&#13;
sectorspecifieke erkenningsregels&#13;
Anders dan in andere sectoren moeten producentenorganisaties&#13;
in de sectoren groente en fruit en melk en zuivelproducten&#13;
in ieder geval een rol vervullen als marktpartij. De aanvullende&#13;
bepalingen voor de sector groenten en fruit zijn een&#13;
nadere invulling van de wijze waarop een producentenorganisatie&#13;
moet handelen. De bepalingen hebben een verplichtend&#13;
karakter. In andere sectoren kan dit soort bepalingen&#13;
mogelijk vrijwillig toegepast worden. De Vlaamse overheid&#13;
geeft in haar toelichtingen aan, dat producentenorganisaties&#13;
in alle sectoren als marktpartij namens de aangesloten producenten&#13;
kunnen handelen. De producentenorganisatie bepaalt&#13;
dan de verkoopprijs.27 Dus de verplichting in de sector&#13;
groenten en fruit is een keuze in andere sectoren.&#13;
De erkenningsregels betreffende producentenorganisaties&#13;
tussen sectoren zijn verschillend. Het al of niet verplichtende&#13;
karakter speelt mogelijk weer een rol in de context van&#13;
het mededingingsrecht. Dit komt later in dit artikel aan bod.&#13;
Unie van producentenorganisaties&#13;
Producentenorganisaties mogen volgens de bepalingen ook&#13;
samenwerken. Deze samenwerking binnen één sector kan&#13;
door een lidstaat erkend worden als Unie van Producentenorganisaties&#13;
(UPO). De verordening rept niet over sector-&#13;
overstijgende unies van producentenorganisaties. UPO’s&#13;
kunnen dezelfde activiteiten of taken uitvoeren als producentenorganisaties.&#13;
28&#13;
Samenwerkende producentenorganisaties van diverse&#13;
graansoorten kunnen dus verzoeken om erkenning als UPO&#13;
in de sector granen. Echter andere akkerbouwproducten, zoals&#13;
suikerbieten en aardappelen vallen in andere sectoren.&#13;
Activiteiten van producentenorganisaties&#13;
De verordening bepaalt wel de doelen voor producentorganisaties,&#13;
maar gaat verder niet in op de mogelijke activiteiten.&#13;
Alleen voor de sector groenten en fruit is er een uitgebreider&#13;
regelpakket in verband met de subsidieverstrekking.&#13;
Dan moeten producentenorganisaties operationele (meerjaren)&#13;
werkprogramma’s opstellen. Deze operationele werkprogramma’s&#13;
bevatten niet alleen doelen maar ook acties.29&#13;
De activiteiten kunnen zeer uiteenlopend zijn. Zo zijn de&#13;
eerste drie doelen gericht op sturing in de markt. Invulling&#13;
hiervan zal vooral leiden tot overdracht van bepaalde bevoegdheden&#13;
van de aangesloten producenten aan de producentenorganisaties,&#13;
zoals bepaling verkoopprijs, verkooptijdstip&#13;
of omvang van het aanbod. Vooral bij activiteiten in&#13;
het kader van deze doelen is frictie met mededingingsregels&#13;
snel te verwachten.&#13;
Dit probleem zal zich minder snel voordoen bij de andere&#13;
doelen, die meer gericht zijn op optimalisering van de productie&#13;
of de productieomstandigheden rekening houdend&#13;
met de omgeving.&#13;
De lidstaten vullen nadere regels in. In het voorjaar 2014&#13;
wordt bekend of Nederland in het kader van erkenning van&#13;
producentenorganisaties in alle sectoren om een werkprogramma&#13;
zal vragen.&#13;
Aan de ene kant hebben producentenorganisaties er belang&#13;
bij om zoveel mogelijk zelf richting te kunnen geven aan de&#13;
activiteiten. Aan de andere kant hebben producentenorganisaties&#13;
vooraf zekerheid nodig over de toelaatbaarheid van&#13;
activiteiten. Immers dan is het gedrag gelegitimeerd.&#13;
Voorschriften op te stellen door producentenorganisaties&#13;
Naast activiteiten in het licht van de gestelde doelen hebben&#13;
producentenorganisaties de mogelijkheid om voorschriften&#13;
op te stellen en de lidstaat te verzoeken deze voorschriften&#13;
algemeen verbindend (AVV) te verklaren. Dat wil zeggen,&#13;
dat zij dan ook van toepassing zijn voor marktdeelnemers&#13;
die niet zijn aangesloten bij de producentenorganisatie. Dit&#13;
is alleen voor een beperkte periode mogelijk.30&#13;
Algemeen verbindend verklaring van deze overeenkomsten,&#13;
besluiten of onderlinge afgestemde feitelijke gedragingen&#13;
kan alleen gevraagd worden door een producentenorganisatie,&#13;
die representatief is voor de productie binnen een economische&#13;
regio.31 In Nederland is in het verleden voor de&#13;
sector groente en fruit heel het Koninkrijk als economische&#13;
regio geduid.32 Een organisatie is representatief voor de betrokken&#13;
regio als het aandeel in de productie, verhandeling&#13;
of verwerking van het product van de producentenorganisatie&#13;
ten minste 60 % in de sector groenten en fruit en ten minste&#13;
twee derde in andere gevallen vertegenwoordigt.33 Bovendien&#13;
moet meer dan 50 % van de producenten betrokken&#13;
zijn bij de producentenorganisatie.34 Hieruit blijkt dat alleen&#13;
producentenorganisaties met een dominante positie de&#13;
mogelijkheid hebben om de lidstaat om verbindendheid van&#13;
voorschriften te vragen.&#13;
Een verzoek aan de lidstaat tot algemeen verbindendverklaring&#13;
is slechts mogelijk voor voorschriften gericht op één&#13;
van de veertien genoemde doelen. Hieronder vallen rapportage&#13;
over productie en afzet, productievoorschriften stringenter&#13;
dan de nationale- of Europese regelgeving, standaardcontracten,&#13;
de afzet, milieu, kwaliteitsaanduidingen.35 De&#13;
kosten die voortvloeien uit deze voorschriften kunnen bij&#13;
alle betrokkenen in rekening worden gebracht.36 Deze voorschriften&#13;
mogen geen schade toebrengen aan andere marktdeelnemers&#13;
en mogen niet onverenigbaar zijn met Unie- of&#13;
nationale regelgeving.37&#13;
Eigen voorschriften algemeen verbindend laten verklaren&#13;
kan alleen gevraagd worden door organisaties, die erkenning&#13;
verworven hebben op basis van de Verordening (EU)&#13;
1308/2013.38&#13;
De Commissie heeft welbewust deze bevoegdheid in deze&#13;
mogelijk gemaakt in alle sectoren, omdat deze regeling&#13;
doeltreffend is gebleken.39 Tot op heden is er in Nederland&#13;
in de sector groenten en fruit nooit gebruik gemaakt van&#13;
deze regeling.&#13;
Producentenorganisatie als marktpartij&#13;
De Commissie heeft in de Verordening (EU) 1308/2013 algemene&#13;
bepalingen betreffende het gebruik van contractuele&#13;
betrekkingen in het hoofdstuk over organisatievormen opgenomen.&#13;
De Commissie laat het verplicht stellen van schriftelijke&#13;
contracten aan lidstaten over.&#13;
Deze bepalingen betreffende schriftelijke contracten zijn opgenomen&#13;
in het hoofdstuk over organisaties, maar gelden&#13;
voor alle producenten. Slechts een deel van de regels is van&#13;
toepassing op producentenorganisaties en alleen met betrekking&#13;
tot een beperkt aantal producten. Naast olijfolie is dit&#13;
alleen aan de orde voor een aantal runderrassen en akkerbouwgewassen.&#13;
Bij deze genoemde producten mag een producentenorganisatie&#13;
de onderhandelingen voeren ongeacht&#13;
of het eigendom is overgedragen, ongeacht of de via de onderhandelingen&#13;
tot stand gekomen prijs geldt voor de gezamenlijke&#13;
productie van alle, dan wel een deel van de aangesloten&#13;
landbouwers. Echter een producentenorganisatie&#13;
mag alleen onderhandelen over een maximum van 15 % van&#13;
de totale bruto nationale productie van dat product. De producentenorganisaties&#13;
kunnen op basis van deze regels geen&#13;
machtspositie innemen op de verkoopmarkt. Hierbij is niet&#13;
in ogenschouw genomen hoe de machtsverhoudingen aan de&#13;
inkoopkant liggen.&#13;
Voor de zuivel gelden deze regels ook, maar die staan elders&#13;
in de Verordening.40 Volgens de bepalingen kunnen&#13;
producentenorganisaties namens een deel of alle aangesloten&#13;
melkproducenten onderhandelen met de afnemer van&#13;
rauwe melk over contractvoorwaarden, inclusief de prijs.&#13;
Het volume rauwe melk waarover een producentenorganisatie&#13;
mag onderhandelen is maximaal 3,5 % van de totale&#13;
productie van de Unie. Bovendien mag het niet meer zijn&#13;
dan 33 % van de totale nationale productie van de lidstaat,&#13;
waarin het wordt geproduceerd en niet meer dan 33 % van&#13;
de totale nationale productie van de lidstaat waar het wordt&#13;
geleverd.&#13;
Echter als een zuivelcoöperatie haar leden heeft verplicht&#13;
de melk te leveren overeenkomstig de voorwaarden van de&#13;
statuten of daaruit voortvloeiende voorschriften en besluiten,&#13;
dan hoeft over deze voorwaarden niet met een producentenorganisatie&#13;
te worden onderhandeld. Hierdoor zal de&#13;
rol van producentenorganisaties als marktpartij op de Nederlandse&#13;
zuivelmarkt niet groot kunnen zijn.&#13;
Producentenorganisaties in de genoemde sectoren zijn überhaupt&#13;
niet vooraf zeker over hun handelen. Bij alle genoemde&#13;
producten mag de nationale mededingingsautoriteit&#13;
in een individueel geval, ook zonder overschrijding van&#13;
de norm, besluiten dat de onderhandelingen moeten worden&#13;
heropend of dat niet mag worden onderhandeld.41&#13;
Bij deze producten is er dus een maximumgrens betreffende&#13;
de omvang waarover een producentenorganisatie mag&#13;
handelen. Voor andere producten wordt niets gezegd over&#13;
de voorwaarden waaronder producentenorganisaties mogen&#13;
onderhandelen. Er zijn ook geen maxima qua volume genoemd.&#13;
Het feit dat er alleen regels zijn voor zeer specifieke&#13;
producten laat ruimte voor producentenorganisaties bij het&#13;
overgrote deel van de producten en andere sectoren om te&#13;
handelen over onbegrensde hoeveelheden. Er zijn ook geen&#13;
voorschriften betreffende de grootte van producentenorganisaties.&#13;
Zij kunnen dus een economische machtspositie in een&#13;
sector innemen.42&#13;
Steun voor producentenorganisaties&#13;
In Nederland is er alleen financiële steun van de Europese&#13;
Unie mogelijk voor producentenorganisaties in de sector&#13;
groenten en fruit.43 Producentenorganisaties moeten operationele&#13;
werkprogramma’s opstellen. Dit zijn tot in een groot&#13;
detail uitgewerkte plannen met doelen en acties. De lidstaat&#13;
moet goedkeuring verlenen aan een operationeel werkprogramma.&#13;
44 De Nederlandse overheid heeft in de december&#13;
2013 de Regeling uitvoering GMO groenten en fruit gepubliceerd.&#13;
Deze regeling bevat alle verplichtingen voor een&#13;
producentenorganisatie. Ook is er een hele lijst met subsidiabele&#13;
en niet-subsidiabele acties en investeringen. Zo zijn&#13;
bijvoorbeeld alle kostenposten bij verbouw of nieuwbouw in&#13;
Bijlage III uitgesplitst naar al of niet subsidiabel. Deze gedetailleerdheid&#13;
vraagt veel administratie.&#13;
De financiële steun is maximaal 4,1 procent van de waarde&#13;
van de verkochte productie. In Nederland steeg het uitbetaalde&#13;
subsidiebedrag van 37 miljoen euro in 1997 naar ruim&#13;
100 miljoen in 2009.45 Juist de financiële steun heeft geleid&#13;
tot de opkomst en groei van producentenorganisaties in deze&#13;
sector.&#13;
In andere sectoren is een dergelijke opmars van producentenorganisaties&#13;
wellicht niet te verwachten want de incentive&#13;
van financiële steun ontbreekt.&#13;
Mededingingsrechtelijke ruimte voor&#13;
producentenorganisaties&#13;
De elkaar opvolgende verordeningen betreffende de Gemeenschappelijke&#13;
Marktordening bevatten naast de regels&#13;
betreffende producentenorganisaties ook regels betreffende&#13;
mededinging. Deze bepalingen kunnen in de praktijk in&#13;
tegengestelde richting uitwerken. Producentenorganisaties&#13;
impliceren samenwerking. Mededinging is gericht op concurrentie&#13;
tussen ondernemingen. De iGMO-verordening&#13;
gaf niet duidelijk de onderlinge hiërarchie tussen de regels&#13;
aan.46&#13;
De Verordening (EU) 1308/2013 benoemt deze hiërarchie&#13;
nu expliciet:&#13;
Artikel 101, lid 1, VWEU is niet van toepassing op de&#13;
overeenkomsten, besluiten en onderling afgestemde&#13;
feitelijke gedragingen van landbouwers, verenigingen&#13;
van landbouwers of unies van deze verenigingen,&#13;
krachtens artikel 152 van deze verordening erkende&#13;
producentenorganisaties of krachtens artikel 156 van&#13;
deze verordening erkende unies van producentenorganisaties&#13;
(...).47&#13;
De bepaling biedt hiermee meer ruimte voor afspraken en&#13;
samenwerkingsverbanden van agrarische producenten dan&#13;
de generieke mededingingsrechtelijke bepalingen. Zoals&#13;
blijkt uit de bepaling geldt dat niet alleen voor producentenorganisaties,&#13;
maar ook voor landbouwers en verenigingen&#13;
van landbouwers. Deze regel leidt daarmee dus niet tot een&#13;
voorkeurspositie van producentenorganisaties.&#13;
De extra ruimte voor alle landbouwproducenten is wel begrensd,&#13;
want er volgen drie voorwaarden:&#13;
–– De doelstellingen van art. 39 VWEU mogen niet in&#13;
gevaar gebracht worden.&#13;
–– De afspraak mag niet de verplichting inhouden identieke&#13;
prijzen toe te passen.&#13;
–– De mededinging mag niet worden uitgesloten.48&#13;
Deze voorwaarden zijn in de iGMO-Verordening in de context&#13;
van de mededingingsregels ook gesteld. In die context&#13;
had echter alleen de Commissie de bevoegdheid om aan de&#13;
voorwaarden te toetsen. In de huidige regeling is de toetsing&#13;
niet meer in handen van de Commissie. Betrokkenen moeten&#13;
zelf de beoordeling maken.&#13;
Er is lastig te voldoen aan de eerste voorwaarde, dat de doelstellingen&#13;
van art. 39 VWEU niet in gevaar mogen worden&#13;
gebracht. Deze doelstellingen zijn namelijk gedeeltelijk tegenstrijdig. In het verleden heeft het Hof geoordeeld dat de&#13;
Commissie moet motiveren hoe zij de verschillende doelstellingen&#13;
tegen elkaar afweegt.49 De vraag blijft open hoe&#13;
het Hof oordeelt als ondernemingen trachten de juiste inschatting&#13;
te maken.&#13;
De tweede voorwaarde, verbod op toepassing van identieke&#13;
prijzen, lijkt al haaks te staan op de aanvullende regels voor&#13;
producentenorganisaties in een aantal sectoren. Immers producentenorganisaties&#13;
in de sector groenten en fruit treden in&#13;
economische aangelegenheden binnen hun mandaat op namens&#13;
hun leden. Deze opstelling wordt door de Nederlandse&#13;
mededingingsautoriteit ACM ook van de producentenorganisatie&#13;
en haar leden verwacht:&#13;
Opgemerkt zij overigens dat de Integrale GMO-Verordening&#13;
(..) niet toestaat dat individuele telers invloed&#13;
hebben op de paprikaprijzen; de totstandkoming van&#13;
de prijzen dient (gecoördineerd) via de producentenorganisatie&#13;
te worden gedaan.50&#13;
Concentratie en afzet van de producten door de producentenorganisatie&#13;
leidt in de sector groenten en fruit onherroepelijk&#13;
tot identieke prijzen bij gelijkwaardige producten&#13;
voor de leden.&#13;
In de sector melk en zuivelproducten en voor enkele andere&#13;
producten kan de producentenorganisatie namens de leden&#13;
tot het gegeven maximum onderhandelen. De producentenorganisatie&#13;
stelt ook dan de verkoopprijs vast.&#13;
In deze sectoren lijkt het gedrag van producentenorganisaties&#13;
te conflicteren met de tweede voorwaarde, maar dit gedrag&#13;
is te legitimeren op grond van de verplichting om namens&#13;
de leden te handelen.&#13;
Voor andere sectoren zijn de voorschriften voor producentenorganisaties&#13;
alleen vormgegeven op het niveau van de&#13;
doelen en niet nader ingevuld. De mededingingsregels hebben&#13;
echter betrekking op afspraken, overeenkomsten en activiteiten.&#13;
Mededingingsautoriteiten beoordelen niet doelen,&#13;
maar analyseren afspraken en activiteiten. De regels van&#13;
producentenorganisaties en de mededingingsregels liggen&#13;
op een ander niveau, waardoor er op papier geen wrijving is.&#13;
In de praktijk vraagt de nakoming van doelen altijd om een&#13;
concretisering door invulling van activiteiten. Pas dan komen&#13;
mogelijke fricties met het mededingingsrecht in beeld.&#13;
Zo is aanbodregulering en stabilisering van prijzen te realiseren&#13;
door het vaststellen van de verkoopprijs voor gelijkwaardige&#13;
producten door de producentenorganisatie. Echter&#13;
hiermee bepaalt een producentenorganisatie (of de leden&#13;
van de organisatie gezamenlijk) de prijzen voor de aangesloten&#13;
producenten. Voor gelijkwaardige producten zullen deze&#13;
prijzen identiek zijn. De vraag is nu of dit botst met de tweede&#13;
voorwaarde. De begrenzing van de ruimte voor producentenorganisaties&#13;
blijft vooralsnog zeer onscherp.&#13;
De toetsing aan de derde voorwaarde, niet uitsluiten van de&#13;
mededinging, lag voorheen ook in handen van de Commissie.&#13;
Er zijn geen nadere aanwijzingen voor toetsing door betrokkenen&#13;
zelf. De onscherpte van de grenzen neemt hiermee&#13;
toe.&#13;
De mededingingsregels bieden nu wel explicieter meer&#13;
ruimte voor producenten in de landbouw dan op grond van&#13;
de vorige verordening. Producentenorganisaties ontkomen&#13;
er echter niet aan om bij het opstellen van activiteiten regelmatig&#13;
de vraag naar de toelaatbaarheid te stellen. De regels&#13;
bieden nu nog niet genoeg houvast. De Nederlandse&#13;
overheid kan onzekerheid bij producentenorganisaties voorkomen&#13;
door vooraf de toelaatbaarheid van activiteiten zoveel&#13;
mogelijk te concretiseren. Dat zij daarbij ruggenspraak&#13;
houdt met de mededingingsautoriteit verhoogt de zekerheid&#13;
voor betrokkenen.&#13;
Conclusies&#13;
De conclusies hebben specifiek betrekking op de veranderingen&#13;
door de Verordening (EU) 1308/2013.&#13;
Anno 2014 is het aantal sectoren uitgebreid, waarin erkenning&#13;
van producentenorganisaties mogelijk is. In het verleden&#13;
hebben producentenorganisaties doelen vervuld gericht&#13;
op versterking van de marktpositie van producenten in de&#13;
land- en tuinbouw. Met de nieuwe verordening kunnen de&#13;
doelen van producentenorganisaties daarnaast meer gericht&#13;
worden op de kwaliteit van productie en productieomstandigheden.&#13;
In alle sectoren zijn Unies van producentenorganisaties&#13;
mogelijk.&#13;
De mogelijkheid om voorschriften algemeen verbindend te&#13;
laten verklaren is nu niet meer alleen voorbehouden aan de&#13;
sector groenten en fruit. De bepalingen gelden voor alle sectoren.&#13;
Hierdoor is de beoogde verbreding en stroomlijning van regels&#13;
betreffende producentenorganisaties met de verordening&#13;
1308/2013 doorgezet.&#13;
Daarnaast zijn er echter ook weer regels voor een beperkt&#13;
aantal sectoren. Zo blijven de financiële steunmaatregelen&#13;
voor slechts een paar sectoren, waaronder de sector groenten-&#13;
en fruit, bestaan.&#13;
De regels betreffende contractuele betrekkingen in de sector&#13;
melk en zuivelproducten zijn in 2012 al in de iGMO ingevoegd.&#13;
De algemene contractregels en de specifieke regels&#13;
betreffende contracten bij enkele runderrassen en akkerbouwgewassen&#13;
volgen bij de inwerkingtreding van de verordening&#13;
1308/2013. Vooralsnog is voor deze producten&#13;
onduidelijk of deze regels betreffende contractuele betrekkingen&#13;
in relatie tot producentenorganisaties de positie van&#13;
deze organisaties nu beperken of versterken.&#13;
Voor de meeste sectoren geeft de verordening net als voorheen&#13;
alleen regels betreffende de noodzakelijke doelstelling&#13;
en de erkenningsvereisten. In dit kader blijven mogelijke activiteiten&#13;
gericht op het realiseren van de gestelde doelen&#13;
onbenoemd.&#13;
Wel geven mededingingsregels in de verordening nu expliciet&#13;
voorrang aan afspraken en activiteiten van producentenorganisaties&#13;
en andere organisaties in de landbouw. Hierdoor&#13;
is nu expliciet gemaakt dat er meer ruimte is voor georganiseerde&#13;
producenten. De mededingingsrechtelijke grenzen&#13;
zijn duidelijk opgeschoven. Er zijn wel grenzen, maar net&#13;
als voorheen blijft onduidelijk waar de grenzen nu concreet&#13;
liggen. Voor producenten heeft dit tot gevolg dat zij de consequenties&#13;
niet kunnen overzien als zij de doelen concretiseren&#13;
met activiteiten. Mededingingsregels focussen juist op&#13;
de toelaatbaarheid handelingen en activiteiten en niet op de geformuleerde doelen. De zekerheid over de toelaatbaarheid&#13;
van activiteiten blijft een aandachtspunt.&#13;
Lidstaten geven een nadere invulling aan de erkenningsvereisten.&#13;
De Nederlandse overheid komt in voorjaar 2014&#13;
met een nadere uitwerking van de regels in de verordening.&#13;
Producenten(organisaties) hebben behoefte aan zekerheid&#13;
vooraf over de toelaatbaarheid van activiteiten om achteraf&#13;
bestraffing door de mededingingsautoriteit te voorkomen.</content><legacyfootnotes>* Maria Litjens is werkzaam bij de leerstoelgroep Recht en Bestuur, Wageningen Universiteit.&#13;
1. Verordening (EU) 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad (PbEU 2013, L 347/671).In het vervolg verwijzen voetnoten met alleen een artikelnummer of considerans nummer naar deze verordening.&#13;
2. European Commission, Overview of CAP Reform 2014-2020, Agricultural Policy Perspectives Brief no. 5, December 2013, p. 5.&#13;
3. Verordening 159/66/EEG van de Raad van 25 oktober 1966 houdende aanvullende bepalingen inzake de gemeenschappelijke ordening der markten in de sector groenten en fruit (PBEG 1966, 192/3286). Later vervangen door Verordening (EEG) 449/69 van de Raad van 11 maart 1969 betreffende de vergoeding van de steun, door de Lid-Staten verleend aan de verenigingen van groenten- en fruittelers (PBEG 1969, L 61/2) en vervolgens weer verschillende keren vervangen.&#13;
4. In de eerste verordeningen is het woord ‘telersvereniging’ gangbaar. In deze eeuw is dit woord meer en meer vervangen door ‘producentenorganisatie’. De woorden zijn inwisselbaar.&#13;
5. Als zodanig is dit nog steeds de hoofdactiviteit van producentenorganisatie in de sector groenten en fruit (art. 26 lid 1 Uitvoeringsverordening (EU) nr. 543/2011).&#13;
6. Verordening (EU) 1308/2013 en Uitvoeringverordening (EU) 543/2011 met laatste wijziging door Uitvoeringsverordening (EU) 979/2013.&#13;
7. Verordening (EEG) 449/69.&#13;
8. Ministerie van Economische Zaken, Landbouw en Innovatie,&#13;
Herziene Nationale Strategie voor de toepassing van de&#13;
marktordening voor groenten en fruit in Nederland Periode&#13;
2009-2013, oktober 2011, p. 9. &lt;ec.europa.eu/agriculture/&#13;
fruit-and-vegetables/country-files/nl/strategy_nl.pdf&gt;.&#13;
9. Verordening (EU) 1234/2007 van de Raad van 22 oktober&#13;
2007 houdende een gemeenschappelijke ordening van&#13;
landbouwmarkten en specifieke bepalingen voor een aantal&#13;
landbouwproducten (integrale-GMO-verordening) (PBEU&#13;
2007, L299/1). Laatst gewijzigd door Verordening (EU)&#13;
517/2013.&#13;
10. Verordening (EG) 2200/96 is vervangen door Verordening&#13;
(EG) 1182/2007 en deze is weer vervangen door wijziging&#13;
van Verordening (EG) 1234/2007.&#13;
11. De producten, waarvoor de regels van de gemeenschappelijke&#13;
marktordening pas per 1 januari 2014 van toepassing&#13;
zijn, zoals aardappelen, koffie, kurk, behoren tot de sector&#13;
‘andere producten’. Onduidelijk is of deze groep ‘andere&#13;
producten’ daarmee ook als één sector wordt gezien (art. 1&#13;
lid 2 en bijlage I).&#13;
12. COM(2010) 672 definitief, p. 11.&#13;
13. Considerans 131(voetnoten met alleen een considerans&#13;
nr. verwijzen in het vervolg naar Verordening (EU)&#13;
1308/2013).&#13;
14. Art. 154 (voetnoten met alleen een artikel nr. verwijzen&#13;
naar Verordening (EU) 1308/2013).De Commissie heeft&#13;
de bevoegdheid nadere invulling te geven aan regels. De&#13;
lidstaten moeten in het kader van de erkenning de regels&#13;
implementeren. Het ministerie van EZ heeft aangegeven&#13;
dat de Commissie vooralsnog geen nadere invulling geeft&#13;
(S.A.M. Dijksma, Staatssecretaris van Economische&#13;
Zaken, Kamerbrief Implementatie Gemeenschappelijk&#13;
Landbouwbeleid, 6 december 2013, kenmerk: DGAELV/&#13;
13196008, p. 16). Het ministerie zelf komt voorjaar&#13;
2014 met een nadere uitwerking.&#13;
15. Vanwege deze eis valt de rechtspersoon Stichting al af. Een&#13;
vereniging of coöperatie kan wel om erkenning vragen.&#13;
16. Art. 152 lid 1 sub c.&#13;
17. Art. 152 lid 1 sub c.&#13;
18. Art. 153 lid 1 sub b.&#13;
19. Art. 2 sub b Zuivelverordening 2012, Erkenning producentenorganisaties.&#13;
20. Art. 5 lid 1 Regeling uitvoering GMO groenten en fruit.&#13;
21. Art. 154 lid 4.&#13;
22. Art. 152 lid 3 sub b.&#13;
23. Art. 161 lid 1 sub c.&#13;
24. Voor de sector melk en zuivelproducten zijn eerder in 2012&#13;
bepalingen vastgesteld. Eerst wil men ervaring opdoen&#13;
met deze regels alvorens weer wijzigingen door te voeren&#13;
(considerans nr. 207 Verordening (EU) 1308/2013). Dat is&#13;
waarschijnlijk de reden voor het bestaan van de afwijkende&#13;
regels.&#13;
25. Art. 160. Nederland heeft de bepalingen verder aangescherpt&#13;
en uitgebreid in de Regeling uitvoering GMO&#13;
groenten en fruit.&#13;
26. Zie ook Productschap Tuinbouw, Informatieblad erkenning&#13;
als producentenorganisatie, 17 december 2012, p. 4.&#13;
27. G. Lambrechts, “Mededinging” en de integrale gemeenschappelijke&#13;
marktordening (integrale-GMO), Departement&#13;
Landbouw en Visserij, afdeling Landbouw- en Visserijbeleid,&#13;
2012, p. 13 en 14. Deze publicatie is gebaseerd&#13;
op de iGMO en het Commissievoorstel. Het Commissievoorstel&#13;
verschilt van Verordening (EU) 1308/2013. Echter&#13;
betreffende de benadering van de positie van producentenorganisatie,&#13;
waarover het hier gaat, is er geen verschil. De&#13;
uitleg in de brochure op dit punt is bruikbaar.&#13;
28. Art. 156. De Commissie kan nog aanvullende voorschriften&#13;
opstellen (art. 173).&#13;
29. In Uitvoeringverordening (EU) 543/2011 met laatste wijziging&#13;
door Uitvoeringsverordening (EU) 979/2013 zijn de&#13;
bepalingen nader uitgewerkt. Zie ook Regeling uitvoering&#13;
GMO groenten en fruit.&#13;
30. Er is geen invulling gegeven aan het begrip beperkte periode.&#13;
31. Art. 164 lid 2. Een economische regio is een geografische&#13;
zone, die bestaat uit aan elkaar grenzende of naburige&#13;
productiegebieden met homogene productie- en afzetomstandigheden.&#13;
32. De lidstaten melden aan de Commissie welke economische&#13;
regio’s er zijn. Dit moet op grond van de in artikel 174,&#13;
lid 1 onder h) en lid 2, onder d), bepaalde voorschriften&#13;
(art. 175 c). Echter er is geen artikel 174 lid 1 sub h).De&#13;
omschrijving van de economische regio voor de sector&#13;
groenten en fruit is op Europees niveau ooit vastgelegd in&#13;
de EEG Verordening 2638/1969 inzake kwaliteitscontrole&#13;
op groenten en fruit. Daarin is in Nederland één economische&#13;
regio genoemd met de aanduiding: ’het grondgebied&#13;
van het Koninkrijk’. In het besluit van de Vlaamse&#13;
Regering betreffende erkenningen van producenten- en&#13;
brancheorganisatie wordt in artikel 22 het Vlaamse Gewest&#13;
als een economische regio benoemd (VR 2013 0706 DOC.&#13;
0548/2).&#13;
33. Naar verwachting zal de Nederlandse overheid verder&#13;
invulling geven aan de invulling van het begrip ‘aandeel’.&#13;
34. Art. 164 lid 3.Voor producentenorganisaties in de sector&#13;
groenten en fruit geldt een percentage van 60% en dient&#13;
meer dan 50% van de telers van deze regio lid te zijn van&#13;
deze organisatie.&#13;
35. In artikel 164 lid 4 staan de veertien doelen opgesomd.&#13;
Alleen voor kaas en ham met een beschermde oorsprongsbenaming&#13;
of beschermde geografische aanduiding zijn&#13;
daarnaast ook nog mogelijkheden om bindende voorschriften&#13;
voor een beperkte periode op te stellen betreffende de&#13;
regulering van het aanbod. Zie verder art. 150 en art. 172.&#13;
36. Art. 165.&#13;
37. Art. 164 lid 4.&#13;
38. Naast producentenorganisaties hebben ook UPO’s en&#13;
interbrancheorganisatie deze bevoegdheid. In Nederland&#13;
bevat het Burgerlijk Wetboek wel een vergelijkbare regeling.&#13;
Deze standaardregeling biedt de mogelijkheid om&#13;
voorschriften voor een bedrijfstak of voor een beroep algemeen&#13;
verbindend te laten verklaren (art. 6:214 BW). In de&#13;
praktijk is er nog geen gebruikt gemaakt van deze regeling.&#13;
39. Considerans 134.&#13;
40. Art. 148 en 149. Dit is de hoofdlijn. Er is nog meer gedetailleerde&#13;
regelgeving.&#13;
41. Art. 149 lid 6, art. 169 lid 5, art. 170 lid 5 en art. 171 lid 5.&#13;
42. Het Commissievoorstel verbood nog een machtspositie. In&#13;
de verordening zijn deze voorschriften niet opgenomen.&#13;
Dit is in overeenstemming met het mededingingsrecht.&#13;
Hierin is de regel dat een machtspositie is toegestaan, maar&#13;
misbruik maken van deze positie is verboden.&#13;
43. Andere gesubsidieerde sectoren zijn olijfolie en tafelolijven,&#13;
wijn, bijenteelt en hop.&#13;
44. Art. 33.Evenals in de sector groenten en fruit moeten&#13;
producentenorganisaties in de visserij vooraf hun werkprogramma’s&#13;
aan de overheid voorleggen om voor een vergoeding&#13;
in aanmerking te komen (Regeling werkprogramma’s&#13;
producentenorganisaties visserij- en aquacultuursector).&#13;
45. Ministerie van Economische Zaken, Landbouw en Innovatie,&#13;
Herziene Nationale Strategie voor de toepassing van de&#13;
marktordening voor groenten en fruit in Nederland Periode&#13;
2009-2013, oktober 2011. &lt;ec.europa.eu/agriculture/fruitand-&#13;
vegetables/country-files/nl/strategy_nl.pdf&gt;.De Nationale&#13;
Strategie is tussentijds geëvalueerd. Het effect van&#13;
het beleid wordt beperkt genoemd. Zie R. Stokkers e.a.,&#13;
Evaluatie nationale strategie voor duurzame programma’s&#13;
in de groente- en fruitsector: 2009-2011, LEI publicatie;&#13;
12-112, 2012.&#13;
46. H.A.B. van der Meulen, M. van Asseldonk, G. Jukema,&#13;
K. van leeuwen en M. Litjens, Crisispreventie via een telersvereniging;&#13;
Casus de Nederlandse champignonsector.&#13;
LEI-nota 13-007, 2013, Wageningen: LEI. p.25-31.&#13;
47. Art. 209 lid 1.&#13;
48. Art. 209 lid 1.&#13;
49. T. van Rijn, ‘Landbouwbeleid en mededinging’, SEW, nr.&#13;
1, 2007, p. 2-7, met een verwijzing naar de zaken: GvEA&#13;
EG 14 mei 1997, zaken T-70/92 en T-71/92, Florimex e.a./&#13;
Commissie, Jur.1997, p. II-697, r.o. 153, op p. II-745 en&#13;
HvJ EG 30 maart 2000, zaak C-265/97 P,VBA, Jur. 2000,&#13;
p. I-2095, ad 2122, r.o. 94.&#13;
50. Nederlandse Mededingingsautoriteit, 15 mei 2012, Zaak&#13;
7036/paprika-Openbaar besluit, nr. 7036_1/386., rnr. 73.</legacyfootnotes><footnotes><footnote/></footnotes><auteurs>mr. ir. M. Litjens</auteurs><published>2014-04-01 00:00:00</published><modified>2014-04-01 00:00:00</modified><editiondate>2014-04-01</editiondate><htmlpath>https://denhollander.info/artikel/11067</htmlpath></article>
</articles></edition>