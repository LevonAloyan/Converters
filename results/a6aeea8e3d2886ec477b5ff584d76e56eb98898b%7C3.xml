<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1989</searchword><id>6267</id><udhid>UDH:TvAR/6267</udhid><titel>Het rechtskarakter van het melkquotum</titel><searchwords><searchword>TvAR 12/1989</searchword><searchword>UDH:TvAR/6267</searchword></searchwords><attachments><attachment><name>1989_nr 12_Artikel_Bakker.pdf</name><extention>pdf</extention><url>https://denhollander.info/download/6061/ci</url></attachment></attachments><inleiding>1. INLEIDING&#13;
De vraag naar het juridisch karakter van het recht op een melkquotum houdt menigeen&#13;
bezig. Men probeert het te vergelijken met of in te passen in publiek- of privaatrechtelijke&#13;
systemen. Dit vergelijken of inpassen kan op problemen stuiten, vooral&#13;
als het gaat om rechtsfiguren als het melkquotum, welke publiek - én privaatrechtelijke&#13;
eigenschappen hebben. 'Sommigen van ons is geen moeite te veel deze bestuursrechtelijke&#13;
gedrochten een plaats in het rechtsstelsel, ook in het duizenden jaren&#13;
oude privaatrecht, toe te wijzen', aldus Rodrigues Lopes.1&#13;
In het vorig jaar verschenen themanummer van dit tijdschrift schonk mr. H.J. Simon&#13;
uitgebreid aandacht aan het juridisch karakter van het melkquotum. In het&#13;
zelfde themanummer uitte prof. mr. P. de Haan een daarvan afwijkend standpunt.&#13;
2 Hierop aansluitend zullen in dit artikel enige kanttekeningen geplaatst worden.&#13;
Daarnaast zal gepoogd worden het recht op een melkquotum te ontleden en&#13;
te karakteriseren.</inleiding><content>2. FRANCHISE OF VERGUNNING&#13;
Het hiervoor geschetste probleem kan door een publiek- en privaatrechtelijke bril&#13;
bekeken worden.3 In de publiekrechtelijke sfeer wordt het melkquotum soms vergeleken&#13;
met een belastingvrije voet. Pluim Mentz ziet het stelsel van de superheffing&#13;
als 'een belastingstelsel met een franchise', waarbij het quotum 'een gepretendeerde&#13;
aanspraak op niet-oplegging van de heffing' is.4 Zo ook Engels.5 Hij vergelijkt&#13;
echter de op te leggen heffing met een boete6, wat m.i. niet terecht is. Er is immers geen sprake van een produktieverbod. In feite wordt er geen prijsgarantie meer gegeven&#13;
bij leveringen welke boven het quotum uit gaan. Heida noemt het een administratieve&#13;
boete, daar overschrijding van het quotum z.i. geen delict vormt. De&#13;
Haan, Drupsteen, Fernhout7 zien dit anders. Een administratieve boete is ook een&#13;
straf, welke een op leedtoevoeging gerichte reactie op een normovertreding vormt.&#13;
Anderen beschouwen het quotum als een vergunning, zoals Heida (zie noot 4). De&#13;
vergunninghouder mag z.i. zonder vergunning wel melk afleveren, maar hij maakt&#13;
zich dan heffingplichtig. Schraven8 spreekt over een publiekrechtelijke vergunning.&#13;
3. VERMOGENSRECHT?&#13;
Het probleem blijkt moeilijker op te lossen wanneer we de privaatrechtelijke bril opzetten.&#13;
De hoofdvraag luidt: kan het quotum als een vermogensrecht aangemerkt&#13;
worden? Asser-Beekhuis I9 vat het begrip vermogensrecht ruim op. 'Niet alleen op&#13;
geld waardeerbare rechten, gekenmerkt door de overdraagbaarheid-zelfstandig of in&#13;
samenhang met andere rechten- of door de mogelijkheid een stoffelijk voordeel te&#13;
verschaffen, maar zelfs niet op geld waardeerbare rechten kunnen vermogensrechten&#13;
zijn.' Het NBW beperkt zich tot het noemen van enige kenmerken in art.&#13;
3.1.1.5, waaruit het bestaan van een vermogensrecht geconcludeerd kan worden.&#13;
Een uitputtende definitie is hier echter niet bedoeld.10 Zelfs wanneer een recht&#13;
slechts affectieve waarde heeft, zoals het recht op teruggave van in bewaring gegeven&#13;
familiepapieren, kan het een vermogensrecht zijn (zie noot 9). Dat het quotum een&#13;
bepaalde waarde heeft, is voor velen een uitgemaakte zaak. Hoe groter het quotum,&#13;
des te meer melk geleverd kan worden tegen een gegarandeerde prijs, waardoor de&#13;
netto-opbrengst van het bedrijf ook kan toenemen.11 De waarde blijkt ook al uit&#13;
de prijsverschillen tussen land met en zonder quota, en uit de vergoeding aan veehouders&#13;
tegenover afstand van het quotum (opkoopregeling).12&#13;
Ondanks de ruime definitie twijfelt men er soms aan of het quotum, ofschoon het&#13;
naar hun mening een waarde heeft, een vermogensrecht is. Pluim Mentz13 wijst er&#13;
nadrukkelijk op, dat het quotum 'geen positief zakelijk object' is. 'Het is geen&#13;
koopwaar, ook al kan de waarde soms wel berekend worden.' Van Mourik vergelijkt het met een bestemming ex. een bestemmingsplan, welke de waarde van de&#13;
grond drukt.14 Een bestemming kan de waarde overigens ook vermeerderen, gelijk&#13;
rechten uit een bouwvergunning dit kunnen.&#13;
4. PUBLIEKRECHTELIJKE GEBONDENHEID&#13;
Anderen zien het quotum wel als vermogensrecht. Dat het een publieke herkomst&#13;
heeft gooit geen roet in het eten. Uit arresten van de Hoge Raad blijkt dat ook aan&#13;
het publieke recht ontleende bevoegdheden, die een zekere geld waarde vertegenwoordigen,&#13;
als vermogensrechten worden beschouwd.15 Simon16 zegt dat de publieke&#13;
herkomst doorwerkt in privaatrechtelijke verhoudingen. Hij wijst op vijf (publiekrechtelijke)&#13;
vereisten, waardoor het privaatrechtelijke functioneren van het&#13;
recht wordt bepaald, te weten: 1) de kwaliteit van melkveehouder; 2) een bepaald&#13;
gebruiksrecht ten aanzien van de grond; 3) registratie en erkenning door de directeur&#13;
LNO17; 4) eventuele financiële rechten van derden (verpachter-eigenaar) t.a.v. de&#13;
overdracht van het quotum; 5) de mogelijkheid van afschaffing van het quotum.&#13;
Ondanks deze publieke gebondenheid, acht hij het quotum toch een 'zelfstandig&#13;
recht', welk 'vrij overdraagbaar' zou zijn. Dit omdat het evenredigheidsvereiste is&#13;
vervallen en omdat de band quotum-grond op vele manieren doorbroken kan worden.&#13;
Simon wijst hierbij op de mogelijkheid tot ontduiking van de band tussen quotum&#13;
en grond.18 Hij definieert het quotum als 'een subjectief publiekrecht, op&#13;
naam van de melkveehouder, maar met een zakelijke inslag' en daarnaast als&#13;
'zelfstandig vermogensrecht in privaatrechtelijke zin met een absoluut karakter'.&#13;
Beide definities hoeven niet tegenstrijdig te zijn (zie noot 3), maar Simon spreekt&#13;
zichzelf tegen door eerst op publieke gebondenheid te wijzen en daarna op 'vrije&#13;
overdraagbaarheid'! De Haan heeft daar terecht kritiek op.19&#13;
5. ZELFSTANDIG OF AFHANKELIJK?&#13;
Ten aanzien van de door Simon beweerde zelfstandigheid van het recht wil ik het&#13;
volgende opmerken. Vermogensrechten zijn op verschillende wijzen te onderscheiden.&#13;
Een daarvan is die tussen zelfstandige en afhankelijke rechten. Een afhankelijk&#13;
recht is op zodanige wijze verbonden aan een ander recht, dat het niet zonder dit andere recht kan bestaan (art.3.1.1.6 NBW). Anders gezegd: een recht dat niet in&#13;
andere handen kan zijn dan het recht waarvan het afhankelijk is (zie noot 9).&#13;
De Haan (zie noot 19) ziet het quotum als een van enig gebruiksrecht op de grond&#13;
afhankelijk recht, in tegenstelling tot Simon. Kenmerken van zo een recht zijn: 1)&#13;
zodra het hoofdrecht wordt overgedragen, gaat ook het afhankelijke recht op de&#13;
verkrijger over (art.3.4.1.2a NBW); 2) het afhankelijke recht kan niet los van het&#13;
hoofdrecht worden overgedragen; 3) gaat het hoofdrecht teniet, dan gaat ook het&#13;
afhankelijke recht van rechtswege teniet. Aan het eerste kenmerk wordt niet voldaan.&#13;
De melkveehouder kan rustig grond overdragen zonder overeen te komen dat&#13;
er quotum meegaat. Asser-Beekhuis I (p.10; zie noot 9) stelt daarenboven, dat afhankelijke&#13;
rechten met het hoofdrecht overgaan zonder dat daarvoor een bijzonder&#13;
beding of een bijzondere handeling nodig is, dus van rechtswege. Ook dit gaat hier&#13;
niet op. Er moet een overeenkomst gesloten worden door betrokken partijen zonder&#13;
welke er geen quotum overgaat. Daarnaast is het quotum in zijn bestaan afhankelijk&#13;
van registratie en erkenning van overheidswege (art.21, lid 3 BS '88). Het tweede&#13;
kenmerk is wel van toepassing, het quotum kan slechts gekoppeld aan een gebruiksrecht&#13;
op de grond overgaan. Het laatste kenmerk gaat ten dele op: het quotum gaat&#13;
verloren bij verkoop van een geheel bedrijf, maar niet van rechtswege. Ook dan is&#13;
een overeenkomst betreffende het quotum vereist.20&#13;
Uit het voorgaande kan m.i. geconcludeerd worden, dat het quotum niet geheel een&#13;
afhankelijk recht is. Dit blijkt ook al uit de mogelijkheid tot 'leasen' van het&#13;
quotum21: bij een echt afhankelijk recht, zoals erfdienstbaarheid, is het onmogelijk dit&#13;
los van de grond te verhuren.&#13;
Geheel zelfstandig is het ook niet, ofschoon er in verbintenisrechtelijke zin wel&#13;
sprake kan zijn van een zekere zelfstandigheid, lettend op het hiervoorgenoemde&#13;
'leasen'. Ook fiscaal wordt zelfstandigheid van het quotum aangenomen. Voor de&#13;
overdrachtsbelasting en inkomstenbelasting vormt het geen onderdeel van een onroerend&#13;
goed, maar wordt het beschouwd als een zelfstandig recht. Ook voor de heffing&#13;
van omzetbelasting wordt uitgegaan van twee prestaties, te weten de levering&#13;
van onroerend goed en het verrichten van een dienst.22 Zie bijvoorbeeld het arrest&#13;
van de Hoge Raad van 1989, waar het gaat om de vraag of, voor wat betreft de overdrachtsbelasting,&#13;
het quotum en de daarvoor betaalde prijs aan te merken is als een&#13;
recht, behorende bij de grond dan wel als zelfstandig recht los van en naast de&#13;
grond. De Hoge Raad overweegt, voor zover hier van belang, als volgt: 'Dat de grond slechts een factor is voor de vaststelling van het quotum dat bij gedeeltelijke&#13;
overgang van het bedrijf kan worden verstrekt en waarbij blijkens de EEGverordeningen&#13;
ook een ander criterium had kunnen worden verkozen. Hierdoor&#13;
word het bedrijfsgebonden karakter van het quotum niet aangetast, zodat niet gezegd&#13;
kan worden dat de volle waarde van het quotum in de waarde van de grond&#13;
is begrepen. Belanghebbende heeft dus naast de grond, als zelfstandig recht, een&#13;
melkquotum verkregen.' De waarde van het melkquotum is dus niet onderworpen&#13;
aan de heffing van overdrachtsbelasting.&#13;
Ondanks de in fiscale zin aangenomen zelfstandigheid, blijft het quotum zakenrechtelij&#13;
k gebonden aan de grond.23 Zelfs bij verkoop van een geheel bedrijf, inclusief&#13;
het quotum. Naar Nederlands recht is een bedrijf nu eenmaal niet als één geheel&#13;
overdraagbaar. Alle onderdelen moeten apart geleverd worden, waaronder het onroerend&#13;
goed. Het quotum gaat niet over met het bedrijf, maar met de grond.&#13;
6. PERSOONLIJK OF ZAKELIJK?&#13;
Vermogensrechten kunnen ook onderscheiden worden in persoonlijke en zakelijke&#13;
rechten. Waartoe behoort het quotum? Een persoonlijk recht is het recht om van&#13;
een 'bepaalde persoon' een prestatie te verkrijgen. Het quotum, als 'aanspraak op&#13;
het niet-opleggen van een heffing', dus in de zin van een recht op een niet-handelen,&#13;
zou met enige moeite als persoonlijk recht aangemerkt kunnen worden, mits in die&#13;
'bepaalde persoon' de overheid gezien kan worden.24&#13;
Zakelijke rechten verschaffen, als onderdeel van de absolute rechten, de gerechtigde&#13;
een anderen uitsluitende machtsverhouding ofwel een absoluut, tegenover&#13;
iedereen te handhaven recht.25 Aan het quotum zijn zoveel publieke voorwaarden&#13;
verbonden (zie 4), dat het m.i. niet als zakelijk recht opgevat kan worden.&#13;
De wet kent tal van rechtsverhoudingen, zoals bij huur en pacht, die een aantal&#13;
zakelijke elementen bevatten en derhalve een zekere mate van overeenstemming vertonen&#13;
met zakelijke rechten. De rechthebbenden kunnen, als bij zakelijke rechten,&#13;
hun rechten, tegenover een ieder staande houden.26 Het recht van de melkveehouder&#13;
op het niet-opleggen van de heffing heeft ook zakelijke elementen.27 De pachter&#13;
behoudt zijn quotum, ook als er een nieuwe verpachter in de plaats van de oude&#13;
treedt. Er is dus wel overeenkomst met de in de wet genoemde rechtsverhoudingen.&#13;
Daarnaast zijn er de zgn. 'kwalitatieve rechten' (art.1354 BW, art. 6.5.3.3 NBW),&#13;
waartoe het quotum m.i. gerekend kan worden.28 Het is namelijk in beginsel gebonden aan eigendom of zakelijk erfpachtsrecht van de grond, welk recht tevens afgestaan&#13;
kan worden gedurende verpachting van de grond.&#13;
7. SLOT&#13;
Het rechtskarakter van het quotum schijnt in vermogensrechtelijke zin een&#13;
positie tussen het persoonlijke en het zakelijke recht, maar ook tussen het&#13;
zelfstandige en het afhankelijke recht in te nemen. Engels omschrijft het als&#13;
een 'bijzonder soort vermogensrecht' en Schraven sluit daarbij aan met zijn&#13;
definitie als 'een vermogensrecht sui generis van Europeesrechtelijke aard&#13;
waarop de Nederlandse regels van het vermogensrecht van toepassing zijn,&#13;
tenzij het systeem van het EG-recht of Nederlandse recht zich daartegen&#13;
verzet'.29&#13;
Het zal duidelijk geworden zijn dat het zich rond het grensgebied van&#13;
publiek- en privaatrecht bewegende melkquotum moeilijk in een juridisch&#13;
stramien in te passen is. Aan het slot van deze bijdrage rest mij een bij&#13;
Engels en Schraven aansluitende omschrijving van het melkquotum, waarin&#13;
dit naar mijn mening nog het meest tot zijn recht komt: een niet geheel&#13;
zelfstandig vermogensrecht van eigen aard, met zakelijke kenmerken en een&#13;
kwalitatief karakter, geregeerd door Europese en Nederlandse publiek- en&#13;
privaatrechtelijke regels.</content><legacyfootnotes>1. Verslag gezamenlijke vergadering van de Belgische en Nederlandse Vereniging voor Agrarisch Recht&#13;
op 25 oktober 1985, Agr.R. december 1986, p. 610.&#13;
2. 'Produktiebeperking in de landbouw', Agr.R. juli/augustus 1988, p.306 ev. (Mr. H.J.Simon, 'Het ju&#13;
ridisch karakter van produktierechten; zie m.n. p. 310-314) en p. 338-341 (Prof. mr. P. de Haan 'Pacht&#13;
en melkquotum').&#13;
3. Prof. mr. P. de Haan, Agr.R. juli/augustus 1988, p. 339 'Aan het recht op het melkquotum zit zowel&#13;
een publiekrechtelijke als een privaatrechtelijke kant'.&#13;
4. Mr. J.P. Pluim Mentz, Agr.R. september 1984, p. 384. Mr. ing. W.B.M. Engels, p. 74-76. Minister&#13;
Braks spreekt in de voorlichtingsbrief aan alle Nederlandse melkveehouders over 'een belastingstelsel,&#13;
waarbij een heffingvrije hoeveelheid is in gebouwd', juni 1984. Anders Prof. mr. G. Heida, Agr.R. april&#13;
1987, p. 146.&#13;
5. Mr. ing. W.B.M. Engels. Superheffing, bedrijven en agrarisch onroerend goed, p. 74-76.&#13;
6. Evenals mr. M.J.J. van Volkhoven, 'Landbouw en fiscus', Kluwer 1986, p. 101; B.F. Preller, 'Super&#13;
heffing en mestoverschotten problematiek', K.N.B., 1988, p. 3; G.J.R. Georg, Landeigenaar februari&#13;
1985, p. 39. Prof. mr. G. Heida, Agr.R. april 1987, p.146. &#13;
7.'Bestuursrecht in de sociale rechtsstaat', deel I, p. 101.&#13;
8. Mr. F.H. Schraven, WPNR 5914, p. 260. De Haan, Drupsteen, Fernhout, p.330 (zie noot 7) beschrijven&#13;
dit als een juridisch middel, dat betrekking heeft op de toelating van handelen, waaraan voorwaarden&#13;
plegen te worden verbonden.&#13;
9. Asser, Beekhuis, Mijnssen, de Haan, zakenrecht, algemeen deel, 198S, p. 4 ev. 10. M.v.A. ad. art. 3 .1.1.5 NBW, Pari. gesch. boek 3, p. 90.&#13;
11. Prof. mr. G. Heida, Agr.R. november 1984, p. 487 en Agr.R. april 1987, p. 146.&#13;
12. Mr. P. Ritsema, Agr.R. december 1986, p. 607; G.J.R. Georg (Landeig. mei 1987, p. 6) stelt dat het&#13;
al dan niet aanwezig zijn van een quotum de gebruiksmogelijkheid van grond en opstallen en daarmee&#13;
de waarde daarvan bepaalt; minister Braks: 'In de praktijk vertegenwoordigen deze rechten (quota) een&#13;
zekere economische waarde. Als ze niet verhandeld mogen worden, zullen allerlei constructies worden&#13;
bedacht ze toch te gelde te maken' TK, 1988-1989, 20 800, XIV, nr. 8, p. 7. Zie ook de periodieke notities&#13;
betr. de ontwikkelingen op de agrarische grondmarkt (TK, 1988-1989, 20 800, XIV, nr.58).&#13;
13. Agr.R. september 1984, p. 385-387.&#13;
14. Prof. mr. M.J.A. van Mourik, Agr.R. december 1986, p. 609 (zie noot 1).&#13;
15. HR 27 februari 1942, NJ 1942, 350; HR 3 juni 1954, NJ 1954, 380, inzake resp. een teelt- en een&#13;
drankvergunning. Zie Asser-Beekhuis I, p. 5-6 (noot 9) en Mr. H.J. Simon, Agr. R. juli/augustus 1988&#13;
p. 313.&#13;
16. Mr. H.J. Simon, Agr. R. juli/augustus 1988, p. 310 e.v.&#13;
17. De erkenning is o.g.v. art. 20 B.S. '88 gedurende drie jaar aan intrekking onderhevig. Zie echter de&#13;
wijziging B.S.'88 per 13 juni 1989, Stcrt. 114, waarin de koper wordt tegemoetgekomen.&#13;
18. Zie echter mijn artikel 'Superheffing en Pacht' in WPNR 5932 en 5933, waar o.a. nader op het even&#13;
redigheidsvereiste en de (on)mogelijkheid van het ontgaan van verplichtingen d.m.v. 'schijntransacties'&#13;
wordt ingegaan.&#13;
19. Prof. mr. P de Haan, Agr. R. juli/augustus 1988, p. 339. Minister Braks: 'melkquota zijn niet vrij&#13;
verhandelbaar', TK 1987-1988, Aanhangsel Handelingen, nr. 653.&#13;
20. Zie toelichting wijziging B.S.'88, 14 oktober 1988, nr. J. 88/10439. Zie verder mijn in noot 18 aangehaalde&#13;
artikel.&#13;
21. 'Leasen van melk' ofwel tijdelijke overdracht van melkquota is m.i.v. de heffingsperiode 1989/1990&#13;
mogelijk geworden. Zie wijziging B.S.'88, 30 maart 1989, nr. J. 89/1685. Zie verder mijn in noot 18 aan&#13;
gehaalde artikel.&#13;
22. HR 31 mei 1989, nr. 25022, WPNR 5926, p. 462 (beroep in cassatie van Hof Leeuwarden, 19 december&#13;
1986, rolnr. 801); Voor de O.B.: persbericht Ministerie van Financiën en Ministerie van Landbouw&#13;
en Visserij, nr. 87/123, 29 april 1987: de landbouwvrijstelling wordt niet toegepast op winst bepaald bij&#13;
overgang van melkquota. Zie verder Resolutie van 11 oktober 1988, nr. VB 87/1386, herdrukt d.d. 9 mei&#13;
1989, nr. VB 89/712 en WPNR 5926, p. 462 (O.B.) Zie voor succ. en sch. recht echter WPNR 5846, p.&#13;
576. Resolutie staatssecretaris van Financiën, 29 april 1987, nr. 287-6370; Mr. M.J.J. v. Vlokhoven,&#13;
'Landbouw en fiscus', Kluwer 1986, p. 108 en 'Superheffing en mestoverschottenproblematiek', KNB&#13;
1988, p. 14; Mr. drs. J.J.M. Jansen, WFR 5806, 28 januari 1988, p. 91; Ing. G.H.J. Tuinte F.B., Agr.R.&#13;
juli/augustus 1988, p. 349.&#13;
23. Prof. mr. P. de Haan merkt op dat het belastingrecht zich wel vaker van het civiel recht verwijdert,&#13;
zonder dat daarvoor voldoende grond bestaat. Zie Agr. R. juli/augustus 1988, p. 339.&#13;
24. Prof. mr. G. Heida beschouwt het recht op het quotum als een persoonlijk recht van de 'exploitant'.&#13;
Agr. R. november 1984, p. 487. Zo ook mr. M.J.J. van Volkhoven, 'Landbouw en fiscus', Kluwer 1986,&#13;
p. 101 en Belastingkamer Hof Leeuwarden, 19 december 1986, no. 801/85.&#13;
25. Asser-Beekhuis I, 1985, p. 19 ev.&#13;
26. Asser-Beekhuis I, p. 37 ev.; vgl. art. 1612 en 1401 BW, art. 34 Pw.&#13;
27. Mr. J.P. Pluim-Mentz, Agr. R. september 1984, p. 387. Het adagium 'quotum volgt de grond' lijkt&#13;
toch wel de bedoeling in te houden het recht een zekere zakelijke werking te geven. Ook Simon wijst op&#13;
het zakelijk of absoluut karakter van het quotum (Agr.R. juli/augustus 1988, p. 311 + 314).&#13;
28. Zo ook Prof. mr. P. de Haan. Zie Asser-Beekhuis I, p. 39-45.&#13;
29. Mr. ing. W.B.M. Engels, p. 76. Mr. F.H. Schraven (WPNR 5914 (1989) p. 258) onderscheidt drie&#13;
rechtssystemen, welke uitgangspunt zijn voor het karakteriseren v.h. recht op het quotum (Europees&#13;
recht, Ned. publiekr., Ned. privaatr.). Elk begrip kent z.i. in elk stelsel zijn eigen betekenis. Het begrip'&#13;
bedrij fso verdracht' moet z.i. naar Europees recht uitgelegd worden.</legacyfootnotes><footnotes><footnote/></footnotes><auteurs>Mw. A.M. Bakker</auteurs><published>1989-12-01 00:00:00</published><modified>1989-12-01 00:00:00</modified><editiondate>1989-12-01</editiondate><htmlpath>https://denhollander.info/artikel/6267</htmlpath></article>
</articles></edition>