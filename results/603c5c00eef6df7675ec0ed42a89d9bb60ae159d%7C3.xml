<edition><articles><article><jaar>1981</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1981</searchword><id>6527</id><udhid>UDH:TvAR/6527</udhid><titel>RUIMTELIJKE ORDENING EN MILIEUBEHEER; EEN BOEKBESPREKING</titel><searchwords><searchword>TvAR 11/1981</searchword><searchword>UDH:TvAR/6527</searchword></searchwords><attachments><attachment><name>1981_nr 11_Artikel_Noordanus.pdf</name><extention>pdf</extention><url>https://denhollander.info/download/6300/ci</url></attachment></attachments><inleiding>In 1980 promoveerde mr. F. P. J. Otten aan de Rijksuniversiteit Utrecht op&#13;
een proefschrift met als titel „Ruimtelijke ordening en milieubeheer"; de&#13;
bescherming van het leefmilieu via het instrumentarium van de Wet op de&#13;
Ruimtelijke Ordening".1) Centraal in het proefschrift staat - aldus de auteur&#13;
- de vraag hoe in het totale milieubeheer de verhouding is, respectievelijk&#13;
zou moeten tussen de Wet op de Ruimtelijke Ordening en andere regelingen&#13;
met betrekking tot de bescherming van het leefmilieu. Zou men op&#13;
grond van deze centrale hypothese een verhandeling verwachten over de&#13;
onderlinge verhouding tussen de Wet op de Ruimtelijke Ordening enerzijds&#13;
en de wetgeving op het gebied van de milieuhygiëne respectievelijk de&#13;
natuur- en landschapsbescherming anderzijds, de feitelijke inhoud van de&#13;
dissertatie is een wat andere. Na een inleiding over de begrippen milieu, milieubeheer&#13;
en ruimtelijke ordening in hun onderlinge relatie wordt eerst het&#13;
instrumentarium van de Wet op de Ruimtelijke Ordening in zijn betekenis&#13;
tot het milieubeheer besproken, wordt vervolgens een beschouwing gegeven&#13;
over verhouding tussen de Wet op de Ruimtelijke Ordening en een&#13;
reeks ruimtelijk relevante inrichtings- en beheerswetten, terwijl het boek&#13;
afsluit met een aantal conclusies gericht op de versterking van de coördinatie&#13;
van het overheidsbeleid. Aldus biedt Otten een verhandeling die nadrukkelijk&#13;
aansluiting zoekt bij, maar ook commentaar levert op de omvangrijke&#13;
literatuur die de laatste jaren over het vraagstuk van de coördinatie van&#13;
de ruimtelijke wetgeving is verschenen.</inleiding><content>Milieubeleid en ruimtelijk beleid&#13;
Met zijn beschouwingen over de relatie tussen milieubeheer en ruimtelijke&#13;
ordening snijdt Otten een thema aan dat sinds het verschijnen van het rapport&#13;
van de commissie Van Veen (1971) over de reorganisatie van de rijksdienst&#13;
onderwerp geweest is van uitvoerige en hoog lopende discussies samenhangend&#13;
met de plaats van het milieubeleid in het totaal van het Kabinetsbeleid.&#13;
Vragen daarbij aan de orde waren bijvoorbeeld de kwestie of&#13;
het milieubeleid sectorbeleid is, dan wel (net zoals de ruimtelijke ordening)&#13;
facetbeleid') en de vraag of de coördinatie van het milieubeleid in brede zin&#13;
via de ruimtelijke ordening zou moeten lopen, dan wel via naast de ruimtelijke&#13;
ordening staande zelfstandige coördinatiekaders. Deze dicussie is&#13;
enigszins door de politieke feiten ingehaald nu - anders dan wellicht in het&#13;
begin van de jaren zeventig (althans door de commissie Van Veen) voorzien was - eigen wettelijke instrumenten voor de coördinatie van het milieubeleid&#13;
(men denke aan de wettelijke regeling van de milieu-effectrapportage en de&#13;
tot Milieukaderwet uit te bouwen Wet Algemene Bepalingen Milieuhygiëne)&#13;
volop in ontwikkeling zijn en de Tweede Kamer er ook geen twijfel over laat&#13;
bestaan dat zij het milieubeleid als facetbeleid wenst te beschouwen.&#13;
Vraagstelling is dan ook niet langer of het milieubeleid een zelfstandige&#13;
plaats naast de ruimtelijke ordening dient te hebben, maar hoe de relatie&#13;
tussen milieubeleid en ruimtelijk beleid als twee naast elkaar staande maar&#13;
onderling sterk samenhangende facetten van overheidsbeleid moet worden&#13;
gezien2).&#13;
Het eerste hoofdstuk van het boek, waarin een algemeen kader geschetst&#13;
wordt, gaat op deze laatste vraag nauwelijks in. Met name ontbreekt een&#13;
beschouwing over de complementariteit tussen milieubeleid en ruimtelijk&#13;
beleid en de overlap die er tussen beide beleidsterreinen bestaat. Waar het bij&#13;
ruimtelijke ordening gaat om... ,,het tot stand brengen van de best denkbare&#13;
aanpassing van ruimte en samenleving" en het milieubeleid zich richt op...&#13;
,,de ecologische inpasbaarheid van het menselijk handelen" gaat het om&#13;
voor een deel samenvallende beleidsterreinen die beide het fysieke milieu als&#13;
object hebben. Bij de ruimtelijke ordening is de primaire invalshoek daarbij de&#13;
kwantitatieve distributie van ruimte, maar richt het ruimtelijk beleid zich ook&#13;
op de kwalitatieve aspecten. Bij het milieubeleid staat kwaliteitsbeheer van&#13;
de ruimte voorop, maar dit kan uiteraard ook weer niet los gezien worden&#13;
van de kwantitatieve aspecten. Er is daarmee een belangrijke overlapping&#13;
tussen beide beleidsvelden die noopt tot aandacht in de wetgeving voor&#13;
toereikende coördinatieregels, zowel bij het vaststellen van de&#13;
beleidsdoelstellingen (milieunormen) als bij de beleidsplanning3) als bij de&#13;
beleidsuitvoering (vergunningverlening).&#13;
De bespreking van het vraagstuk van de onderlinge relatie tussen ruimtelijk&#13;
beleid en milieubeleid in het algemene hoofdstuk is daarmee enigszins&#13;
teleurstellend. Otten sluit zich aan bij Verkruisen en anderen die van opvatting&#13;
zijn dat het milieubeleid als facetbeleid opgevat moet worden4), toont&#13;
citerend uit een aantal regeringsnota's aan dat binnen het ruimtelijk beleid&#13;
doelstellingen met betrekkingen tot het milieubeheer een belangrijke rol&#13;
spelen, maar komt - wanneer hij zich op blz. 36 van het boek de vraag&#13;
stelt wat kenmerkend is voor de relatie ruimtelijke ordening-milieubeheer&#13;
niet verder dan de stelling dat de gedecentraliseerde opzet van de Wet op de&#13;
Ruimteijke Ordening alle gelegenheid biedt om doelstellingen van regionale en&#13;
lokale milieudifferentiatie tot zijn recht te laten komen en dat daarom&#13;
handhaving van deze vergaande vorm van decentralisatie vanuit de optiek&#13;
van het milieubeheer van essentieel belang lijkt. De inhoudelijke samenloop tussen milieubeleid en ruimtelijk beleid - bijvoorbeeld bij het&#13;
vaststellen van een zoneringsverordening ex (gewijzigde) Hinderwet en een&#13;
bestemmingsplan of het vaststellen van een milieukwaliteitsdoelstelling en&#13;
een planologische bestemming - blijft daarmee onderbelicht.&#13;
Bij de stelling, dat de gedecentraliseerde opzet van de Wet op de&#13;
Ruimtelijke Ordening vanuit het milieubeheer gezien zo'n geweldig groot&#13;
goed is, valt overigens best een kanttekening te maken. De ervaringen met&#13;
het traag tot stand komen en herzien van de bestemmingplannen voor het&#13;
buitengebied5) wijzen er in ieder geval op dat het veel (kleinere)&#13;
gemeenten aan voldoende mankracht en financiële mogelijkheden&#13;
ontbreekt om waardevolle gebieden tijdig van een planologische&#13;
bescherming te voorzien en te voldoen aan de wettelijke eis tot periodieke&#13;
herziening van de bestemmingsplannen6). Ook de voortschrijdende&#13;
suburbanisatie van de jaren zestig en zeventig is nu niet bepaald een fraai&#13;
resultaat van het huidige besluitvormingstelsel. Niet voor niets is dan ook&#13;
de afgelopen jaren van verschillende kanten gepleit voor het opnieuw&#13;
introduceren van een zekere mate van planhiërarchie om met name de&#13;
planning op regionaal niveau te versterken7). Om een voorbeeld direct het&#13;
milieubeleid rakend te noemen: de grote blokkeringsmacht die&#13;
gemeenten hebben om via het bestemmingsplan door hen niet gewenste&#13;
inrichtings- en beheersmaatregelen te weren, maakt het bijzonder moeilijk&#13;
om voor zaken als de berging van (chemische) afvalstoffen, de opslag van&#13;
verontreinigde grond en dergelijke tijdig milieuhygiënisch verantwoorde&#13;
oplossingen te vinden.&#13;
In het geval van de berging van verontreinigde baggerspecie bijvoorbeeld&#13;
wordt mede daardoor de naar aller opvatting vanuit milieu-oogpunt meest&#13;
onwenselijke oplossing (dumpen in de Noordzee) vooralsnog gecontinueerd8).&#13;
Coördinatie van de ruimtelijke wetgeving&#13;
Na een beschrijving van het instrumentarium van de Wet op de&#13;
Ruimtelijke Ordening bespreekt Otten de relatie tussen deze wet en een&#13;
groot aantal voor het milieubeheer relevante inrichtings- en&#13;
beheerswetten. Wetsgeschiedenis en jurisprudentie worden daarbij steeds&#13;
ook mee in de beschouwingen betrokken. Afgezien van de wat&#13;
merkwaardige indeling die daarbij gebezigd wordt - het verraste mij wat&#13;
om bijvoorbeeld de Mijnwetgeving, de Ontgrondingenwet en de Boswet&#13;
besproken te zien in het hoofdstuk dat handelt over de wetgeving welke&#13;
vooral betrekking heeft op de bescherming van natuur en landschap- is dit&#13;
zonder meer het meest sterke deel van het boek. Goed gedocumenteerd&#13;
wordt per sectorwet een beschouwing gegeven over de relatie met de Wet&#13;
op de Ruimtelijke Ordening. Hoewel ik lang niet alle conclusies deel - niet valt bijvoorbeeld in te zien waarom de&#13;
procedure tot vaststelling van tracés voor hoogspanningsleiding c.q. van de&#13;
lokatie van andere elektriciteitswerken afgedaan moet worden als een „loze&#13;
procedure" (blz. 222), terwijl voor een vergelijkbare buitenwettelijke procedure&#13;
voor de tracévaststelling van rijkswegen deze conclusie (terecht) niet&#13;
getrokken wordt - geeft dit onderdeel van het boek een helder beeld van de&#13;
plaats van de Wet op de Ruimtelijke Ordening in het ruimtelijk&#13;
bestuursrecht9).&#13;
In het vierde hoofdstuk van het boek komt Otten vervolgens tot een aantal&#13;
conclusies gericht op een versterking van de coördinatie van de ruimtelijke&#13;
relevante wetgeving. Auteur neemt daarbij eerst het rapport Coördinatie&#13;
Wetgeving Onroerend Goed en de voorstellen met betrekking tot de&#13;
operationele gebiedsaanwijzing op de korrel10). Daar blijkt hij geen voorstander&#13;
van te zijn, zich voornamelijk aansluitend bij argumenten die met&#13;
name door Van Wijnbergen, maar ook van de kant van de milieuorganisaties&#13;
naar voren zijn gebracht"). Meer ziet de auteur in de - overigens&#13;
ook niet geheel nieuwe - gedachte om het streekplan te verzwaren door aan&#13;
als zodanig aan zodanig aan te geven „essentiële elementen" uit dit plan een&#13;
Kroonberoep te verbinden en gemeenten te verplichten deze essentiële&#13;
elementen binnen één jaar te verwerken in een ontwerp tot vaststelling of&#13;
herziening van een bestemmingsplan. De planologische afweging van&#13;
belangrijke inrichtingswerken (wegtracés, landinrichtingsprojecten enz.)&#13;
zou dan in het kader van het streekplan moeten plaatsvinden. Een en ander&#13;
wordt bij wijze van voorbeeld uitgewerkt voor de tracévaststelling en voor de&#13;
landinrichting.&#13;
De eerder door auteur zo geroemde gedecentraliseerde opzet van de Wet op&#13;
de Ruimtelijke Ordening zou bij aanvaarding van dit voorstel wel een&#13;
geduchte knauw krijgen. Daar waar bovengemeentelijke belangen het provinciaal&#13;
bestuur ertoe brengen bepaalde beslissingen in het streekplan de&#13;
kwalificatie „essentieel" te geven, wordt de rol van de gemeente beperkt tot&#13;
die van uitvoerder van het provinciale beleid. Hoewel ook ik de noodzaak&#13;
voor een versterking van de planning op regionaal niveau inzie, gaat mij deze&#13;
beperking van de invloed van de gemeente toch te ver en zou ik dan ook -&#13;
zoals bij de voorstellen met betrekking tot de operationele gebiedsaanwijzing&#13;
nadrukkelijk bedoeld is - liever kiezen voor een opzet waarbij over de&#13;
inpassing van bijvoorbeeld landinrichtingsprojecten primair gestreefd wordt&#13;
naar overeenstemming met de betrokken gemeentebesturen met een met de&#13;
nodige waarborgen omringde mogelijkheid om in geval van conflicten&#13;
knoppen door te hakken12).&#13;
Een stap verder gaat Otten nog in zijn aanbevelingen met betrekking tot de afstemming tussen de Wet op de Ruimtelijke Ordening en de Natuurbeschermingswet.&#13;
Hij sluit zich hierbij aan bij het voorstel van de Natuurbeschermingsraad13)&#13;
om in de Wet op de Ruimtelijke Ordening een verplichting&#13;
voor gemeenten op te nemen om ingevolge de Natuurbeschermingswet&#13;
als beschermd natuurmonument aangewezen gebieden binnen 4 a 5 jaar als&#13;
zodanig in het bestemmingsplan op te nemen. Iedere planologische beoordeling&#13;
van deze aanwijzing - zelfs die in streekplankader - zou daarmee&#13;
ontbreken. De ontwikkeling in de wetgeving is - mijns inziens terecht - een&#13;
andere. Men vergelijke de regeling van de aanwijzing van stiltegebieden op&#13;
grond van artikel 117 e.v. van de Wet op de Geluidhinder met de in het&#13;
wetsontwerp bodembescherming voorgestelde regeling van bodembeschermingsgebieden&#13;
(artikel 33 e.v.). In beide regelingen ontbreekt het (nog) aan&#13;
coördinatiebepalingen gericht op een tijdige aanpassing van het bestemmingsplan,&#13;
in het wetsontwerp bodembescherming is echter ook voor op&#13;
rijksniveau aangewezen waardevolle gebieden (bijv. beschermde natuurmonumenten)&#13;
als eis gesteld dat deze eerst de status van bodembeschermingsgebied&#13;
krijgen, indien ze in het streekplan worden opgenomen (wetsontwerp&#13;
artikel 36).&#13;
Verdere voorstellen in het vierde hoofdstuk betreffen onder meer het opnemen&#13;
van een verplichting in het Besluit op de Ruimtelijke Ordening&#13;
(BRO) om de Inspecteur Milieuhygiëne in de Provinciale Planologische&#13;
Commissie op te nemen en genoemde inspecteur en de HID Lagrobo/de&#13;
natuurbeschermingsconsulent aan te wijzen als instantie, waarmee ingevolge&#13;
artikel 8, lid 2 BRO overleg moet worden gepleegd bij de voorbereiding&#13;
van bestemmingsplannen. Dit lijken mij nuttige suggesties, evenals het -&#13;
veel ingrijpender - voorstel om strijd met het bestemmingsplan als weigeringsgrond&#13;
op te nemen bij de vergunningverlening op grond van de milieuhygiënische&#13;
wetten, de Ontgrondingenwet, de Boswet, de concessieverlening&#13;
op grond van Mijnwetgeving enz. In zijn NJV-préadvies van 1973&#13;
heeft De Haan ditzelfde voorgesteld14). Voorwaarde lijkt mij wel dat via&#13;
een versterking van de coördinatie bij eerdere besluitvormingsmomenten&#13;
zeker wordt gesteld dat een eventueel noodzakelijke herziening van het&#13;
bestemmingsplan tijdig in gang wordt gezet15).&#13;
Milieunormen en bestemmingsplan&#13;
Afzonderlijke aandacht verdienen nog de beschouwingen in het boek over&#13;
de vraag of er in ruimtelijke plannen al dan niet milieunormen opgenomen&#13;
moeten worden. Over de mogelijkheid daarvoor c.q. de wenselijkheid&#13;
daarvan zijn inmiddels vele riemen papier volgeschreven. De Kroon sprak&#13;
in het KB Maasvlakte16) uit dat de Wet op de Ruimtelijke Ordening geen grondslag biedt „voor niet rechtstreeks op het uitvoeren van werken en&#13;
werkzaamheden gerichte normen, die veeleer betrekking hebben op het&#13;
oprichten, in werking brengen en in werking houden van eventueel op de&#13;
grond in de gebouwen te vestigen bedrijven en de uit hoofde van andere&#13;
wettelijke regelingen daarvoor vereiste vergunningen". Het voorkomen&#13;
van milieuverontreiniging bij de uitvoering van het plan dient volgens de&#13;
Kroon te geschieden door toepassing van geval tot geval van de milieuhygiënische&#13;
wetgeving. In het bestemmingsplan kan daartoe alleen via zonering&#13;
en het nadrukkelijk toelaten/uitsluiten van bepaalde soorten bedrijven&#13;
(lijstenstelsel) een bijdrage geleverd worden.&#13;
Met deze (onbevredigende) uitspraak werd in 1979 de discussie (voorlopig)&#13;
afgesloten. Wat de Kroon betreft dus geen milieunormen in bestemmingsplannen.&#13;
Het probleem van een goede aansluiting van milieuhygiënisch&#13;
beleid en bestemmingsplanwerk blijft echter bestaan. De discussie&#13;
over milieunormen begon indertijd met de constatering dat het systeem van&#13;
een bij het bestemmingsplan gevoegde positieve of negatieve lijst slecht&#13;
werkt. Waarde van het opnemen van milieunormen zou er nu juist in kunnen&#13;
liggen dat er met dezelfde maatstaven gewerkt wordt, zowel in het ruimtelijk&#13;
beleid en bij de bouwvergunningverlening als in het milieuhygiënisch beleid.&#13;
Voor zover het gaat om het veiligstellen van basiskwaliteiten zou het&#13;
milieuhygiënisch beleid daarbij randvoorwaardenstellend moeten zijn voor&#13;
de ruimtelijke ordening. Dit is ook het systeem van de Wet Geluidhinder: de&#13;
in deze wet opgenomen en op basis van de wet tot stand te brengen normen&#13;
zijn uitgangspunt bij het bestemmingsplanwerk en daarmee ook bij de&#13;
bouwvergunningverlening, maar zijn ook toetsingsnorm bij het&#13;
milieuhygiënisch beleid bijvoorbeeld bij de verlening van vergunningen ex&#13;
artikel 26 van de wet.&#13;
Welk standpunt neemt Otten nu in zijn boek met betrekking tot de&#13;
kwestie van het al dan niet opnemen van milieunormen in ruimtelijke plannen&#13;
in? Auteur stelt zich terecht op het standpunt dat het milieubeleid&#13;
randvoorwaardenstellend moet kunnn zijn en dat de voor dit beleid verantwoordelijke&#13;
instanties minimale eisen (basisbeschermingsniveau) moeten&#13;
kunnen vaststellen die in algemene zin gelden los van de verdere afweging&#13;
bij het opstellen van ruimtelijke plannen. Het vaststellen van de milieugevoeligheid&#13;
van een bepaald gebied moet naar de mening van de auteur in&#13;
eerste instantie geschieden in plannen op basis van de Wet op de Ruimtelijke&#13;
Ordening. Alleen wanneer de belangen van de milieuhygiëne en de bescherming&#13;
van natuur en landschap overheersend zijn zal ook de plaats&#13;
waar deze belangen gerealiseerd moeten worden in het kader van het milieubeleid&#13;
moeten worden bepaald. Is in het kader van de ruimtelijke ordening van een bepaald gebied de milieukwaliteit vastgelegd dan dient deze&#13;
kwaliteit ook via de (milieuhygiënische) wetgeving te worden gehandhaafd.&#13;
Auteur is dus voorstander van het in ruimtelijke plannen opnemen van milieukwaliteitsnormen,&#13;
maar meent dat deze normen niet via toepassing van&#13;
de bestemmingsplanvoorschriften (inclusief bouw- en aanlegvergunningverlening),&#13;
maar via de milieu hygiënische vergunningverlening moeten&#13;
worden gehandhaafd.&#13;
Ik vind dit laatste een merkwaardige stelling. Ik realiseer me, dat Otten&#13;
tot dit standpunt komt gelet op het KB Maasvlakte en dat hij bovendien&#13;
voorstelt de milieuhygiënische vergunningverlening sterker aan het bestemmingsplan&#13;
te koppelen. Ik zie echter niet in waarom ook de verlening van&#13;
bouwvergunningen niet aan de zelfde normen zou kunnen worden getoetst.&#13;
De coördinatiefunctie van milieukwaliteitsnormen wordt daarmee miskend.&#13;
Dat is ook het principiële bezwaar dat naar mijn mening is aan te&#13;
voeren tegen het KB Maasvlakte dat aanstuurt op een scheiding van toepassingsgebied&#13;
van de Wet op de Ruimtelijke Ordening en de milieuhygiënische&#13;
wetgeving. Voorbij gezien daarbij wordt aan het feit dat juist bij de&#13;
bepaling en handhaving van de gewenste milieukwaliteit van een gebied het&#13;
complementaire karakter van ruimtelijk beleid en milieubeleid zich het&#13;
sterkst manifesteert. Milieunormen - in het bijzonder milieukwaliteitsnormen/&#13;
milieukwaliteitsdoelstellingen zullen gezamenlijke uitgangspunten&#13;
moeten zijn voor het milieuhygiënische beleid én het ruimtelijk beleid en&#13;
dienen dan ook in beide besluitvormingslijnen toetsingsnormen te zijn bij&#13;
de hantering van het juridisch uitvoeringsinstrumentarium (vergunningverlening&#13;
e.d.). Aangetekend dient overigens te worden dat de ontwikkeling in&#13;
de wetgeving een andere is dan zowel Otten als ik zouden willen. Er dreigt&#13;
een situatie waarbij milieunormen - ook normen toegespitst op bepaalde&#13;
gebieden - geheel los van de ruimtelijke ordening worden tot stand gebracht17).&#13;
De door Otten bepleite onderschikking van de ruimtelijke ordening in situaties.&#13;
.. „wanneer de belangen van de miliehygiëne en de bescherming&#13;
van natuur en landschap overheersend zijn" zou ik ten slotte niet willen&#13;
volgen. Nog afgezien van het feit dat het er nu juist om gaat om te bepalen&#13;
wanneer de milieubelangen overheersend zijn en dat nu een bij uitstek aan&#13;
de ruimtelijke ordening toebedeelde afweging van mogelijke andere ruimtelijke&#13;
claims vergt, wordt met een dergelijke stelling - die in Ottens visite&#13;
zou impliceren dat aangewezen natuurmonumenten, nationale parken en&#13;
nationale landschappen zonder meer in ruimtelijke plannen zouden moeten&#13;
worden opgenomen - het uitgangspunt van de „tweesporigheid" volstrekt&#13;
opzij gezet. Het gaat bij deze tweesporigheid - kernpunt in de verhouding tussen de Wet op de Ruimtelijke Ordening (WRO) en de ruimtelijk relevante&#13;
wetgeving - om het naast elkaar staan van de WRO en de verschillende&#13;
inrichtingsen beheerswetten met een mogelijkheid voor wederzijdse beleidsafstemming18).&#13;
Ten slotte&#13;
Het boek van Otten bevat veel informatie over de ontwikkelingen in het&#13;
ruimtelijk bestuursrecht en over de plaats van de Wet op de Ruimtelijke&#13;
Ordening in het geheel van de ruimtelijk relevante wetgeving. Het bevat&#13;
ook voldoende stof voor polemiek en nadere discussie, hetgeen bij een dissertatie&#13;
ook de bedoeling is. Het boek is geschreven vanuit een „klassiek"&#13;
juridische benadering: voornamelijk vanuit de interpretatie van wetsbepalingen&#13;
en jurisprudentie-onderzoek wordt toegewerkt naar conclusies ten&#13;
aanzien van het in de toekomst wenselijk geachte recht. Dat is een sterk en&#13;
zwak punt. Aan de ene kant levert dit een aantal degelijke beschouwingen&#13;
over de ontwikkelingen in de jurisprudentie e.d. op, aan de andere kant&#13;
blijven zaken die voor de ontwikkeling van het ruimtelijk bestuursrecht&#13;
evenzeer van belang zijn daarmee onderbelicht.&#13;
Ik doel daarbij met name op ontwikkelingen in planning en beleid en in&#13;
de met de beleidsplanning verbonden financieringsstelsels. Zo kan het&#13;
voorstel van Otten om het landinrichtingsprogramma in het streekplan te&#13;
integreren en als „essentieel" element van het streekplan vast te stellen niet&#13;
los gezien worden van het financieel statuut op grond van de (ontwerp-&#13;
)Landinrichtingswet. Zo is bijvoorbeeld ook voor de verhouding tussen&#13;
ruimtelijke ordening en milieubeheer van wezenlijk belang de vraag of het&#13;
inderdaad - conform het in de Nota Milieuhygiënische normen 1976&#13;
neergelegde voornemen - moet komen tot een apart stelsel van milieuhygiënische&#13;
beleidsplanning naast de ruimtelijke planning19). Dit soort&#13;
verbanden worden nu niet gelegd, hetgeen de conclusies in het boek voor de&#13;
verdere ontwikkeling van het ruimtelijk bestuursrecht aan waarde doet inboeten.</content><legacyfootnotes/><footnotes><footnote/></footnotes><auteurs>mr. P. G. A. Noordanus</auteurs><published>1981-11-01 00:00:00</published><modified>1981-11-01 00:00:00</modified><editiondate>1981-11-01</editiondate><htmlpath>https://denhollander.info/artikel/6527</htmlpath></article>
</articles></edition>