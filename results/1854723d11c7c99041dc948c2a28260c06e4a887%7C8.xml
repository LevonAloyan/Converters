<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2020</searchword><id>16298</id><udhid>UDH:TvAR/16298</udhid><titel>Bruil en de rest</titel><searchwords><searchword>TvAR 7/8/2020</searchword><searchword>UDH:TvAR/16298</searchword></searchwords><attachments><attachment><name>21224.pdf</name><extention>pdf</extention><url>https://denhollander.info/download/21224/ci</url></attachment></attachments><inleiding/><content>&lt;p&gt;De titel boven deze bijdrage vraagt om een uitleg. Ter gelegenheid van het feit dat Willem Bruil zijn werkzaamheden voor het instituut voor Agrarisch Recht (IAR) ging afbouwen, heeft het IAR enige personen gevraagd aandacht te schenken aan de rol die Willem Bruil op het gebied van het agrarisch recht heeft vervuld. De onderwerpen waar Willem Bruil regelmatig zijn licht over heeft laten schijnen zijn de pacht, het omgevingsrecht en de mestproblematiek. De mrs Valk, Bodden en De Rooij hebben de rol van Willem Bruil met betrekking tot die onderwerpen belicht. Mij viel de eer te beurt om aandacht te schenken aan de andere onderwerpen binnen het agrarisch recht die op het pad van Willem Bruil zijn gekomen. Mijn eerste gedachte was: da’s makkelijk. Dat bleek een misrekening, omdat de interesse van Willem in andere agrarischrechtelijke onderwerpen schier onbegrensd is. Ik dacht aanvankelijk een aantal onderwerpen te kunnen schrappen die buiten de belangstellingssfeer van Willem liggen dan wel hem niet hebben geprikkeld commentaar te geven. Daarover kan ik inmiddels kort zijn: die onderwerpen bestaan niet. In het navolgende heb ik een keuze gemaakt uit publicaties in het naar ik veronderstel in de agrarischrechtelijke wereld meest gelezen periodiek: het Tijdschrift voor Agrarisch Recht. &lt;/p&gt;&lt;h3&gt;1. Auteursdebuut&lt;/h3&gt;&lt;p&gt;Bij mijn speurtocht naar het eerste artikel van de hand van Willem Bruil stuit ik op zijn bijdrage in het novembernummer van Agrarisch Recht in 1983. Wie was in godsnaam deze mr. D.W. Bruil? Het sterretje achter diens naam stuurt de lezer naar de onderzijde van de pagina, waar staat: ‘Auteur is werkzaam als wetenschappelijk medewerker bij de Raad van Advies voor de Ruimtelijke Ordening. Het artikel is geschreven op persoonlijke titel’. De titel van dat eerste artikel luidde ‘De Kampeerwet en het kamperen bij de boer’. Bruil wijdt een kritische beschouwing aan de Kampeerwet die ten tijde van het verschijnen van zijn artikel in november 1983 nog maar gedeeltelijk in werking is getreden. Opvallend is dat de wet veeleer regelt wat niet mag dan wat wel is toegestaan. Immers, blijkens de wet is het gelegenheid geven om bij de boer te kamperen verboden, tenzij …; vervolgens was kamperen bij de boer verboden, tenzij … De opvolger van de Kampeerwet was de Wet op de Openluchtrecreatie d.d. 25 maart 1994, die is ingetrokken op 1 januari 2008. Vanaf dat moment zijn de gemeenten verantwoordelijk voor het vormgeven van het lokale kampeerbeleid. In dit eerste artikel van Bruil maken we al kennis met zijn kritische en soms licht ironische toon. Een citaat uit die eerste bijdrage: ‘&lt;span class="italic"&gt;De plaatselijke dorpsveldwachter zal van goede huize moeten komen om de in zijn gemeente geplaatste kampeermiddelen in de gaten te houden.’ &lt;/span&gt;Aan het slot van dat artikel schrijft Bruil: ‘&lt;span class="italic"&gt;De eenvoudige recreant die zijn tentje opslaat op een boerenerf zal zich niet bewust zijn van de enorme inspanning die de wetgever zich te zijnen behoeve heeft getroost. Het is te hopen dat de eenvoudige boer voor die inspanning enig begrip kan opbrengen.’&lt;/span&gt; Het valt op dat Bruil uitging van zowel een eenvoudige recreant als een eenvoudige boer. Hoe hij dacht of denkt over de veeleisende irritante recreanten en de gecompliceerde boer heeft Bruil niet prijsgegeven.&lt;/p&gt;&lt;h3&gt;2. Agrarisch Noodrecht&lt;/h3&gt;&lt;p&gt;Voor de volgende bijdrage van Willem Bruil in Agrarisch Recht hebben we ruim vier jaren geduld moeten hebben. De aanleiding voor de bijdrage onder de titel ‘Agrarisch Noodrecht’ waren de ramp met de kerncentrale in Tsjernobyl en het uitbreken van de Afrikaanse varkenspest, beide in 1986. In zijn bijdrage besteedt Bruil aandacht aan de Veewet, de Gezondsheidswet voor dieren en de Kernenergiewet. De bestrijding van besmettelijke veeziekten passeert de revue, waarbij aandacht wordt geschonken aan hoe om te gaan met ziek vee, aan het tegengaan van verspreiding van de ziekte en aan de aanpak om gezonde dieren te beschermen. Beide catastrofes in 1986 vormen aanleiding in te gaan op de vraag wie van de getroffenen aanspraak kan maken op schadevergoeding, wie aansprakelijk is voor de geleden schade en tenslotte hoe de schade wordt bepaald. Deze bijdrage van Bruil geeft blijk van zijn brede interesse in wat zich in de meeste ruime zin binnen de agrarische wereld afspeelt. &lt;/p&gt;&lt;h3&gt;3. Jubileum tijdschrift Agrarisch Recht&lt;/h3&gt;&lt;p&gt;Mr. D.W. Bruil, met functieaanduiding redactiesecretaris Agrarisch Recht, doet onder de titel ‘Vijftig jaar een tijdschrift: van pacht naar agrarisch recht’ verslag van de oprichting en ontwikkeling van het tijdschrift met aandacht voor de uitbreiding van onderwerpen sinds het begin. De Pachtwet van 1937 vormde de aanleiding voor de uitgifte van een tijdschrift. Het eerste nummer kwam uit in januari 1940 onder de naam De Pacht. Ik heb naarstig gezocht of Willem Bruil al een mopje geschreven had in het tijdschrift toen het nog de naam De Pacht droeg. Dat is niet het geval. Het laatste nummer van het tijdschrift onder die naam dateert van december 1981. Het januari nummer van 1982 droeg de naam Agrarisch Recht. De Pacht deed zijn naam alle eer aan. Grofweg de eerste 20 jaren van het bestaan van het tijdschrift ging het over pacht en alles wat met pacht te maken had. De term Agrarisch Recht komt pas later op en heeft dan een veel bredere betekenis. Niet lang na het in werking treden van de Pachtwet van 1958 werd de aandacht voor de land- en tuinbouw breder, waarmee de term ‘agrarisch recht’ ingang vond en een veelheid van begrippen inhield. In die periode werd de Vereniging voor Agrarisch Recht opgericht en wel op 10 april 1959. De uitbreiding van onderwerpen in het tijdschrift naast de pacht betrof aanvankelijk de Wet vervreemding landbouwgronden en vervolgens de ruilverkaveling. Die uitbreiding gold evenzeer voor de publicatie van rechtspraak. Bruil doet in zijn bijdrage van 1990 boeiend verslag over de historie van het tijdschrift. Bruil besteedt aandacht aan de ontwikkeling van de rechtsgebieden en geeft enige beschouwingen over de pacht en de maatschappij. Ook maakt Bruil de lezer deelgenoot van zijn toekomstvisie op het al dan niet succesvol voortbestaan van het tijdschrift. Bruil schetst een somber perspectief. Ik citeer uit de laatste zinnen van zijn in 1990 gepubliceerde artikel: ‘&lt;span class="italic"&gt;Tijd om rustig een artikel uit de pen te laten vloeien heeft vrijwel niemand meer. De agrarische juristen hebben wel wat anders aan hun hoofd. Bovendien: die ene Houwing, die ene Polak, die ene De Haan, kortom die ene schrijver die tijd heeft en bovendien een groot terrein overziet, zal die er ook in de toekomst zijn? Te vrezen valt van niet’. &lt;/span&gt;Ik weet niet waar die vrees vandaan komt, maar wellicht is de bron van vrezen te zoeken in het feit dat Willem Bruil niet van katholieke huize is. Vooral veel vrezen, dan komt het allemaal goed later. Hoe het ook zij, de vrees van Bruil is ongegrond gebleken. Die ene schrijver die Bruil vreesde te gaan missen is hij zelf geworden. Gezien de veelheid van onderwerpen en van bijdragen van de hand van Willem Bruil hebben wij kunnen profiteren van ‘die ene schrijver’. Laten we niet vrezen en fier vooruitkijken. Ook nu in 2020, nietwaar Jeroen Rheinfeld? &lt;/p&gt;&lt;h3&gt;4. Internationaal&lt;/h3&gt;&lt;p&gt;Agrarisch recht is niet uitsluitend een nationale aangelegenheid. Landbouw vindt wereldwijd plaats en voor een helder zicht op de in eigen land te behartigen belangen verdient het aanbeveling ook eens over de grens te kijken. Bruil heeft in de diverse internationale verenigingen/samenwerkingsverbanden een actieve rol gespeeld. Als het om het agrarisch recht gaat, zijn mij drie samenwerkingsverbanden bekend: Unione Mondiale degli Agraristi Universitari (UMAU), in het Engels genaamd World Union of Agricultural Law (for Agricultural and Food law). Daarnaast kennen we het Dreiländer Agrarrecht en tenslotte het Comité Européen de Droit Rural (CEDR). Tijdens door deze drie instanties georganiseerde congressen heeft Willem Bruil een meer of mindere actieve rol gespeeld (vooral meer) als spreker, deelnemer en organisator. Ik heb daar tot mijn genoegen regelmatig getuige van kunnen zijn. Van de UMAU herinner ik mij maar één congres, althans heb ik maar aan één congres deelgenomen. Dat was in 1998 in Porto Alegre in Brazilië. Ook daar heeft Bruil een voordracht gehouden, en wel in de Engelse taal. Dat heeft hem niet belet zijn betoog af te sluiten met twee in de Portugese taal uitgesproken woorden: chop (een biertje van het vat) en obrigado (dank u wel). Deelnemers aan congressen van de UMAU zijn werkzaam op universiteiten of wetenschapsinstituten. In 1998 was Bruil nog werkzaam op de universiteit. Dat gold niet voor mij. Ik ben dan ook min of meer als verstekeling meegegaan en op een chique manier gestraft: ik moest in een ander hotel overnachten dan de ‘echte’ deelnemers. Het Dreiländer Agrarrecht heeft een minder mondiaal karakter. Deelnemende landen in de jaren 70/80 van de vorige eeuw waren Luxemburg, België en Nederland. Toen Luxemburg als deelnemer wegviel, kwam Duitsland daarvoor in de plaats. Omdat België de laatste jaren niet uitblinkt in aanwezigheid, is het langzamerhand een Zweiländer Agrarrecht seminar geworden, maar er lijkt belangstelling te zijn aan Deense zijde en ook België begint zich weer te roeren. Willem Bruil heeft bij vele bijeenkomsten een actieve bijdrage geleverd aan de wetenschappelijke discussies. Dat geldt evenzeer voor het CEDR. Dit congres wordt eenmaal in de twee jaren georganiseerd in een van de Europese landen, waarvan de agrarisch rechtelijke verenigingen bij het CEDR zijn aangesloten. Het laatste in Nederland georganiseerde congres vond plaats in Amsterdam, waarover Bruil heeft gerapporteerd in het februarinummer 2000 van Agrarisch Recht. Rapportages van zijn hand over andere congressen zijn te lezen in Agrarisch Recht juli/augustus 2001 (Helsinki) en Agrarisch Recht januari 2010 (Cambridge). Het laatste congres vond plaats in september 2019 in Poznan (Polen), terwijl het volgende congres zal worden georganiseerd in Cardiff in september 2021. De bijdragen van Bruil kunnen niet genoeg worden geprezen. Hij heeft Nederland altijd op respectabele wijze vertegenwoordigd. Als er al een klacht moet worden uitgesproken, is die niet gericht aan Willem Bruil. Het aantal deelnemers uit Nederland varieert van redelijk tot bedroevend. Een aanmoediging voor actieve betrokkenen in de Nederlandse agrarische wereld om aan die congressen deel te nemen is op zijn plaats. &lt;/p&gt;&lt;h3&gt;5. Slotopmerkingen&lt;/h3&gt;&lt;p&gt;Het doel van deze bijdrage is om de lezer erop te wijzen dat de veelzijdigheid van Willem Bruil niet voldoende kan worden overschat. Noodgedwongen heb ik slechts een klein gedeelte van Bruils bijdragen opgevoerd. Een veelheid van onderwerpen is niet aan bod gekomen, zoals toeslagrechten, landinrichting, Natura 2000, het gemeenschappelijk landbouwbeleid en natuurbescherming. Daarmede ben ik niet uitputtend. Ook buiten het recht heeft Willem Bruil niet ongezegd te laten kwaliteiten. Daar doe ik graag een boekje over open in een ander niet-juridisch tijdschrift. &lt;/p&gt;</content><legacyfootnotes/><footnotes><footnote>1 Mr. D.M.H.M. (Dominique) van Dijk is advocaat bij Vangoud advocaten in Arnhem.</footnote></footnotes><auteurs>mr. D.M.H.M. van Dijk</auteurs><published>2020-08-25 09:47:09</published><modified>2020-08-26 09:57:08</modified><editiondate>2020-08-25</editiondate><htmlpath>https://denhollander.info/artikel/16298</htmlpath></article>
</articles></edition>