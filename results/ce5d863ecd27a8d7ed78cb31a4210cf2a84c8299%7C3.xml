<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1999</searchword><id>5696</id><udhid>UDH:TvAR/5696</udhid><titel>WEV en WEVAB van het agrarisch erfperceel</titel><searchwords><searchword>TvAR 3/1999</searchword><searchword>UDH:TvAR/5696</searchword></searchwords><attachments><attachment><name>1999_nr 3_Artikel_Verduijn.pdf</name><extention>pdf</extention><url>https://denhollander.info/download/5628/ci</url></attachment></attachments><inleiding>Intro&#13;
Sinds 1 april 1986 is bestemmingswijzigingswinst uitgezonderd van de landbouwvrijstelling.&#13;
Bijna dertien jaar later wordt op bijna alle onderdelen van de regeling in art.&#13;
8 lid 1 aanhef en onderdeel b van de Wet op de inkomstenbelasting 1964 nog volop&#13;
strijd geleverd voor de belastingrechter. Voor een belangrijk deel heeft die strijd&#13;
betrekking op de agrarische erfpercelen. Op 16 december 1998 heeft de Hoge Raad&#13;
arrest gewezen in twee zaken waarin de vraag centraal stond of sprake was van een&#13;
waardeverandering die verband houdt met een bestemmingswijziging: een vraagstuk&#13;
op het grensvlak van feiten en recht.1</inleiding><content>Standaardsituatie&#13;
De feiten waren in beide procedures in wezen gelijksoortig en betreffen min of meer&#13;
een standaardsituatie. Een tuinbouwer respectievelijk een melkveehouder staken in&#13;
1992 c.q. 1989 hun bedrijf en blijven in de woning op de bedrijfslocatie wonen. Het&#13;
geldende bestemmingsplan geeft de betreffende percelen een agrarische bestemming&#13;
en dat blijft ook zo na de bedrijfsbeëindiging. Bij de tuinbouwer spitst de discussie&#13;
zich toe op een bij de woning gelegen perceel tuinbouwgrond van 55 are. Bij de melkveehouder&#13;
staat de ondergrond van de bedrijfsgebouwen, het erf en een perceeltje&#13;
aanhorig weiland centraal. In beide gevallen werd de betreffende grond tot de&#13;
bedrijfsbeëindiging en het overbrengen naar het privé-vermogen in het kader van het&#13;
tuinbouw- respectievelijk landbouwbedrijf aangewend.&#13;
Bestemmingswijziging&#13;
In beide procedures concludeert de Hoge Raad uit de door het Hof vastgestelde feiten&#13;
dat zich ten aanzien van de gronden een feitelijke verandering heeft voorgedaan,&#13;
te weten de bij de bedrijfsbeëindiging voltrokken wijziging van de bestemming. Die&#13;
feitelijke verandering heeft te gelden als een omstandigheid dat de grond voortaan buiten het kader van de uitoefening van een landbouwbedrijf zal worden aangewend:&#13;
als een bestemmingswijziging in de zin van de wet. Het criterium van de feitelijke&#13;
verandering was door de Hoge Raad reeds eerder gebezigd in de arresten van 8 juli&#13;
1996 met betrekking tot de ondergrond van de woning.2&#13;
Principieel geen waardeverschil&#13;
Vervolgens dient zich de hamvraag aan die in deze beschouwing centraal staat: is er&#13;
een waardeverandering te constateren die verband houdt met de hiervoor bedoelde&#13;
bestemmingswijziging, oftewel: een verschil tussen de waarde in het economisch verkeer&#13;
(WEV) en de waarde in het economisch verkeer bij agrarische bestemming&#13;
(WEVAB)? Uit de uitspraak van Hof Arnhem van 29 december 1994 en het beroepschrift&#13;
in cassatie, beide gepubliceerd in BNB 1996/311, blijkt dat de melkveehouder&#13;
een principieel standpunt innam.&#13;
Hij stelde dat het agrariërs feitelijk doorgaans vrij staat woning en bedrijfsgebouwen&#13;
na staking van het landbouwbedrijf voor louter woondoeleinden aan te wenden.&#13;
Het is dan een economische wetmatigheid dat ook in het agrarisch derdenverkeer met&#13;
deze alternatieve aanwendingsmogelijkheid rekening wordt gehouden: ook een agrariër&#13;
zal bij verkoop de hoogste prijs nastreven, ongeacht de hoedanigheid van de aspirant-&#13;
koper. Dit sluit aan bij het begrip ‘waarde in het economisch verkeer’. Vanuit dit&#13;
principe zijn de WEV en de WEVAB in de betreffende situaties per definitie aan&#13;
elkaar gelijk, ongeacht van welke aanwendingsmogelijkheid op enig moment feitelijk&#13;
gebruik wordt gemaakt. Het initiatief van een agrariër om de uitoefening van het&#13;
landbouwbedrijf te beëindigen leidt in het geheel niet tot een wijziging in de markt&#13;
voor het erfperceel; de aanwendingsmogelijkheden veranderen niet.&#13;
Dit standpunt zal ik hierna duiden als het ‘principiële standpunt’.&#13;
‘Verband houden met’ de bestemmingswijziging&#13;
Uit de processtukken blijkt dat de melkveehouder nog een standpunt innam dat specifiek&#13;
betrekking had op het causale verband tussen bestemmingswijziging en waardeverandering.&#13;
Hij stelde dat uit zowel de wettekst als de wetsgeschiedenis blijkt dat&#13;
vereist is dat de feitelijke bestemmingswijziging zelf de waardeverandering met zich&#13;
brengt. Omdat achteraf blijkt dat juist deze stelling in grote mate de uitkomst van de&#13;
procedures bepaald heeft, ga ik hier nog wat dieper op in.&#13;
Uit het beroepschrift en het verdere verloop van de procedure blijkt dat de stelling&#13;
inzake het causaal verband de melkveehouder in twee opzichten tot verweer diende. In&#13;
de eerste plaats past de stelling bij het principiële standpunt: er wordt dan niet zozeer&#13;
mee bedoeld dat de feitelijke bestemmingswijziging (staking en aanwending voor woondoeleinden)&#13;
op zichzelf de waardestijging zou moeten veroorzaken, als wel dat in principe&#13;
slechts een (belaste) waardestijging denkbaar is indien de feitelijke bestemmingswijziging&#13;
plaatsvindt in samenhang met een wijziging in de aanwendingsmogelijkheden.&#13;
In de tweede plaats kan met de stelling inzake het causaal verband wél bedoeld&#13;
worden dat de feitelijke bestemmingswijziging op zichzelf de waardestijging dient te&#13;
veroorzaken; een ‘strak’ causaal verband derhalve. Hoge Raad, 8 juli 1996&#13;
Inzake het principiële standpunt had het Hof in Arnhem het volgende overwogen:&#13;
De opvatting van belanghebbende dat het begrip waarde bij een agrarische bestemming een&#13;
fictief gegeven is, omdat ook bij transacties tussen boeren alternatieve aanwendingsmogelijkheden&#13;
een rol (kunnen) spelen, is juist. Uit de wettelijke regeling vloeit echter voort dat aan&#13;
het waardebegrip betekenis toekomt.&#13;
Het Hof oordeelt derhalve dat bij de vaststelling van de WEVAB de invloed van nietagrarische&#13;
aanwendingsmogelijkheden moet worden geëlimineerd.&#13;
De Hoge Raad haalt het hiervoor geciteerde oordeel van het Hof aan en maakt er&#13;
vervolgens korte metten mee: ’s Hofs overweging&#13;
miskent dat onder de waardeveranderingen die van de vrijstelling zijn uitgesloten, slechts&#13;
kunnen worden verstaan waardeveranderingen die zich in feite hebben voorgedaan.&#13;
Met andere woorden: het gaat om veranderingen van de ‘volle’ waarde in het economisch&#13;
verkeer, die beïnvloed kan worden door alle aanwendingsmogelijkheden. In de&#13;
overwegingen van zowel Hof Arnhem als de Hoge Raad is naar mijn mening veel&#13;
steun te vinden voor het principiële standpunt. De melkveehouder zou de buit definitief&#13;
moeten binnenhalen in de verwijzingsprocedure. Het zou echter anders lopen&#13;
naar aanleiding van hetgeen de Hoge Raad ‘voorts’ overwoog omtrent de stelling van&#13;
de melkveehouder inzake het causale verband:&#13;
Zonder nadere redengeving valt voorts niet in te zien dat een woning en bedrijfsgebouwen&#13;
die volgens het ter plaatse geldende bestemmingsplan, indien zij niet langer dienstig zijn&#13;
voor het doel waarvoor zij gebouwd waren, mogen worden aangewend voor woondoeleinden,&#13;
in waarde stijgen indien de gebruiker zijn landbouwbedrijf staakt, doch het gebruik van&#13;
de gebouwen voor woondoeleinden voortzet.&#13;
Omdat deze overweging direct volgt na het oordeel over ’s Hofs visie op het waardebegrip,&#13;
moet deze mijns inziens gelezen worden in het licht van het principiële standpunt&#13;
zoals hiervoor is toegelicht. Ook uit het vervolg van de procedure blijkt dat de&#13;
Hoge Raad hier níet zozeer een strak causaal verband eist in de zin dat de feitelijke&#13;
bestemmingswijziging op zichzelf de waardestijging moet veroorzaken.&#13;
Het Hof in de tuinbouwerzaak&#13;
In het voortraject van de procedure van de tuinbouwer was door belanghebbende en&#13;
de inspecteur reeds een vaststellingsovereenkomst gesloten, inhoudende dat een bindende&#13;
taxatie zou plaatsvinden van WEV en WEVAB per stakingsdatum. De taxatie&#13;
volgde en resulteerde in een WEV van ƒ 55.000 en een WEVAB van ƒ 38.750. Het&#13;
principiële standpunt kwam derhalve in het geheel niet aan de orde. De tuinbouwer&#13;
betrok echter de stelling inzake het strakke causaal verband: het vastgestelde verschil&#13;
was niet door de feitelijke bestemmingswijziging als zodanig veroorzaakt. De inspecteur&#13;
op zijn beurt stelt primair dat de causaliteitstoets wél in de vaststelling besloten&#13;
ligt. Voorts stelt hij dat het waardeverschil niet is ontstaan door de onttrekking, maar&#13;
door de planologische bestemmingswijziging of de mogelijkheid voor particulieren om&#13;
zich daar te vestigen. Het Hof ’s-Hertogenbosch gaat mee met de tuinbouwer: het neemt het bindend&#13;
vastgestelde verschil WEV-WEVAB voor kennisgeving aan en beaamt dat de causaliteit&#13;
met de bestemmingswijziging daarmee nog niet vaststaat. Het Hof neemt vervolgens&#13;
ook de stelling inzake het causale verband van de tuinbouwer over, waarna de&#13;
inspecteur wordt afgerekend op zijn eigen stelling: het waardeverschil is niet door de&#13;
feitelijke bestemmingswijziging op zichzelf veroorzaakt en derhalve niet als bestemmingswijzigingswinst&#13;
aan te merken.&#13;
Hieruit blijkt dat het Hof de betreffende overweging van de Hoge Raad van 8 juli&#13;
1996 niet uitlegt in het verlengde van het principiële standpunt, maar in die zin van&#13;
het strakke causale verband! Dit zal blijken een cruciale wending in de gehele procedure&#13;
te zijn.&#13;
Het verwijzingshof in de melkveehouderzaak&#13;
Hetzelfde Hof ’s-Hertogenbosch moest zes dagen later ook in de verwijzingsprocedure&#13;
van de melkveehouder oordelen. Het Hof vangt aan met de overweging dat het&#13;
na verwijzing nog gaat om de vraag of de ondergrond van de bedrijfsgebouwen in&#13;
1989, het jaar van staking en onttrekking, in waarde is gestegen. Het richt zich dus&#13;
nog slechts op de overweging van de Hoge Raad inzake het causale verband en legt&#13;
die overweging uit op dezelfde wijze als in de tuinbouwerzaak. Het principiële standpunt&#13;
komt derhalve niet meer aan bod, ondanks de fundamentele overwegingen van&#13;
de Hoge Raad. Ik laat maar in het midden in hoeverre dit het Hof is aan te rekenen of&#13;
(de gemachtigde van) de melkveehouder. Vervolgens oordeelt het Hof in wezen in&#13;
dezelfde lijn als in de tuinbouwerzaak: uit de taxatie van de rijkstaxateur blijkt weliswaar&#13;
een waardeverschil, doch dit is niet ontstaan door de feitelijke bestemmingswijziging&#13;
in 1989, maar door de al veel eerder ontstane mogelijkheid de agrarische&#13;
gebouwen na staking voor woondoeleinden aan te wenden.&#13;
Hoge Raad 16 december 1998&#13;
In cassatie stelt de staatssecretaris primair dat de causaliteitsvraag in de vaststelling&#13;
van WEV en WEVAB besloten ligt en dat de tuinbouwer aan de bindende waardevaststelling&#13;
gebonden is. In beide procedures richt hij zijn pijlen voorts op het door&#13;
het Hof gestelde strakke causale verband tussen onttrekking en waardeverandering:&#13;
“In de visie van het hof zou zich zelden of nooit een bestemmingswijzigingswinst&#13;
voordoen die is uitgesloten van de landbouwvrijstelling”! Het valt op dat de staatssecretaris&#13;
het heeft over ‘onttrekking’, het fiscale realisatiemoment derhalve, terwijl&#13;
zowel de melkveehouder als Hof ’s-Hertogenbosch telkens spraken over de feitelijke&#13;
bestemmingswijziging; de gewijzigde aanwending. A-G Van Soest wijst hierop in zijn&#13;
conclusie namens het Openbaar Ministerie in de tuinbouwerprocedure: hij acht het&#13;
niet aannemelijk dat het Hof bedoeld heeft dat de waardestijging zich op het fiscale&#13;
realisatiemoment als zodanig moet voordoen. Het is de Hoge Raad echter om het&#13;
even: de feitelijke wijziging in de aanwending is een bestemmingswijziging in de zin&#13;
van de wet en aan het causale verband is voldaan “ook al is die waardestijging niet&#13;
veroorzaakt door de onttrekking aan het ondernemingsvermogen als zodanig, maar&#13;
door de planologische bestemmingswijziging of de mogelijkheid voor particulieren&#13;
zich daar te vestigen” of, zoals geformuleerd in het andere arrest, “ook al zou de mogelijkheid die ondergrond aldus te gebruiken reeds voorafgaand aan die feitelijke&#13;
verandering zijn ontstaan”. In het arrest van de melkveehouder overweegt de Raad&#13;
voorts dat de waardeverandering dient te worden gesteld op het verschil tussen WEV&#13;
en WEVAB. “Alsdan is niet in geschil dat door belanghebbende in 1989 een waardeverandering&#13;
is gerealiseerd van ƒ 9.050,– (...).”&#13;
Commentaar op de arresten&#13;
Reeds bij Hof ’s-Hertogenbosch is het voor beide agrariërs fout gegaan. De tuinbouwer&#13;
maakte de fout zich bij voorbaat te binden aan een taxatie waaruit een verschil&#13;
tussen WEV en WEVAB bleek. De melkveehouder was na het arrest van 8 juli 1996&#13;
een heel eind op de goede weg met zijn principiële standpunt dat er in de gegeven&#13;
omstandigheden in het geheel geen waardeverschil kan zijn. Hij vergat echter nog&#13;
eens alle registers op dat punt voor het verwijzingshof open te trekken. Het kan het&#13;
Hof door die procestactische fouten nauwelijks worden kwalijk genomen dat in haar&#13;
uitspraken niets meer van het principiële standpunt terug te vinden is. Het Hof las in&#13;
de bewuste overweging van de Hoge Raad het ‘strakke’ causale verband als hiervoor&#13;
beschreven. Dat oordeel kon op de begrijpelijke kritiek van de staatssecretaris rekenen&#13;
en was gedoemd in de cassatieprocedure op de klippen te lopen. In de beslissingen&#13;
van de Hoge Raad wordt echter op zichzelf geenszins afbreuk gedaan aan het&#13;
principiële standpunt dat er geen waardeverschil kan zijn. Daar was ook geen aanleiding&#13;
toe, omdat dit bij het Hof al buiten beeld was geraakt. De Hoge Raad zegt niets&#13;
meer dan dat de waardestijging niet door de onttrekking of gewijzigde aanwending&#13;
als zodanig hoeft te worden veroorzaakt en laat zich in het geheel niet inhoudelijk uit&#13;
over het verschil WEV-WEVAB: “Alsdan is niet in geschil dat...”&#13;
Conclusie&#13;
Doorgaans bestaat de vrijheid agrarische erfpercelen ook voor niet-agrarische doeleinden,&#13;
bijvoorbeeld enkel woondoeleinden, aan te wenden. Het arrest van 8 juli 1996&#13;
leert echter dat, voor zover alternatieve aanwendingsmogelijkheden ook bij transacties&#13;
tussen boeren een rol spelen, hiermee bij de vaststelling van de WEVAB rekening&#13;
moet worden gehouden. De arresten van 16 december 1998 laten dan nog alle&#13;
ruimte voor het standpunt dat er in zoverre in principe geen verschil tussen WEV en&#13;
WEVAB kan bestaan. De verwarring en discussies in de praktijk lijken vooral te zijn&#13;
ingegeven door de omstandigheid dat het erfperceel in het economisch verkeer een&#13;
eenheid vormt met de erop gestichte opstallen en door de omstandigheid dat feitelijk&#13;
veel agrarische erfpercelen in particuliere handen komen. Die omstandigheden doen&#13;
echter in wezen niets af aan het principe dat er geen verschil tussen WEV en WEVAB&#13;
kan bestaan. Waardedeskundigen zouden zich hierop nog eens goed moeten bezinnen.&#13;
Hun rol is in dezen cruciaal.</content><legacyfootnotes>1. HR 16 december 1998, nr. 33736, V-N 1999, p. 431 en nr. 33735, p. 538.&#13;
2. HR 8 juli 1996, nr. 30474, BNB 1996/310 en nr. 30962, BNB 1996/311.&#13;
</legacyfootnotes><footnotes><footnote/></footnotes><auteurs>A. Verduijn</auteurs><published>1999-03-01 00:00:00</published><modified>1998-02-17 00:00:00</modified><editiondate>1999-03-01</editiondate><htmlpath>https://denhollander.info/artikel/5696</htmlpath></article>
</articles></edition>