<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2006</searchword><id>4135</id><udhid>UDH:TvAR/4135</udhid><titel>De huisvesting van tijdelijke arbeiders in de agrarische sector</titel><searchwords><searchword>TvAR 7/8/2006</searchword><searchword>UDH:TvAR/4135</searchword></searchwords><attachments><attachment><name>2006_nr 78_Artikel_Alphen.pdf</name><extention>pdf</extention><url>https://denhollander.info/download/4094/ci</url></attachment></attachments><inleiding>1 Inleiding&#13;
In de agrarische sector zijn veel tijdelijke medewerkers van buitenlandse afkomst&#13;
actief. De omvang en het moment van de arbeidsbehoefte op het bedrijf wordt bepaald&#13;
door de gewaskeuze, de bedrijfsomvang, de mate van gebruik van teeltondersteunende&#13;
voorzieningen en ook door het weer. De behoefte is dus per bedrijf verschillend en&#13;
dat maakt het soms moeilijk om een algemeen beleid te formuleren.1 In dit artikel is&#13;
een beschrijving van planologische (on)mogelijkheden tot huisvesting van buitenlandse&#13;
seizoensarbeiders opgenomen. Nader wordt ingegaan op deze problematiek vanuit&#13;
planologisch en bouwtechnisch oogpunt. Bij de huisvesting van tijdelijke arbeiders&#13;
zijn naast de voorschriften van het bestemmingsplan ook de aspecten als brandveiligheid&#13;
aan de orde. De verschillende huisvestingsmogelijkheden en de verschillende&#13;
juridische instrumenten zullen achtereenvolgens worden belicht.</inleiding><content>2 Huisvesting in bestaande gebouwen&#13;
Bij de huisvesting in bestaande gebouwen kan onderscheid worden gemaakt in:&#13;
1. groepsgewijze huisvesting in reguliere woningen;&#13;
2. huisvesting in andere reguliere logiesgebouwen / agromotels;&#13;
3. wooneenheden in gebouwencomplexen en vrijkomende agrarische bedrijfsgebouwen&#13;
(VAB).&#13;
Deze vormen van huisvesting worden in het onderstaande belicht.&#13;
2.1 Groepsgewijze huisvesting in reguliere woningen&#13;
Deze vorm van huisvesting komt bijvoorbeeld voor wanneer een bestaande agrarische&#13;
bedrijfswoning in gebruik wordt genomen voor de huisvesting van tijdelijke&#13;
arbeiders doordat de woning wordt verhuurd aan bijvoorbeeld een detacheringsbedrijf.&#13;
Strijd met het bestemmingsplan kan op twee manieren ontstaan namelijk op&#13;
de eerste plaats doordat niet alle personen die in de woning worden gehuisvest ook&#13;
daadwerkelijk werkzaam zijn op dat bedrijf en de woning dus niet meer geheel ten&#13;
dienste staat van het betreffende agrarisch bedrijf.2 Op de tweede plaats doordat er&#13;
sprake is van groepsgewijze huisvesting en er dus geen sprake meer is van bewoning&#13;
door één huishouden. Dit laatste speelt wanneer een woning met de bestemming&#13;
“woondoeleinden” wordt gebruikt voor groepsgewijze huisvesting van seizoensarbeiders.&#13;
Kamerbewoning past niet binnen een woonbestemming omdat dit niet valt&#13;
onder de term “huisvesting door één huishouden”. Zo heeft de Afdeling bestuursrechtspraak&#13;
nog eens bevestigd.3 In deze Afdelingsuitspraak inzake een situatie in de&#13;
gemeente Valkenswaard was overigens de strijdigheid met het bestemmingsplan gelegen&#13;
in het feit dat voor de kamers afzonderlijk huur wordt geheven en elke kamer&#13;
zelfstandig wordt bewoond. De vraag is wanneer de grens wordt overschreden dat&#13;
kamerverhuur strijdig is met de bestemming ‘eengezinshuis’ of ‘woningen’ waarbij&#13;
een woning is bedoeld voor één huishouden. De aanwezigheid van gezamenlijke&#13;
voorzieningen geeft geen doorslag. Het aantal kamers kan ook niet maatgevend zijn.&#13;
Kamerverhuur c.q. groepsgewijze huisvesting waar huurders onderling geen enkele&#13;
band hebben, zal moeilijk kunnen worden gezien als huisvesting door één huishouden.&#13;
Dit heeft tot gevolg dat het geschikt maken van een bestaande (bedrijfs)woning&#13;
voor groepsgewijze huisvesting (splitsing van de woning in afzonderlijke wooneenheden)&#13;
hoe gering ook, niet bouwvergunningsvrij is en bij het beoordelen van de&#13;
bouwaanvraag zal moeten worden bezien of het toekomstige gebruik in overeenstemming&#13;
is met de geldende bestemming.4&#13;
2.2 Huisvesting in andere reguliere logiesgebouwen / agromotels&#13;
Bij andere reguliere verblijfsvormen moet gedacht worden aan hotel- en pensionvoorzieningen.&#13;
Mits een dergelijke voorziening aldus bestemd is in het bestemmings-&#13;
plan, staat deze vorm van huisvesting/verblijf planologisch gezien op geen enkele&#13;
wijze ter discussie. Praktijk is echter dat de mogelijkheden veelal zeer beperkt zijn&#13;
vanwege de reguliere bezetting en in de (weinige) gevallen, waarin dat niet aan de&#13;
orde is vanwege de visie van veel hotel- of pensioneigenaren die de buitenlandse&#13;
seizoenarbeiders niet tot hun doelgroep achten. De nieuwbouw van logiesgebouwen&#13;
in de vorm van zogenaamde agromotels kan ook tot de mogelijkheden behoren.&#13;
Gezien de hoge investeringskosten is de verwachting dat deze voorzieningen niet in&#13;
grote aantallen gerealiseerd zullen worden. In de jurisprudentie was onlangs de vraag&#13;
aan de orde of in een bestemming ‘recreatie’ opgenomen in een geldend bestemmingsplan&#13;
een appartementengebouw kon worden gerealiseerd. De Afdeling bestuursrechtspraak&#13;
concludeerde dat de bouw van het logiesgebouw met 12 woonappartementen&#13;
niet past binnen de bestemming ‘recreatieve doeleinden’. In de bebouwingstabel kan&#13;
niet de mogelijkheid worden gelezen van de bouw van zelfstandige recreatiewoningen/&#13;
appartementen met uitsluitend facilitaire dienstverlening vanuit het restaurant.5&#13;
2.3 Wooneenheden in gebouwencomplexen en vrijkomende agrarische&#13;
bedrijfsgebouwen (VAB)&#13;
Hierbij kan gedacht worden aan aanpassing van leegstaande bebouwing, voormalige&#13;
schoolgebouwen, (zorg)instellingen, kloosters e.d. Deze zullen dan bij voorkeur wel&#13;
in het stedelijk gebied moeten zijn gelegen. In het provinciale streekplan zijn in de&#13;
regel ten aanzien van het hergebruik van VAB’s voor niet aan het buitengebied&#13;
gebonden bedrijvigheid beleidsregels geformuleerd. Bij het gebruik van vrijkomende&#13;
agrarische bedrijfslocaties is op de eerste plaats niet gedacht aan de huisvesting van&#13;
seizoensarbeiders in de agrarische sector. Op provinciaal niveau moet in voorkomend&#13;
geval dan ook gerekend worden op een zware planologische afweging, mede gelet&#13;
ook op het zeer stringente provinciale beleid met betrekking tot wonen in het buitengebied.&#13;
Het rijksbeleid biedt de mogelijkheid om vrijkomende bebouwing in het buitengebied&#13;
te hergebruiken, mits de nieuwe functie geen belemmering gaat vormen&#13;
voor omliggende agrarische bedrijven en de functiewijziging binnen de bestaande&#13;
bebouwing plaatsvindt (geen uitbreiding) en de nieuwe functie geen grote verkeersaantrekkende&#13;
werking heeft. Beseft moet worden dat qua bouwtechnische eisen en&#13;
veiligheid voldaan moet worden aan de voorschriften die van toepassing zijn op&#13;
logiesgebouwen/logiesverblijven. Denk aan aspecten als veiligheid waaronder brandveiligheid,&#13;
gezondheid (o.a. vochtwering, ventilatie, daglicht), bruikbaarheid (o.a. toegankelijkheids-&#13;
en ruimtebepalingen) en energiezuinigheid (thermische isolatie van&#13;
vloer/wand/dak, energieprestatie). Om te kunnen voldoen aan de daarvoor geldende&#13;
eisen zullen zonder meer bouwkundige aanpassingen moeten worden verricht die&#13;
naar verwachting gepaard gaan met flinke investeringen. Een agrarische loods bijvoorbeeld&#13;
is immers gebouwd als opslag voor goederen en machines en niet voor (langdurig)&#13;
verblijf van seizoensarbeiders. Hetzelfde geldt uiteraard voor andere bedrijfsgebouwen&#13;
dan loodsen, zoals bijvoorbeeld stallen. In de regel wordt het omzetten&#13;
van een vrijkomende agrarische bedrijfslocatie duidelijk beperkt tot logiesgebouwen/&#13;
logiesverblijven en geen ombouw tot zelfstandige woningen / wooneenheden of appar-&#13;
tementen. Aandachtspunt bij deze oplossingsrichting is dat omliggende agrarische&#13;
bedrijven door het toestaan van de accommodatie niet in hun bedrijfsvoering of ontwikkelingsmogelijkheden&#13;
mogen worden beperkt. Bovendien dient hergebruik van&#13;
VAB’s in de regel vergezeld te gaan van een kwaliteitsverbetering, bijvoorbeeld door&#13;
landschappelijke verbetering en afname van het bouwvolume.&#13;
De huisvesting van seizoensarbeiders in bestaande gebouwen kan op verschillende&#13;
manieren gestalte krijgen. In deze paragrafen zijn de verschillende vormen besproken.&#13;
Stedenbouwkundige aspecten spelen wel een rol bij de keuze van de huisvestingsvorm.&#13;
Er is op dit punt een voorkeur voor groepsgewijze huisvesting bestaande&#13;
stedelijke gebieden.&#13;
3 Huisvesting op recreatief toeristische terreinen&#13;
Onder deze vorm van huisvesting/verblijf vallen vakantieparken en campings. Campings&#13;
vallen onder de Wet op de openluchtrecreatie (Wor) en die wet gaat uit van recreatief&#13;
verblijf. Strikt genomen kan verblijf van seizoenarbeiders op campings niet worden&#13;
aangemerkt als verblijf voor recreatieve doeleinden. De Wet op de openluchtrecreatie&#13;
vervalt per 1 januari 2008.6 Gemeenten moeten dan in hun bestemmingsplan regelen&#13;
waar alle soorten kampeerterreinen gevestigd mogen zijn en de voorschriften die&#13;
gemeenten willen stellen aan kampeerterreinen moeten zoveel mogelijk in de bestemmingsplannen&#13;
worden opgenomen.&#13;
In de praktijk blijkt vooral huisvesting van seizoenarbeiders in vakantiehuisjes voor&#13;
te komen. Tijdens vakantieperiodes of andere periodes waarin de bezettingsgraad&#13;
zonder seizoenarbeiders voldoende moet worden geacht, kan het gebruik van vakantiehuisjes&#13;
voor de huisvesting van seizoenarbeiders echter op gespannen voet staan&#13;
met het door de (plaatselijke) overheid voorgestane recreatiebeleid. In extreme gevallen&#13;
zou het zelfs kunnen leiden tot wensen tot vergroting van recreatieparken voor de&#13;
piekperiodes (vakantieperiodes tevens teeltseizoen). Gebruik door recreanten geniet&#13;
vanuit planologisch en recreatief oogpunt de voorkeur. Zo lang beide vormen van&#13;
verblijf echter goed samengaan (bijvoorbeeld buiten de vakantieperiodes of mogelijk&#13;
zelfs ook daarbinnen), het recreatief aspect niet verwaarloosd wordt en het tweeledig&#13;
gebruik van vakantieparken niet leidt tot expansiewensen, is er eigenlijk weinig aan&#13;
de hand met deze vorm van huisvesting/verblijf van seizoenarbeiders. De exploitant/&#13;
beheerder van het vakantiepark vervult de toezichthoudende rol.&#13;
Bij campings ligt het bezettingsvraagstuk vaak anders. Buiten het (recreatie}seizoen,&#13;
waaronder de vakantieperiodes, streven de campings veelal niet naar een bepaalde&#13;
bezettingsgraad. Sterker nog, buiten het seizoen zijn veel campings dicht. Tijdens het&#13;
kampeerseizoen (15 maart tot en met 31 oktober) dat grotendeels samenvalt met de&#13;
seizoenen van diverse teelten, zijn recreanten de primaire doelgroep voor de campinghouders&#13;
en weren zij veelal andere doelgroepen in het belang van hun recreanten en&#13;
daarmee in het belang van hun imago en bedrijfsvoering op langere termijn. Huisvesting&#13;
van seizoensarbeiders en de plaatsing van woonunits daarvoor op een reguliere&#13;
camping wordt in de meeste beleidsnota’s gemaximeerd tot bijvoorbeeld maximaal&#13;
15 eenheden of maximaal 60 personen op kleinschalige campings en op reguliere&#13;
campings met een kampeervergunning maximaal 30 eenheden oftewel maximaal&#13;
120 personen.&#13;
3.1 Permanente bewoning van recreatiewoningen&#13;
De problematiek van de permanente bewoning van zomerhuizen speelt zich voornamelijk&#13;
af in het kader van bestemmingsplannen en handhavingsacties om permanente&#13;
bewoning tegen te gaan. In het bestemmingsplan is het in de regel verboden om&#13;
recreatiewoningen permanent te bewonen. In een circulaire van de minister van&#13;
VROM zijn de uitgangspunten (het beleidskader) vastgelegd omtrent de wijze, waarop&#13;
het gemeentelijk beleid vorm moet krijgen.7 Deze woningen moeten dan wel voldoen&#13;
aan het Bouwbesluit. Het komt er op neer dat geen nieuwe gevallen van permanente&#13;
bewoning zijn toegestaan ook niet door het gebruik van zomerhuizen voor de&#13;
huisvesting van seizoensarbeiders.8 Volgens artikel 32 van de Wet op de openluchtrecreatie&#13;
konden bij of krachtens algemene maatregel van bestuur regels worden&#13;
gesteld voor het plaatsen en geplaatst houden van zomerhuizen. De betreffende algemene&#13;
maatregel van bestuur is er nooit gekomen en artikel 32 is vervallen met ingang&#13;
van 1 november 2005.9&#13;
4 Het juridisch instrumentarium bij huisvesting op het eigen bedrijf&#13;
4.1 Mogelijkheden&#13;
Afgezien van de mogelijkheden om seizoensarbeiders te vestigen in vrijkomende&#13;
agrarische gebouwen dat in paragrafen 2.1 en 2.3 werd besproken kan bij het huisvesten&#13;
van arbeiders op het eigen bedrijf kan gedacht worden aan de huisvesting in&#13;
accommodaties op eigen terrein door het ombouwen van eigen bedrijfsgebouw(en),&#13;
het plaatsen van woonunits op het bedrijf dan wel de huisvesting in kampeermiddelen&#13;
(stacaravans, toercaravans en/of tenten). Deze vormen worden hierna besproken.&#13;
4.2 Vrijstellingsregeling in een bestemmingsplan&#13;
Op grond van artikel 15 van de Wet op de Ruimtelijke Ordening (WRO) is het mogelijk&#13;
dat burgemeester en wethouders met in achtneming van de regels opgenomen in&#13;
het bestemmingsplan, vrijstelling verlenen van de voorschriften opgenomen in het&#13;
bestemmingsplan. Zo besloot de gemeenteraad van Veghel in het bestemmingsplan&#13;
‘Landelijk gebied, aanvulling’ een vrijstellingsbepaling op te nemen met betrekking&#13;
de huisvesting van seizoensarbeiders.&#13;
Deze vrijstellingsregeling hield in, dat op grond van de planvoorschriften burgemeester&#13;
en wethouders met inachtneming van de in dat artikelonderdeel genoemde voorwaarden&#13;
vrijstelling kunnen verlenen ten behoeve van het oprichten van een gebouw,&#13;
niet zijnde een (sta)caravan, op gronden met de bestemming ‘Agrarische bedrijven’,&#13;
dan wel de verbouwing van een bestaand bedrijfsgebouw of het inrichten van een&#13;
deel van de bestaande agrarische bedrijfswoning ten dienste van (en ten behoeve van&#13;
het gebruik daarvan voor) de huisvesting van uitsluitend tijdelijke werknemers in de&#13;
agrarische sector (seizoensarbeiders). Ingevolge de planvoorschriften dient bij het&#13;
realiseren van huisvesting voor tijdelijke werknemers in de agrarische sector voldaan&#13;
te worden aan de normen van de Wet geluidhinder. Aan deze vrijstellingsregeling&#13;
werd door Gedeputeerde Staten goedkeuring onthouden. De Afdeling onderschrijft&#13;
deze onthouding van goedkeuring met de stelling dat de woonvoorzieningen permanent&#13;
aanwezig zullen zijn. Voorts zijn in het plan geen voorschriften opgenomen op&#13;
grond waarvan het verblijf van de seizoensarbeiders aan een maximale termijn is&#13;
gebonden. Reeds hierom heeft verweerder zich op het standpunt kunnen stellen dat&#13;
de vrijstellingsbevoegdheid uit een oogpunt van begrenzing en mogelijke handhaving&#13;
van het beoogde tijdelijke verblijf eveneens onaanvaardbaar is. Dat terzake van de&#13;
termijn van het verblijf voorschriften aan de vrijstelling kunnen worden verbonden&#13;
zoals de gemeenteraad heeft betoogd, neemt dat bezwaar niet weg.10&#13;
4.3 Tijdelijke vrijstelling op grond van artikel 17 WRO&#13;
Op grond van artikel 17 WRO kan in tijdelijke situaties vrijstelling van het bestemmingsplan&#13;
worden verleend. Meestal zal de vrijstelling gecombineerd moeten worden&#13;
met een bouwvergunning, waaraan op grond van artikel 45 van de Woningwet een&#13;
instandhoudingstermijn is verbonden omdat er in de regel ook bouwkundige voorzieningen&#13;
nodig zijn om het pand geschikt te maken voor tijdelijke bewoning of&#13;
omdat er (tijdelijk) een bouwwerk moet worden geplaatst. Met behulp van artikel 17&#13;
WRO kan vrijstelling worden verleend voor maximaal 5 jaar, waarna de strijdige situatie&#13;
dient te worden beëindigd of de situatie in overeenstemming dient te worden&#13;
gebracht met het bestemmingsplan. De rechtbank Maastricht heeft overwogen dat&#13;
artikel 17 WRO in beginsel kan worden toegepast bij de huisvesting van seizoensarbeiders&#13;
in de agrarische sector. De rechtbank overweegt in deze uitspraak namelijk&#13;
dat de buitenlandse arbeidskrachten, die werkzaam zijn, in bijvoorbeeld de aspergeteelt,&#13;
seizoensarbeiders zijn die gedurende de periode waarin de betreffende werkzaamheden&#13;
verricht dienen te worden in Nederland verblijven en na voltooiing van&#13;
die werkzaamheden weer terugkeren naar hun vaderland.11&#13;
Toch worden er in de jurisprudentie in het algemeen wel stringente eisen gesteld aan&#13;
de zekerheid dat de vrijstelling inderdaad ook voor een tijdelijke situatie is bedoeld.&#13;
Bij de verlening van een vrijstelling op grond van artikel 17 WRO dienen concrete,&#13;
objectieve gegevens voorhanden te zijn op grond waarvan kan worden aangenomen&#13;
dat het bouwwerk of het gebruik ervan niet langer dan vijf jaren in stand zal blijven&#13;
dan wel voortduren. Recente uitspraken geven een duidelijk beeld welke omstandigheden&#13;
er kunnen zijn aan de hand waarvan kan worden aangenomen dat de tijdelijkheid&#13;
voldoende objectief is vastgesteld.12 Toepassing van artikel 17 WRO levert voor&#13;
de gemeente duidelijk voordelen op bij het bepalen van de vraag of medewerking&#13;
wordt verleend aan een tijdelijke woonsituatie. Zij heeft dan namelijk zeggenschap&#13;
over de plaats waar de tijdelijke woonsituatie wordt gecreëerd (bijv. niet door het&#13;
plaatsen van caravans in schuren en uitsluitend op het agrarisch bouwperceel) en het&#13;
college kan ook voorschriften verbinden aan de vrijstelling. Bij het verlenen van een&#13;
artikel 17 vrijstelling zal goed moeten worden bekeken of de huisvesting plaatsvindt&#13;
ten behoeve van werknemers die tijdelijk op dat betreffende bedrijf werkzaam zullen&#13;
zijn. Het verlenen van een vrijstelling voor gebruik door bijvoorbeeld een uitzendorganisatie&#13;
van buitenlandse werknemers betekent dat de huisvesting in principe&#13;
permanent zal zijn en dat de ‘tijdelijke huisvesting’ gedurende het gehele jaar op een&#13;
perceel aanwezig is.&#13;
Als van tevoren al vaststaat dat er geen behoorlijke argumentatie is om te voldoen aan&#13;
de eis in artikel 19 Besluit op de ruimtelijke ordening 1985 (het aannemelijk maken&#13;
van de tijdelijkheid van de afwijking van het geldende bestemmingsplan), dan moet&#13;
een ander traject worden ingezet. Probleem is wel dat zolang er in een bestemmingsplan&#13;
geen afdoende regeling is opgenomen een jaarlijkse vrijstelling moeten worden&#13;
verleend en een tijdelijke bouwvergunning. Het eenmalig verlenen van een artikel 17&#13;
WRO vrijstelling met een soort meldingsplicht wanneer men van de vrijstelling&#13;
gebruik maakt is niet aan de orde en ook deze vrijstelling mag slechts vijf jaar duren.&#13;
Het is nog maar de vraag of er – gelet op de bovenstaande jurisprudentie – voldoende&#13;
aanknopingspunten zijn dat de situatie na vijf jaar kan worden gelegaliseerd c.q. er&#13;
geen noodzaak meer is om een dergelijke tijdelijke woonvoorziening op het bedrijf te&#13;
hebben. Toepassing van de vrijstellingsmogelijkheid op grond van artikel 17 WRO is&#13;
dan ook in principe alleen mogelijk wanneer de tijdelijkheid van de voorziening is&#13;
gewaarborgd. Ieder jaar zal dan een nieuwe vrijstelling moeten worden verleend en&#13;
het bouwwerk waarvoor vrijstelling wordt verleend zal in principe telkens na afloop&#13;
van een periode moeten worden verwijderd.&#13;
4.4 Gedoogbesluiten&#13;
De gemeente kan de nadelen die aan toepassing van artikel 17 WRO kleven voor lief&#13;
nemen en voor bijvoorbeeld vijf jaar een interim-beleid formuleren op grond waarvan&#13;
medewerking wordt verleend aan tijdelijke huisvestingssituaties. In dat geval is er&#13;
sprake van een gedoogsituatie ten aanzien van de handhaving van de voorschriften&#13;
van het geldend bestemmingsplan. Na afloop van deze periode waarin het interimbeleid&#13;
van kracht is zal er een structurele oplossing voor de huisvestingsproblematiek&#13;
moeten zijn gerealiseerd. Gedurende de overgangsperiode kunnen bedrijven jaarlijks&#13;
een aanvraag indienen voor een vrijstelling van het bestemmingsplan en voor een&#13;
bouwvergunning voor het plaatsen van woonunits of stacaravans. De gemeente beoordeelt&#13;
vervolgens of aan de gemeentelijke voorwaarden wordt voldaan. Na vijf jaar&#13;
zullen er géén vrijstellingen meer worden afgegeven en zal moeten zijn voorzien in&#13;
een structurele oplossing met betrekking tot de huisvesting van buitenlandse werknemers.&#13;
Met een gedoogbeleid als overgangsperiode zal de VROM-inspectie niet&#13;
zonder meer akkoord gaan. Als de gemeente toch grip wil krijgen op dergelijke situaties&#13;
is het wenselijk om de tijd gedurende deze overgangsperiode te benutten voor&#13;
het opnemen van een goede planologische regeling in het bestemmingsplan in overleg&#13;
met de provincie. Dit kan gebeuren door het opnemen van een (tijdelijke) binnenplanse&#13;
vrijstelling dan wel het opnemen van een regeling in het bestemmingsplan op&#13;
grond waarvan onder bepaalde voorwaarden tijdelijke huisvesting is toegestaan.&#13;
5 Bouwtechnische aspecten&#13;
5.1 Bouwbesluit 2003&#13;
Het spreekt vanzelf dat in een gebouw dat is neergezet voor de huisvesting van een&#13;
gezin bestaande uit enkele personen, zoals een bedrijfswoning of een ander bestaand&#13;
gebouw dat oorspronkelijk geen woongebouw was, gereed wordt gemaakt voor de&#13;
groepsgewijze huisvesting van tijdelijke seizoensarbeiders rekening moet worden&#13;
gehouden met de eisen die aan de bezettingsgraad van een gebouw worden gesteld.&#13;
Met de inwerkingtreding van het gewijzigde Bouwbesluit per 1 januari 200313 is de&#13;
toepassing van de zogenaamde bezettingsgraadklassen voor nieuwe gebouwen in de&#13;
bouwtechnische regelgeving uitgebreid. De bezettingsgraad van een gebouw geeft&#13;
aan, hoeveel personen er tegelijkertijd aanwezig mogen zijn in dat gebouw. Hoe meer&#13;
personen, hoe uitgebreider bijvoorbeeld de vluchtwegen, hoe breder de trappen en&#13;
hoe meer ventilatie er nodig is. Het Bouwbesluit maakt hiertoe gebruik van vijf verschillende&#13;
bezettingsgraadklassen, de klassen B1 t/m B5. Het Bouwbesluit 2003 bevat&#13;
voorschriften voor bestaande bouw en voorschriften voor nieuwbouw. Er zijn voor&#13;
gemeenten wettelijke mogelijkheden om deze nieuwbouwvoorschriften te laten doorwerken&#13;
naar bestaande gebouwen bijvoorbeeld wanneer de functie van een bestaand&#13;
gebouw wordt gewijzigd doordat het geschikt gemaakt wordt ten behoeve van de&#13;
groepsgewijze huisvesting van buitenlandse werknemers. Dit kan op twee manieren&#13;
gebeuren:14&#13;
1. Op grond van artikel 4 van de Woningwet dient een (gehele of gedeeltelijke) vernieuwing,&#13;
verandering of vergroting van een bestaand gebouw aan de nieuwbouweisen&#13;
van het Bouwbesluit 2003 te voldoen;&#13;
2. Via het aanschrijfinstrumentarium in artikel 14 en artikel 17 van de Woningwet&#13;
kan het college van burgemeester en wethouders het treffen van voorzieningen aan&#13;
een gebouw opleggen. Deze bevoegdheid mag eerst worden gebruikt indien de&#13;
voorzieningen als noodzakelijk kunnen worden aangemerkt. De verscherpte voorschriften&#13;
in het Bouwbesluit 2003 inzake bezettingsgraadklassen en een minimaal&#13;
vereiste doorgang van toegangen in een individuele situatie kunnen aldus doorwerken&#13;
naar bestaande bouw. Bestaande bouwwerken hoeven namelijk niet te voldoen&#13;
aan de nieuwbouw eisen van het Bouwbesluit.&#13;
Op de regel dat de voorschriften van het nieuwe Bouwbesluit 2003 kunnen doorwerken&#13;
naar de bestaande bouw bestaan wel uitzonderingen. Onder omstandigheden&#13;
kan het college van burgemeester en wethouders namelijk besluiten tot het doen uitgaan&#13;
van een aanschrijving tot het treffen van voorzieningen aan een gebouw omdat&#13;
het bestaande gebouw, gelet op de wijziging van de gebruiksfunctie, niet voldoet aan&#13;
de eisen voor nieuwbouw in het Bouwbesluit 2003. Een dergelijke aanschrijving op&#13;
grond van artikel 14 (indien het een woning betreft) en artikel 17, eerste lid van de&#13;
Woningwet (indien het een gebouw niet zijnde een woning betreft) kan er ten hoogste&#13;
toe strekken dat de betreffende gebruiksfunctie van een bestaand gebouw zal voldoen&#13;
aan het in het Bouwbesluit 2003 voorgeschreven kwaliteitsniveau voor nieuw te&#13;
bouwen bouwwerken. Het aanschrijfinstrumentarium van de Woningwet biedt dus&#13;
de mogelijkheid aanvullende bouwtechnische voorzieningen aan bestaande bouwwerken&#13;
te stellen indien deze voorzieningen in het concrete geval als ‘noodzakelijk’&#13;
kunnen worden aangemerkt bijvoorbeeld wanneer in een gebouw dat daarvoor eigenlijk&#13;
niet geschikt was buitenlandse werknemers te vestigen. Het noodzakelijkheidscriterium&#13;
brengt een specifieke motiveringsplicht bij het toepassen van de aanschrijvingsbevoegdheid&#13;
in het concrete geval. Voor de individuele gebruiksfunctie zal&#13;
moeten worden aangegeven waarom de kwaliteit daarvan in relatie tot het door het&#13;
Bouwbesluit 2003 voorgeschreven kwaliteitsniveau in de desbetreffende situatie niet&#13;
toereikend is en waarom het noodzakelijk is het aanvullende voorzieningen getroffen&#13;
worden. Er mag niet lichtvaardig worden besloten tot het opleggen van verplichtingen&#13;
tot het aanbrengen van een hoger kwaliteitsniveau dan het in het Bouwbesluit&#13;
2003 opgenomen kwaliteitsniveau voor een bestaand bouwwerk.&#13;
5.2 Gebruiksvergunning&#13;
De gemeentelijke bouwverordening bevat in de artikelen 6.1.1. e.v. nog een verplichting&#13;
om een zogenaamde gebruiksvergunning aan te vragen wanneer in een gebouw meer&#13;
dan een nader aan te duiden aantal personen (in de regel 50 á 60 personen) aanwezig&#13;
kunnen zijn. Het staat de gemeenteraad vrij om in de gemeentelijke bouwverordening&#13;
een bestaand gebouw dat is geschikt gemaakt als logiesgebouw onder de verplichting&#13;
van een gebruiksvergunning te brengen. Deze gebruiksvergunning is te beschouwen als&#13;
een verklaring van het college van burgemeester en wethouders dat een gebouw, waarin&#13;
een aantal voorzieningen zijn aangebracht als brandveilig kan worden aangemerkt. De&#13;
bouwkundige voorzieningen moeten dan wel eerst zijn aangebracht alvorens de&#13;
gebruiksvergunning kan worden verleend. Wanneer een gebruiksvergunning niet kan&#13;
worden afgegeven omdat huisvesting van seizoensarbeiders in een bestaand pand niet&#13;
kan plaatsvinden omdat de bouwkundige staat van het pand niet voldoet aan het Bouwbesluit&#13;
2003 kan het pand worden gesloten rechtstreeks op grond van de artikelen 125&#13;
van de Gemeentewet (bestuursdwang) zonder eerst toepassing te geven aan de aanschrijvingsbevoegdheid&#13;
opgenomen in artikel 17, derde lid van de Woningwet.15&#13;
5.3 Woonvergunning&#13;
Daarnaast zal wanneer een bestaand pand geschikt wordt gemaakt voor de huisvesting&#13;
van personen rekening moeten worden gehouden met het bepaalde in artikel 60 van&#13;
de Woningwet. Op grond van dit artikel is het verboden zonder (woon)vergunning&#13;
van het college een gebouw dat op zichzelf niet als woning in gebruik is, te gebruiken&#13;
als woning. Dit vergunningstelsel is in het belang van de eisen die aan een woonfunctie&#13;
in het Bouwbesluit worden gesteld. Dit vergunningstelsel wordt overigens in de&#13;
gemeentelijke praktijk nauwelijks gehanteerd.&#13;
6 Toepassing van de Wet op de openluchtrecreatie (Wor)&#13;
Deze wet kent een vrijstelling of ontheffing van het verbod om een kampeerterrein te&#13;
houden. Artikel 15 Wor bevat een verbod om ten behoeve van recreatief nachtverblijf&#13;
kampeermiddelen te plaatsen of geplaatst te houden buiten kampeerterreinen, waarvoor&#13;
geen vergunning, vrijstelling of ontheffing op grond van de Wor is verleend.&#13;
Afwijkingen van het verbod kunnen worden toegelaten via de gemeentelijke kampeerverordening.&#13;
Burgemeester en wethouders kunnen ontheffing verlenen voor groepskamperen&#13;
buiten kampeerterreinen. Het gaat hier om incidenteel kamperen door&#13;
groepen voor een korte aaneengesloten periode bijvoorbeeld door scoutinggroepen&#13;
of kamperen in het kader van evenementen, hierbij heeft de wetgever niet de huisvesting&#13;
van seizoensarbeiders op het oog gehad.&#13;
Een vraag die van een andere orde is heeft betrekking op vraag of voor het plaatsen&#13;
van kampeermiddelen op kampeerterreinen ten behoeve van deze seizoensarbeiders&#13;
een bouwvergunning nodig is. Of een caravan onder de bouwvergunningplicht valt&#13;
moet in eerste instantie worden bepaald aan de hand van de vraag of er sprake is van&#13;
een caravan als artikel 1, eerste lid Wor aldus bepaalt artikel 40, tweede lid van de&#13;
Woningwet.16 Is de caravan als een bouwwerk te beschouwen dan moet de plaatsing&#13;
geschieden overeenkomstig de bepalingen van de Wor om te kunnen vaststellen dat er&#13;
geen bouwvergunning nodig is. Is er geen sprake van een caravan dan is er ook sprake&#13;
van een bouwvergunningplicht ten aanzien van de plaatsing. Overigens is volgens&#13;
artikel 40, tweede lid alleen de plaatsing bouwvergunningsvrij en niet bijvoorbeeld de&#13;
uitbreiding van een bestaande caravan op een kampeerplaats. De uitbreiding van een&#13;
als bouwwerk aan te merken caravan (kampeermiddel) is dus (regulier) bouwvergunningplichtig.&#13;
17Wanneer caravans niet geplaatst zijn in overeenstemming met het bepaalde&#13;
in de Wor is er voor plaatsing zonder meer een reguliere bouwvergunning nodig.&#13;
Wanneer is de plaatsing niet in overeenstemming met het bepaalde in de Wet op de&#13;
Openluchtrecreatie? Dit kan bijvoorbeeld het geval zijn wanneer de plaatsing geschiedt&#13;
buiten een kampeerterrein bijvoorbeeld op een terrein van een agrarisch bedrijf. Een&#13;
ander geval doet zich voor wanneer in de kampeervergunning, dan wel de vrijstelling&#13;
of ontheffing, eisen zijn gesteld aan de maximale oppervlakte van kampeermiddelen.&#13;
Wanneer kampeermiddelen worden geplaatst die groter zijn dan de maximale opper-&#13;
vlakte in de kampeervergunning, vrijstelling of ontheffing is er een reguliere bouwvergunning&#13;
nodig. Op basis van artikel 11 Wor kan een gemeente bij het gebruik van&#13;
een kampeerterrein in de kampeervergunning dan wel de vrijstelling of ontheffing&#13;
eisen stellen aan de maximale oppervlakte van kampeermiddelen.18&#13;
7 Conclusie&#13;
Door de veelheid aan mogelijkheden die in het bovenstaande aan de orde zijn gesteld&#13;
is het duidelijk dat op dit moment vooral in de lokale bestuurspraktijk geworsteld&#13;
wordt met dit probleem. Bestaande regelingen en bestaande bevoegdheden zijn&#13;
respectievelijk te rigide en te beperkt voor een adequate aanpak. Vooral van provinciale&#13;
zijde is in samenwerking met gemeenten en landbouworganisaties deze problematiek&#13;
tot nu toe opgepakt. De provincies erkennen de provinciale verantwoordelijkheid&#13;
voor het bepalen van de planologische kaders met betrekking tot de onderhavige&#13;
problematiek. De provincie Noord-Brabant heeft in een provinciale circulaire een&#13;
voorkeur uitgesproken voor toepassing van artikel 17 WRO.19 Daarbij gelden, op&#13;
grond van het geldende Streekplanbeleid en de beleidslijn van de provincie Noord -&#13;
Brabant de volgende uitgangspunten:&#13;
– de oprichting van zelfstandige wooneenheden voor permanent gebruik wordt uitgesloten;&#13;
– huisvesting in bedrijfsgebouwen wordt in verband met brandveiligheid uitgesloten;&#13;
– het oprichten van nieuwe bebouwing binnen het bouwblok is niet aanvaardbaar als&#13;
deze niet noodzakelijk is in verband met de agrarische bedrijfsvoering;&#13;
– huisvesting op toeristisch recreatieve terreinen is niet aanvaardbaar.&#13;
Door onderlinge verschillen in het provinciaal beleid wordt het er voor een agrarisch&#13;
ondernemer vaak al met al niet te duidelijker op. De agrarisch ondernemer zit echter&#13;
vanwege de continuïteit van zijn onderneming wel om duidelijkheid te springen.&#13;
Landbouworganisaties dringen daar ook op aan. Landelijk beleid moet daarom in de&#13;
toekomst ook op dit punt niet uitgesloten worden.&#13;
Alle oplossingen zijn zowel qua aard als qua bestemming tot nu toe erg tijdelijk van&#13;
karakter gebleken. Overheden willen voorkomen dat permanente woonvormen ontstaan&#13;
in het buitengebied of dat tijdelijke woonunits gedurende het gehele jaar op een&#13;
perceel aanwezig zijn. Dit laatste ook uit het oogpunt van de landschappelijke kwaliteit&#13;
van het buitengebied. Door de toenemende liberalisering van de arbeidsmarkt is&#13;
de kans niet uitgesloten dat de toestroom van buitenlandse werknemers toeneemt.&#13;
Duidelijk beleid is daarom dringend gewenst, waarbij de voorkeur uitgaat naar groepsgewijze&#13;
huisvesting in het stedelijk gebied.20</content><legacyfootnotes>* Kees van Alphen heeft een bureau voor bestuursrechtadvisering te Geffen en is adviseur bij Liessent&#13;
advocaten en Remie fiscaal juridisch adviesbureau te Uden.&#13;
1. De arbeidsbehoefte verschilt per gewas in de verschillende stadia, zoals zaaien/planten/poten, verzorging,&#13;
oogst, etc. Het gaat om de sectoren met een grote arbeidsbehoefte met name in de intensieve teelten,&#13;
zoals volle grondsgroenteteelt en boomkwekerij.&#13;
2. Dit was recent in jurisprudentie aan de orde. Een bestaande agrarische bedrijfswoning werd bewoond&#13;
door een ander dan de houder van het tuinbouwbedrijf. Uit de gebruiksbepaling van het geldende&#13;
bestemmingsplan vloeit volgens de Afdeling niet voort dat het gebruik door betrokkene noodzakelijk&#13;
moet zijn voor het tuinbouwbedrijf. Maatgevend is of het gebruik al dan niet ten dienste staat van de&#13;
bestemming. Met bewoner is een teeltovereenkomst gesloten voor 2 jaar met stilzwijgende verlenging&#13;
voor telkens 1 jaar. De eigenaar stelt zijn perceel tuinland met warenhuis voor rekening en risico van&#13;
contractante beschikbaar voor de radijsteelt. Uit de overeenkomst blijkt dat de feitelijke teeltwerkzaamheden&#13;
door houder van het tuinbouwbedrijf worden verricht, terwijl de bewoner van de bedrijfswoning,&#13;
die een volledige baan elders heeft, verantwoordelijk is voor het onderhoud en het dagelijks toezicht&#13;
op het bedrijf (klimaatbeheersing met name in avond-, nacht- en weekenduren). Er is niet slechts&#13;
sprake van een papieren constructie volgens de Afdeling en de activiteiten hebben voor de bedrijfsvoering&#13;
een reële betekenis, ook al oefent betrokkene zelf geen agrarisch bedrijf uit. Verzoek om handhaving&#13;
is terecht afgewezen. (AbRvS 12-01-2005, Monster, LJN: AS2188, zaaknummer: 200403664/1).&#13;
3. AbRvS 28-07-2005, Valkenswaard, LJN: AQ5758, zaaknummer 200400021/1. In de jurisprudentie is&#13;
aanvaard dat een woongroep van 8 verstandelijk gehandicapten en 2 begeleiders (AbRvS 24-12-1985,&#13;
AB 1986, 493), een woongroep van 8 senioren (ABR 29/10/1998, Gst 2000, 7111) en een woonvoorziening&#13;
voor ama’s (Rb Almelo 09-04-2002, LJN: AE1928) onder woondoeleinden, eengezinshuis kan vallen.&#13;
Een opvang- en doorgangshuis voor dak- en thuislozen (AbRvS26-03-1997, R03.93.3061) en kamerverhuurbedrijven&#13;
(AbRS 04-02-2004, LJN: AO2892) voldoen niet aan dit criterium.&#13;
4. Artikel 3, eerste lid, onderdeel k van het Besluit bouwvergunningsvrije en licht-vergunningplichtige&#13;
bouwwerken (Stb. 2002, 410) verklaart het aanbrengen van bouwkundige veranderingen van niet-ingrijpende&#13;
aard alleen bouwvergunningsvrij wanneer o.a. de draagconstructie van het bouwwerk niet wijzigt&#13;
en het bestaande niet-wederrechtelijk gebruik van het bouwwerk wordt gehandhaafd. Voor de inwerkingtreding&#13;
van dat besluit was er ook al soortgelijke jurisprudentie (zie o.a. VzAbRvS 06-04-1993,&#13;
Waterland, BR 1993, 887).&#13;
5. AbRvS 27-04-2005, Weert, LJN: AT4740, zaaknummer: 200407473/1.&#13;
6. Zie artikel 44 van de wet. De Vereniging van Nederlandse Gemeenten heeft inmiddels een publicatie uitgebracht&#13;
getiteld: “Het kampeerbeleid na de Wet op de openluchtrecreatie” , ledenbrief VNG 8 december&#13;
2005, Lbr. 05/128.&#13;
7. De minister van VROM heeft in haar brief van 11 november 2003, M 207 aan de Voorzitter van de&#13;
Tweede Kamer haar beleid ontvouwd ten aanzien van de condities onder welke voorwaarden het is toegestaan&#13;
medewerking te verlenen aan de permanente bewoning van recreatiewoningen.&#13;
8. De minister van VROM heeft aan de Tweede Kamer laten weten dat zij een wettelijke regeling overweegt&#13;
inzake de permanente bewoning van recreatiewoningen. Deze aanpassing moet het mogelijk&#13;
maken dat de bewoners aan het college van burgemeester en wethouders vrijstelling kunnen vragen van&#13;
de bestemming ‘recreatie’ die op hun woning rust op grond van artikel 19, derde lid WRO. Hiertoe zal&#13;
artikel 20 van het Besluit op de ruimtelijke ordening 1985 worden aangepast.&#13;
9. Wet van 12 mei 2005 tot wijziging van de Wet op de openluchtrecreatie (Stb. 2005, 308).&#13;
10. AbRvS 25-05-2005, Veghel, LJN: AT6155, zaaknummer 200407744/1.&#13;
11. Rb Maastricht, 19-02-2004, Maastricht, LJN: AO4267, AWB 04/159 GEMWT VV en AWB 04/187&#13;
GEMWT VV.&#13;
12. Voorzieningenrechter Rb Leeuwarden, 13-07-2004, Kollumerland, LJN: AQ1192, 04/747 WRO,&#13;
AbRvS 20-07-2005, zaaknummer 200407942/1, LJN: AT9666, Rb Zutphen, 20-05-2005, LJN: AT6070,&#13;
AbRvS 18-06-2003, Bernheze, LJN: AG1692, zaaknummer 200300043/1, AbRS 20-07-2005, Hof van&#13;
Twente, LJN: AT9695, zaaknummer 200500536/1, AbRvS 27-06-1995, zaaknummers H01.95.0029 en&#13;
H01.95.0034 (Gst 1996, 7036, 6), 16-07-2003, zaaknummers 200202902/1 (JB 2003/238) en 21-01-2004,&#13;
no. 200301555/1.&#13;
AbRvS 22-03-2006, Almere, LJN: AV238, zaaknr. 200503437/1. Een overeenkomst die verlenging na 5&#13;
jaar uitsluit is niet voldoende om de tijdelijkheid hard te maken. Het college kan dan ook geen gebruik&#13;
maken van de vrijstellingsprocedure als bedoeld in art. 17 WRO.&#13;
13. Stb. 2001, 410.&#13;
14. Het ministerie van VROM heeft in een circulaire van 17 juli 2003, MG 2003-19 uitgebreid stilgestaan bij&#13;
dit onderwerp.&#13;
15. AbRvS 24-12-2003, Amsterdam, BR 2004, blz. 418 e.v.&#13;
16. AbRvS, 17-05-1999, zaaknummer H01.98.1768. Volgens deze uitspraak moet hierbij doorslaggevende&#13;
betekenis worden toegekend aan de wijze waarop het bouwwerk op het terrein is geïnstalleerd en het&#13;
aanzien van het bouwwerk op het terrein.&#13;
17. AbRvS 6-2-2002, Waterland, LJN: AD9429, zaaknummer 200003693/1.&#13;
18. Zie in dit verband ook een uitspraak van de Rb. Utrecht, 22 februari 2005, Soest. LJN: AS7615 SBR&#13;
04/2957 + 05/133. In dit geval ging het (mede) om een voorbereidingsbesluit – ter voorkoming van het&#13;
vergunningsvrij plaatsen van caravans die vervolgens (permanent) werden bewoond- waarin was&#13;
bepaald dat het plaatsen van kampeermiddelen langer dan 12.00 meter en breder dan 2.55 meter zonder&#13;
aanlegvergunning was verboden. In beroep werd aangegeven dat dit aanleg-vergunning, niet ziet op&#13;
bouwvergunningplichtige recreatieverblijven, maar enkel op (semi)mobiele kampeermiddelen die qua&#13;
maatvoering bovendien niet vallen onder het regime van aan de toenmalige houder van het kampeerterrein&#13;
afgegeven kampeerexploitatievergunning. De rechtbank overweegt in deze uitspraak dat het&#13;
plaatsen van kampeermiddelen niet onder werken of werkzaamheden waarvoor een aanlegvergunning is&#13;
vereist valt, dit mede gezien de omvang van de kampeermiddelen. Er is onmiskenbaar sprake van bouwen.&#13;
Het in het voorbereidingsbesluit opgenomen aanlegvergunningstelsel is in strijd met de Wet op de&#13;
Ruimtelijke Ordening. Toch is de bouwstop onrechtmatig omdat is nagelaten onderzoek te doen naar&#13;
de vraag of de ten tijde van de eigendomsverkrijging bestaande bouwwerken op de camping (wel)&#13;
konden worden aangemerkt als caravan. Het aanlegvergunningstel kan alleen betrekking hebben op&#13;
(semi)mobiele kampeermiddelen die bovendien qua maatvoering niet vielen onder het regime van de in&#13;
1998 verleende kampeerexploitatievergunning. Voor de kwalificatie als bouwwerk is doorslaggevend de&#13;
wijze waarop de caravan is geïnstalleerd op het terrein, het aanzien van het bouwwerk (verschijningsvorm),&#13;
het blijvend plaatsen van de caravan volgens een vaste genummerde indeling, het as- en wielstelsel&#13;
(aan het oog onttrokken en ingegraven). De recreatieverblijven onderscheiden zich niet van een&#13;
recreatiewoning. Dat het kant en klare onderkomens betreft die in hun geheel over de weg worden vervoerd&#13;
naar de uiteindelijke plaats van bestemming doet hier niet aan af. Niet doorslaggevend is of de&#13;
recreatieverblijven, al dan niet tezamen met de betreffende kavels, worden verkocht aan derden.&#13;
19. Brief van GS Noord-Brabant van 13 juli 2004 inzake tijdelijke huisvesting van seizoensarbeiders in de&#13;
land- en tuinbouw. Verder zijn te noemen het project ‘Werk en huisvesting buitenlandse werknemers’&#13;
van zeven Noord-Limburgse gemeenten in 2002 en 2003. Het Beleidskader realisatie nieuwe huisvesting&#13;
buitenlandse werknemers opgesteld door de samenwerkende gemeenten in Noord Limburg en de&#13;
beleidsnotitie huisvesting buitenlandse werknemers van de provincie Limburg van 1 februari 2005&#13;
(Prov. Blad 2005, nr. 9) en tenslotte de notitie huisvesting van tijdelijke buitenlandse werknemers ten&#13;
behoeve van agrarische bedrijven. De Provincie Zeeland heeft de Zeeuwse gemeenten kenbaar gemaakt&#13;
dat er mogelijkheden zijn voor een oplossing in de richting van de huisvesting buiten de bestaande&#13;
bouw met het inrichten van bijvoorbeeld een ‘agrarische werkcamping’, een camping speciaal en alleen&#13;
voor seizoensarbeiders. Voorwaarden voor een dergelijke huisvesting zijn wel dat het voor een beperkte&#13;
periode is en dat de geplaatste eenheden na die periode verwijderd worden. Behalve buiten de bestaande&#13;
bouw zijn er ook mogelijkheden volgens deze provincie om inpandig seizoenarbeiders te huisvesten.&#13;
Voor wat betreft deze inpandige huisvesting liggen er volgens de Provincie Zeeland mogelijkheden in de&#13;
regeling Nieuwe economische dragers. De streekplanherziening Vitaliteit en Kwaliteit heeft deze regeling&#13;
verruimd en daardoor biedt deze regeling meer ruimte dan in het verleden.&#13;
20. De minister van VROM is blijkens een recente brief aan de Tweede Kamer van mening dat de huisvesting&#13;
van tijdelijke werknemers steeds lokaal maatwerk is (kenmerk DB2006242807).</legacyfootnotes><footnotes><footnote/></footnotes><auteurs>mr. C.W.M. van Alphen</auteurs><published>2006-07-01 00:00:00</published><modified>2006-07-01 00:00:00</modified><editiondate>2006-07-01</editiondate><htmlpath>https://denhollander.info/artikel/4135</htmlpath></article>
</articles></edition>