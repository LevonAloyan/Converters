<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2019</searchword><id>15352</id><udhid>UDH:TvAR/15352</udhid><titel>De meerwaardeclausule uit balans</titel><searchwords><searchword>TvAR 2/2019</searchword><searchword>UDH:TvAR/15352</searchword></searchwords><attachments><attachment><name>20195.pdf</name><extention>pdf</extention><url>https://denhollander.info/download/20195/ci</url></attachment></attachments><inleiding>&lt;p&gt;Landbouwbedrijven worden vaak aan de volgende generatie overgedragen voor lagere waarden dan de vrije economische waarde. Op deze wijze is de opvolger in staat om de overnamesom te financieren. Dit heeft tot gevolg dat de opvolger eigenaar wordt van een waardevol bedrijf tegen een relatief geringe prijs. De familieleden die het bedrijf niet overnemen, hebben dit voordeel niet. Vaak wordt daarom afgesproken dat bij een latere verkoop van het bedrijf, of een deel daarvan, de opvolger het verschil tussen de door hem gerealiseerde verkoopwaarde en de lagere verkrijgingswaarde met ouders of andere familieleden moet afrekenen. Die na-afrekenverplichting is vrijwel altijd gebonden aan een bepaalde termijn, vaak zo’n 15 jaar. De contractsbepaling waarin het voorgaande is geregeld noemt men vaak een ‘meerwaardeclausule’.[2] In dit artikel staat de vraag centraal of een tijdelijke meerwaardeclausule nog aansluit bij de huidige tijd waarin agrarische bedrijven steeds meer waard worden en het al lang niet meer vanzelfsprekend is dat het bedrijf na overname ook in de familie blijft.&lt;/p&gt;</inleiding><content>&lt;h3&gt;1. Enkele trends en ontwikkelingen&lt;/h3&gt;&lt;p&gt;De meerwaardeclausule komt vooral in de landbouw voor. De belangrijkste reden is dat landbouwbedrijven vaak kapitaalintensief zijn met een relatief laag rendement, waardoor het vaak onmogelijk is het bedrijf over te dragen tegen de economische waarde. Om de meerwaardeclausule in perspectief te plaatsen, schets ik allereerst enkele relevante ontwikkelingen in de landbouw.&lt;/p&gt;&lt;p&gt;In de agrarische sector, en met name in de akkerbouw en melkveehouderij, kennen we relatief veel kapitaalintensieve bedrijven. Het grootste deel van het kapitaal van deze bedrijven wordt gevormd door de grond die ze in eigendom hebben. Het areaal grond per bedrijf neemt alleen maar toe. In 1950 had een doorsnee boerenbedrijf 5,7 hectare, in 2016 was dit 32,4 hectare.[3] Afgezien van de kleine bedrijven, is de gemiddelde oppervlakte van akkerbouwbedrijven in de periode 2006-2015 gestegen van 60 naar 64 hectare, en die van melkveebedrijven van 45 naar 53 hectare.[4]&lt;/p&gt;&lt;p&gt;De verwachting is dat grond steeds belangrijker wordt in de toekomst. Zo heeft grondgebondenheid[5] belangrijke voordelen voor de veehouderij, de leefomgeving en de samenleving.[6] Landbouwgrond wordt steeds schaarser[7] en daardoor ook steeds duurder. Om daar een beeld van te geven, de gemiddelde agrarische grondprijs is in Nederland tussen 2012 en 2015 gestegen van € 47.500 euro per hectare tot € 55.200 euro, een toename van 16%.[8]&lt;/p&gt;&lt;p&gt;Daarentegen is het rendement op deze kapitaalintensieve boerderijen relatief laag wanneer we dit vergelijken met de rest van het MKB.[9] Zo lag het gemiddelde jaarlijkse inkomensniveau van melkveebedrijven op € 32.500 in de periode 2006-2015.[10] Ook het rendement op eigen vermogen (een ander beoordelingscriterium voor beloning) is in de landbouw relatief laag. Het gemiddelde rendement op eigen vermogen bedroeg in de periode 2011-2015 voor alle land- en tuinbouwbedrijven 1,9%.[11] &lt;/p&gt;&lt;p&gt;Terwijl het aantal boerenbedrijven in Nederland geleidelijk daalt, stijgt de gemiddelde bedrijfsomvang. In de periode 1950 tot 2016 zijn zes op de zeven landbouwbedrijven verdwenen. In dezelfde tijd zijn landbouwbedrijven wel flink groter geworden. Hiervoor kwam al aan bod dat het areaal grond per bedrijf al tientallen jaren stijgt. Ook het aantal dieren per bedrijf stijgt al decennialang in een rap tempo. Een doorsnee varkenshouder had in 1950 nog 7 varkens, tegenwoordig zijn er op een bedrijf met vleesvarkens gemiddeld 1.600 varkens. Het gemiddeld aantal runderen per rundveebedrijf steeg van 13 tot bijna 160 dieren.[12]&lt;/p&gt;&lt;p&gt;De daling van het aantal boerenbedrijven in Nederland is onder meer te verklaren door het relatief grote aantal boeren zonder bedrijfsopvolger. Op de meeste boerderijen met een bedrijfshoofd van 55 jaar of ouder staat geen bedrijfsopvolger klaar. Het percentage van deze bedrijven zonder opvolger schommelt, maar ligt al meer dan 15 jaar boven de 60%.[13]&lt;/p&gt;&lt;p&gt;Het bovenstaande leidt tot de conclusie dat boerenbedrijven door de jaren heen veel meer waard zijn geworden. Een doorsnee melkveebedrijf met 50 hectare grond en een grondprijs van € 50.000, is alleen aan grond al € 2,5 miljoen waard. Met de schaalvergroting en stijgende grondprijzen, neemt de waarde van landbouwbedrijven alleen maar toe.&lt;/p&gt;&lt;h3&gt;2. Reden meerwaardeclausule&lt;/h3&gt;&lt;p&gt;Er zijn weinig jonge landbouwers in Nederland die een landbouwbedrijf tegen de economische waarde kunnen overnemen. Banken zijn, mede gezien het lage rendement in de landbouw, vaak niet bereid een financiering af te geven voor een verkoopprijs gebaseerd op de economische waarde. Om die reden worden boerderijen vaak overgedragen tegen lagere waardes. Vaak is dat de zogenaamde ‘agrarische waarde’. Daarmee wordt de waarde bedoeld die een nog juist lonend bedrijf mogelijk maakt, oftewel de aan de financieringsmogelijkheden gekoppelde waarde.[14] De opvolger krijgt daardoor een bedrijf in handen tegen een prijs die veel lager is dan de economische waarde, waar een bevoordeling in gelegen kan zijn.&lt;/p&gt;&lt;p&gt;De rechtvaardiging voor deze bevoordeling kan allereerst worden gezocht in de continuïteit van de onderneming. De gedachte hierbij is dat overdracht van het bedrijf tegen de agrarische waarde liquidatie van een in essentie gezond bedrijf voorkomt. Het is maatschappelijk ongewenst wanneer de voortzettende partij bij een te hoge prijsbepaling het bedrijf niet kan overnemen en/of tot liquidatie is gedwongen. Het belang van de gezonde voortzetting van de onderneming kan prevaleren boven het belang van niet-voortzettende familieleden.[15]&lt;/p&gt;&lt;p&gt;De waarde van het bedrijf wordt bovendien vaak sterk bepaald door de grond die bij het bedrijf hoort. Deze grond is een bedrijfsmiddel die de voortzettende ondernemer nodig heeft om het bedrijf te kunnen exploiteren. Het ondernemingsvermogen (en met name de grond) is voor de voortzettende ondernemer een bron van inkomsten en geen bron van speculatie. Zolang de onderneming met deze grond wordt voortgezet (en de voortzettende partij deze grond niet verkoopt), heeft de voortzettende ondernemer geen direct voordeel bij de waarde van deze grond, in die zin dat hij daar niet direct over kan beschikken (zoals bij liquide middelen wel het geval is).&lt;/p&gt;&lt;p&gt;Voortzetting van een onderneming op deze aantrekkelijke voorwaarden staat echter al langere tijd onder toenemende druk van de individualisering van de maatschappij en de inmiddels in vele gevallen minder sterke familietraditie.[16] Overname tegen een lagere, agrarische waarde creëert volgens sommigen zelfs ‘luie ondernemers’ en zou niet tot innovatief ondernemersgedrag leiden.[17]&lt;/p&gt;&lt;p&gt;Overname tegen de agrarische waarde wordt dus met name verdedigd vanuit de gedachte van continuïteit van de onderneming. Het bedingen van een meerwaardeclausule wordt ook wel geduid als het opleggen van een (morele) verplichting om de boerderij in stand te houden en door te geven aan de volgende generatie. De betrokken partijen en de overige kinderen gaan er vaak vanuit dat de opvolger het bedrijf voortzet en doorgeeft aan een van zijn of haar kinderen.[18] Om te voorkomen dat de opvolger in strijd handelt met deze verwachting, door bijvoorbeeld voortijdig de onderneming te verkopen en daarmee de meerwaarde (het waardeverschil tussen de lagere overnameprijs en de verkoopwaarde bij vervreemding aan derden) te verzilveren, wordt vaak verlangd dat de opvolger bij realisering van de eventuele meerwaarde binnen een bepaalde periode (bijvoorbeeld vijftien jaar), deze meerwaarde met de ouder(s) of hun erfgenamen zal verrekenen. De contractsbepaling waarin het voorgaande is geregeld, wordt vaak aangeduid als een ‘meerwaardeclausule’.&lt;/p&gt;&lt;h3&gt;3. Legitieme portie en fiscale consequenties&lt;/h3&gt;&lt;p&gt;De praktijk van overdracht tegen agrarische waarde kan onbedoelde, negatieve consequenties hebben binnen het civiele recht en het fiscale recht. Binnen het civiele recht is met name van belang of de overdracht tegen agrarische waarde een materiële schenking is (een gift in de zin van art. 7:186 lid 2 BW inhoudt), die bij later overlijden van de ouder(s) eventueel vatbaar is voor inbreng of inkorting.[19] &lt;/p&gt;&lt;p&gt;Het opnemen van een meerwaardeclausule is een relevante omstandigheid voor de vraag of sprake is van een gift. Het bedingen van een meerwaardeclausule is immers een extra bevestiging dat de betrokkenen niet primair beogen de opvolger te bevoordelen, maar dat het hen er vooral om gaat dat de onderneming wordt voortgezet en rendabel kán worden voortgezet.[20] Wel dient te worden bedacht dat het enkel opnemen van een meerwaardeclausule niet genoeg is om te kunnen oordelen dat er geen sprake is van een gift. Voor de vraag of een overname tegen vergoeding van de agrarische waarde een gift inhoudt, dient volgens de Hoge Raad in aanmerking te worden genomen:&lt;/p&gt;&lt;ul&gt;&lt;li class="streepjes"&gt;dat de rechtsverhouding tussen de deelgenoten in een personenvennootschap wordt beheerst door de redelijkheid en billijkheid, die in het algemeen in de weg staan aan een waardering die de voortzetting van een (nog juist lonend) bedrijf onmogelijk maakt;&lt;/li&gt;&lt;li class="streepjes"&gt;wat de bedoeling van de vennoten is, bijvoorbeeld dat de opvolger de onderneming zou kunnen voortzetten tegen vergoeding van de agrarische waarde;&lt;/li&gt;&lt;li class="streepjes"&gt;wat de aard van de rechtsverhouding tussen de deelgenoten is; gaat het bijvoorbeeld om een in familieverband ‘van vader op zoon’ geëxploiteerde boerderij of wordt de boel overgedragen aan een willekeurige derde?[21]&lt;/li&gt;&lt;/ul&gt;&lt;p&gt;Uit de rechtspraak blijkt de tendens dat de kans van slagen van een beroep op de legitieme portie in de situatie dat de opvolger de agrarische waarde heeft betaald, zeer gering is.[22]&lt;/p&gt;&lt;p&gt;Op fiscaal gebied kan een overdracht tegen agrarische waarde een schenking opleveren waarover schenkingsrecht verschuldigd is (art. 1, eerste lid, sub 3, Successiewet 1956). Daarnaast is voor de inkomstenbelasting van belang of sprake is van zakelijk handelen. Als dat niet het geval is, wordt bij de overdrager een onttrekking in aanmerking genomen en aldus de door hem genoten totaalwinst verhoogd. Net als in het civiele recht is het opnemen van een meerwaardeclausule een omstandigheid die er (mede) op duidt dat er geen sprake is van een gift en dat er sprake is van zakelijk handelen.[23]&lt;/p&gt;&lt;h3&gt;4. Formulering: de praktijk&lt;/h3&gt;&lt;p&gt;De uitvoering van de meerwaardeclausule leidt niet zelden tot grote problemen, vaak omdat de betrokkenen bij nader inzien toch niet alle omstandigheden hebben overzien.[24] Aan een dergelijke clausule moet dus zeer veel zorg worden besteed. Bij de formulering van een meerwaardeclausule stuit men op vele uitdagingen. Vaak wordt overeengekomen dat er een verrekenplicht bestaat op het moment van vervreemding van de goederen aan een derde. Daar worden vervolgens vaak weer allerlei omstandigheden van uitgesloten. Dan doemt direct de vraag op wanneer sprake is van ‘vervreemding’. Is dat de juridische overdracht in de zin van art. 3:84 BW? Of is daar ook sprake van bij verkoop (titel voor overdracht)? En wat als enkel sprake is van verpachting? Daarnaast wordt soms een regeling opgenomen voor investeringen die door de opvolger zijn gedaan. Op die manier wordt voorkomen dat de opvolger moet afrekenen over de waardestijging die hij zelf door de investering heeft veroorzaakt (en heeft betaald). Een belangrijke beperking die veelvuldig in meerwaardeclausules voorbij komt, is de beperking in de duur. Een termijn van 15 jaar is heel gebruikelijk. Ook kennen meerwaardeclausules vaak een regressief karakter, waardoor het eventueel te verrekenen bedrag afneemt naarmate de tijd verstrijkt. Het vergt het nodige van adviseurs om bij bedrijfsopvolging dit soort aspecten goed met de betrokken door te nemen en de wensen van hen goed op papier te zetten.&lt;/p&gt;&lt;p&gt;De agrarische sector is niet alleen een dynamische sector, maar ook een conservatieve sector. Enerzijds volgen allerlei ontwikkelingen elkaar in rap tempo op (zie hiervoor onder ‘Enkele trends en ontwikkelingen’), maar anderzijds merk ik uit de adviespraktijk dat ‘dingen al vaak jarenlang zo gaan’. Zo is het ook met de meerwaardeclausule. Navraag bij diverse senior adviseurs en advocaten in de sector leerde mij dat de meerwaardeclausule al tientallen jaren gemeengoed is en inhoudelijk al jarenlang vrijwel hetzelfde is. Lang niet altijd wordt de meerwaardeclausule grondig met alle betrokkenen aan tafel besproken, maar is het een onderdeel van een standaardcontract. Als vanzelf doemt dan de vraag op of meerwaardeclausules nog wel aansluit bij de huidige tijd.&lt;/p&gt;&lt;p&gt;Ik heb diverse meerwaardeclausules onder ogen gehad (onder meer van diverse agrarische accountants- en advieskantoren). Ook Wolters Kluwer Nederland stelt via de module ‘Modellen voor de rechtspraktijk’ twee modellen beschikbaar, die ik heb ingezien.[25] Hiervoor passeerden al een aantal kenmerken van de meerwaardeclausule de revue. Uit mijn onderzoek naar diverse meerwaardeclausules, kwam het volgende beeld naar voren:&lt;/p&gt;&lt;ul&gt;&lt;li class="streepjes"&gt;wanneer de opvolger de goederen (vaak omschreven als onroerende zaken en productierechten[26]) vervreemdt, dient de opvolger de meerwaarde te verrekenen met de overdrager (vaak ouders) of erfgenamen;&lt;/li&gt;&lt;li class="streepjes"&gt;deze afrekenplicht is meestal beperkt tot een bepaalde periode (vaak zo rond de 15 jaar);[27]&lt;/li&gt;&lt;li class="streepjes"&gt;de meerwaarde die verdeeld dient te worden, wordt vaak gedefinieerd als het verschil tussen de overnameprijs (vaak de lagere, agrarische waarde) en de verkoopprijs op het moment van vervreemding (de economische waarde);&lt;/li&gt;&lt;li class="streepjes"&gt;meerwaardeclausules kennen meestal een regressief karakter, doordat vaak wordt opgenomen dat een steeds kleiner deel hoeft te worden afgerekend naarmate de tijd verstrijkt. Wanneer bijvoorbeeld een looptijd van 10 jaar wordt afgesproken, hoeft ieder jaar 10% minder te worden afgedragen. Vindt de vervreemding dan in bijvoorbeeld het vijfde jaar na overname plaats, dan hoeft slechts 50% van de meerwaarde te worden afgerekend;&lt;/li&gt;&lt;li class="streepjes"&gt;de meeste meerwaardeclausules kennen uitgebreide uitzonderingsregelingen. Meest vermeldenswaardig vind ik de uitzonderingen dat de afrekenplicht niet geldt wanneer het goed na vervreemding in de familie blijft (bijvoorbeeld wordt overgedragen aan de volgende generatie) en wanneer een vergelijkbare onderneming er voor in de plaats wordt gekocht;&lt;/li&gt;&lt;li class="streepjes"&gt;soms worden bepaalde kosten in mindering gebracht op de te berekenen meerwaarde. Denk hierbij aan kosten ter verbetering van het goed (bijvoorbeeld verbouw van een stal).&lt;/li&gt;&lt;/ul&gt;&lt;h3&gt;5. Nog van deze tijd?&lt;/h3&gt;&lt;p&gt;De belangrijkste reden voor het opnemen van een meerwaardeclausule is mijns inziens gelegen in het feit dat de opvolger een bedrijf in handen krijgt voor een lagere waarde dan de economische waarde. De overige erfgenamen krijgen dit voordeel niet. Om te voorkomen dat de opvolger misbruik maakt van dit voordeel (door bijvoorbeeld al na enkele jaren het bedrijf (deels of geheel) te liquideren om zo (een deel of het geheel van) de meerwaarde in contanten binnen te krijgen), wordt vaak bepaald dat de opvolger bij vervreemding de meerwaarde moet afrekenen. Dit past mijns inziens bij de huidige ontwikkelingen. We zagen immers dat bedrijven steeds kapitaalintensiever worden, maar het rendement relatief laag blijft. Om de overdracht en continuïteit te kunnen waarborgen, blijft het vaak noodzakelijk om boerderijen over te dragen tegen een lagere waarde dan de economische waarde. &lt;/p&gt;&lt;p&gt;Wel kan de temporele beperking van de meerwaardeclausule steeds meer onder druk komen te staan. Het volgende voorbeeld kan mogelijk verhelderend werken. Vader Jan (67 jaar) is getrouwd met moeder Marie (65 jaar). Jan en Marie hebben een zoon, Klaas (40 jaar), en een dochter, Janneke (35 jaar). Samen met zoon Klaas exploiteren Jan en Marie in maatschapsverband een melkveehouderij en hebben 50 hectare landbouwgrond in eigendom met een totale (economische) waarde van € 2.500.000. In totaal heeft het bedrijf een economische waarde van € 3.500.000. Klaas is op zijn 16&lt;span class="superscript"&gt;e&lt;/span&gt; van school afgegaan en werkt sindsdien voltijds op de boerderij. Janneke is ook van school gegaan toe ze 16 was en werkt sindsdien als caissière in een supermarkt. Jan en Marie wensen het bedrijf over te dragen aan Klaas, als gedoodverfde opvolger. Gebaseerd op de maximaal haalbare financiering, kan Klaas een overnameprijs betalen van niet meer dan € 1.500.000. Klaas neemt de boerderij tegen € 1,5 miljoen over. De meerwaarde tijdens de overname bedraagt daarmee twee miljoen euro. 25 jaar later besluit Klaas met pensioen te gaan. Klaas heeft geen opvolger en besluit zijn boerderij te verkopen. Hij verzilvert daarmee de meerwaarde (die inmiddels is opgelopen tot € 2,5 miljoen). Janneke gaat vijf jaar later met pensioen en moet rondkomen van een AOW-uitkering met een klein aanvullend pensioen. De vraag is of het gerechtvaardigd is en of het aansluit bij de bedoeling van Jan en Marie om in zo’n geval (wat gezien de eerder geschetste ontwikkelingen zeker geen zeldzaam geval lijkt te zijn) de meerwaardeclausule in tijd te beperken.&lt;/p&gt;&lt;p&gt;Een belangrijk argument om de meerwaardeclausule in tijd te beperken kan gelegen zijn in de rechtszekerheid en daarmee de maatschappelijke rust en de privébelangen van de opvolger. Door de meerwaardeclausule in tijd te beperken, verkrijgt de opvolger op ten duur de zekerheid dat bij veranderingen in zijn bedrijfsvoering (bijvoorbeeld wanneer hij besluit een deel van de grond te verkopen) hij niet steeds rekening hoeft te houden met de mogelijke verrekenplicht. Dit biedt voor alle betrokken op den duur meer (rechts)zekerheid. De kans op sociale onrust kan bovendien mogelijk afnemen wanneer de betrokkenen na verloop van tijd niet meer aan ‘elkaar gebonden zijn’ door de plicht van de opvolger om bij verzilvering van de meerwaarde te moeten afrekenen. &lt;/p&gt;&lt;p&gt;Een ander argument om de meerwaardeclausule in tijd te beperken kan gelegen zijn in de uitdagingen die het met zich meebrengt om toekomstige scenario’s van tevoren goed te regelen en te formuleren in het beding. Het formuleren van een meerwaardeclausule is niet eenvoudig en hoe langer de tijdsduur van zo’n clausule, hoe meer (lastig voorspelbare) toekomstige ontwikkelingen moeten worden meegenomen. Bij een meerwaardeclausule met levenslange looptijd zou dit mogelijk neerkomen op zo’n 30 tot 40 jaar. Daar staat tegenover dat bij een meerwaardeclausule met een looptijd van 15 jaar ook anderhalf decennium vooruitgekeken moet worden. Voorgaande twee aspecten (van rechtszekerheid en moeilijkheden bij het voorzien van toekomstige scenario’s) zouden (deels) kunnen worden ondervangen door vooraf (bij het bedingen van de meerwaardeclausule) de meerwaarde zoveel mogelijk te fixeren. Ook kan het helpen de meerwaardeclausule toe te spitsen op de grond en de productierechten (en bijvoorbeeld de gebouwen, die vaak op den duur vervangen worden, buiten beschouwing te laten), waardoor het formuleren van het meerwaardebeding eenvoudiger wordt. Denk aan het voorbeeld waarin slechts de percelen landbouwgrond en de fosfaatrechten onderwerp worden gemaakt van de meerwaardeclausule en de meerwaarde ten aanzien van die percelen en rechten wordt bepaald (vastgezet) ten tijde van het overeenkomen van de meerwaardeclausule.&lt;/p&gt;&lt;p&gt;Een ander argument dat een rol kan spelen is het feit dat dat de opvolger mogelijk jarenlang tegen een relatief lage vergoeding in het bedrijf heeft gewerkt en een ondernemersrisico loopt na overname.[28] De vraag is echter of dat argument een rol moet spelen in de kwestie van de temporele beperking van een meerwaardeclausule. Het nadeel dat de opvolger heeft gehad door jarenlang tegen een lage verdienste gewerkt te hebben en het ondernemersrisico dat hij loopt, zal mijns inziens niet opwegen tegen de enorme meerwaarde (van honderdduizenden tot miljoenen euro’s) die op termijn mogelijk gerealiseerd kan worden. Dit kan mijns inziens passender worden opgelost door bijvoorbeeld de opvolger daarvoor bij de overdracht van het bedrijf een vergoeding toe te kennen[29] (en deze bijvoorbeeld te verdisconteren in de overnameprijs).[30] &lt;/p&gt;&lt;p&gt;Een belangrijk (en mijns inziens doorslaggevend) argument tegen het beperken van de meerwaardeclausule in tijd is de toenemende meerwaarde en de relatief grote kans dat het boerenbedrijf niet in de familie blijft. Bedrijven worden steeds kapitaalintensiever door onder meer schaalvergroting en de stijging van grondprijzen. Het mogelijke voordeel dat een opvolger heeft bij overname tegen de agrarische waarde (dat tot uitdrukking komt in de meerwaarde), wordt dus naar alle waarschijnlijkheid steeds groter. Het aantal agrarische bedrijven neemt in rap tempo af. Een minderheid van de boeren boven de 55 jaar heeft een opvolger. De kans dat de boerderij in de familie blijft, is dus kleiner dan de kans dat het bedrijf wel in familiehanden blijft. Wanneer men uitgaat van de situatie dat de opvolger boer blijft tot aan het moment dat hij of zij een AOW-uitkering ontvangt en op dat moment de boerderij (of beter gezegd: de afzonderlijke goederen) tegen de economische waarde verkoopt aan een derde, verzilvert de opvolger op dat moment alsnog de meerwaarde. Dat loopt al snel in de honderdduizenden tot miljoenen euro’s. De erfgenamen die geen opvolger zijn, hebben dit voordeel niet op het moment dat zij met pensioen gaan. &lt;/p&gt;&lt;h3&gt;6. Conclusie&lt;/h3&gt;&lt;p&gt;Veel landbouwbedrijven worden steeds kapitaalintensiever en het rendement blijft vaak relatief laag. Om overnamemogelijkheden en een toekomstige lonende exploitatie te waarborgen, is en blijft het noodzakelijk boerenbedrijven over te kunnen dragen tegen een lagere waarde dan de economische waarde. Dat kan ertoe leiden dat de erfgenamen die geen opvolger zijn, een voordeel missen (meerwaarde) en daardoor benadeeld worden. Het meerwaardebeding is een nuttig instrument om dit te voorkomen. Zo’n beding (waar grote financiële belangen achter zitten) verdient de nodige aandacht van de betrokken partijen (en hun adviseurs) bij een overname. Een meerwaardebeding met een beperkte looptijd past mijns inziens niet bij de huidige tijd. Naar mijn oordeel zou een meerwaardeclausule voor het leven meer recht doen aan de belangen van de erfgenamen die de boerderij niet overnemen. Op deze wijze blijft gewaarborgd dat de opvolger het bedrijf kan overnemen tegen een waarde die een nog juist lonend bedrijf mogelijk maakt. Op het moment dat de opvolger met pensioen gaat en het bedrijf niet overdraagt aan een opvolger binnen de familie, profiteren de overige erfgenamen op gelijke wijze van het te gelde maken van het familiekapitaal.&lt;/p&gt;</content><legacyfootnotes/><footnotes><footnote>1 Nico Bouwman is zelfstandig advocaat te Staphorst h.o.d.n. NICO Advocatuur.</footnote><footnote>2 Zie voor de verdere definiëring van het begrip ‘meerwaardeclausule’ het slot van paragraaf 2.</footnote><footnote>3 ‘Sterke schaalvergroting in de landbouw sinds 1950’, &lt;span class="italic"&gt;CBS.nl&lt;/span&gt; 27 februari 2017.</footnote><footnote>4 H.J. Silvis, H.H. van der Meulen en M.J. Voskuilen, &lt;span class="italic"&gt;Economische ontwikkeling akkerbouw- en melkveebedrijven&lt;/span&gt; (notitie), Wageningen: Wageningen University &amp; Research maart 2017, p. 1 (online publiek).</footnote><footnote>5 De definitie van ‘grondgebonden’ levert veel discussie op, dat het bestek van dit artikel te buiten gaat. Zie voor een overzicht: W. Esselink, ‘Grondgebonden melkvee kent veel definities’, &lt;span class="italic"&gt;Boerderij.nl&lt;/span&gt; 16 april 2018.</footnote><footnote>6 &lt;span class="italic"&gt;Grondgebondenheid als basis voor een toekomstbestendige melkveehouderij&lt;/span&gt; (rapport van de Commissie Grondgebondenheid van 12 april 2018 aan LTO en NZO), &lt;span class="italic"&gt;LTO.nl&lt;/span&gt;.</footnote><footnote>7 ‘Meeste grond op melkveebedrijven’, &lt;span class="italic"&gt;CBS.nl&lt;/span&gt; 28 juli 2017.</footnote><footnote>8 H.J. Silvis, H.H. van der Meulen en M.J. Voskuilen, &lt;span class="italic"&gt;Monitoring grondgebondenheid melkveehouderij&lt;/span&gt; (rapport van Wageningen Economic Research in opdracht van en gefinancierd door het ministerie van Landbouw, Natuur en Voedselkwaliteit, in het kader van het Beleidsondersteunend onderzoeksthema ‘Agro-economie, markt en handel’), Wageningen: Wageningen University &amp; Research maart 2018, p. 20 (online publiek).</footnote><footnote>9 Zie voor getallen uit de overige sectoren in een vergelijkbare periode: T. Span, &lt;span class="italic"&gt;De financiële positie van het MKB in 2014 en 2015&lt;/span&gt;, Zoetermeer: Pantenia mei 2014, p. 20 (online publiek).</footnote><footnote>10 H.J. Silvis, H.H. van der Meulen en M.J. Voskuilen, &lt;span class="italic"&gt;Economische ontwikkeling akkerbouw- en melkveebedrijven&lt;/span&gt; (notitie), Wageningen: Wageningen University &amp; Research maart 2017, p. 1 (online publiek).</footnote><footnote>11 Dit rendement wordt berekend door het inkomen uit het bedrijf te verminderen met de berekende kosten van eigen arbeid gewaardeerd tegen cao-loon en te vermeerderen met de herwaardering van de grond. Deze som wordt vervolgens gedeeld door het eigen vermogen. Zie: H.J. Silvis, H.H. van der Meulen en M.J. Voskuilen, &lt;span class="italic"&gt;Economische ontwikkeling akkerbouw- en melkveebedrijven&lt;/span&gt; (notitie), Wageningen: Wageningen University &amp; Research maart 2017, p. 3 (online publiek).</footnote><footnote>12 ‘Sterke schaalvergroting in de landbouw sinds 1950’, &lt;span class="italic"&gt;CBS.nl&lt;/span&gt; 27 februari 2017.</footnote><footnote>13 ‘Op meeste boerderijen geen bedrijfsopvolger’, &lt;span class="italic"&gt;CBS.&lt;/span&gt;nl 21 november 2016.</footnote><footnote>14 In de aanschrijving van de Staatssecretaris van 25 augustus 1965 (nr. D5 / 4310&lt;span class="italic"&gt;, V-N&lt;/span&gt; 6 oktober 1965, punt 17) kwam het begrip agrarische waarde voor het eerst op in de heffing van schenkingsrecht. Zie ook HR 13 februari 2004, ECLI:NL:HR:2004:AN8172, &lt;span class="italic"&gt;NJ&lt;/span&gt; 2004/653 m.nt. W.M. Kleijn (Koning/Vercauteren), ro. 3.4.4 en Concl. A-G C.W.M. van Ballegooijen, ECLI:NL:PHR:2009:BF1043, bij de HR 20 maart 2009, &lt;span class="italic"&gt;NJB&lt;/span&gt; 2009/773, onderdeel 4.</footnote><footnote>15 Concl. A-G L. Timmerman, ECLI:NL:PHR:2004:AN8172, bij de HR 13 februari 2004, ECLI:NL:HR:2004:AN8172,&lt;span class="italic"&gt; NJ&lt;/span&gt; 2004/653 m.nt. W.M. Kleijn (&lt;span class="italic"&gt;Koning/Vercauteren&lt;/span&gt;), onderdeel 3.12. Zie ook HR 2 maart 2001, ECLI:NL:HR:2001:AB0382, &lt;span class="italic"&gt;NJ&lt;/span&gt; 2001/584 m.nt. S.F.M. Wortmann (Visserijarrest), waarin werd geoordeeld dat de redelijkheid en billijkheid kunnen meebrengen dat de vrouw van haar ex-man in het kader van een afwikkeling van een echtscheiding niet meer krijgt dan de man met behulp van het bedrijfsvermogen kan financieren.</footnote><footnote>16 A.N. Lohman, ‘Bedrijfsoverdracht in de landbouw ‘in ontwikkeling’’, &lt;span class="italic"&gt;TvAR&lt;/span&gt; 1998, p. 535. In gelijke zin: Concl. A-G L. Timmerman, ECLI:NL:PHR:2004:AN8172, bij de HR 13 februari 2004, &lt;span class="italic"&gt;NJ&lt;/span&gt; 2004/653 m.nt. W.M. Kleijn (&lt;span class="italic"&gt;Koning/Vercauteren&lt;/span&gt;).</footnote><footnote>17 R.G.M. Jansen, ‘De boerderij: handelswaar of bron van inkomsten?’, &lt;span class="italic"&gt;TvAR &lt;/span&gt;2004, afl. 7/8, p. 446.</footnote><footnote>18 R.G.M. Jansen, ‘De boerderij: handelswaar of bron van inkomsten?’, &lt;span class="italic"&gt;TvAR &lt;/span&gt;2004, afl. 7/8, p. 445.</footnote><footnote>19 Zie bijvoorbeeld HR 4 november 1994, ECLI:NL:HR:1994:ZC1516, &lt;span class="italic"&gt;NJ&lt;/span&gt; 1996, 485, m.nt. W.M. Kleijn (&lt;span class="italic"&gt;Oerlemans II&lt;/span&gt;), waarin de Hoge Raad bij verpachting aan een zoon met de kennelijke bedoeling, dat hij daardoor het agrarisch bedrijf voor de waarde in verpachte staat zou verkrijgen, een vermoeden van schenking aanwezig achtte.</footnote><footnote>20 A. Verduijn, 'Hoge Raad spreekt zich opnieuw uit over agrarische bedrijfsopvolging', &lt;span class="italic"&gt;TvAR&lt;/span&gt; 2009, afl. 5, p. 206.</footnote><footnote>21 HR 13 februari 2004, ECLI:NL:HR:2004:AN8172,&lt;span class="italic"&gt; NJ&lt;/span&gt; 2004/653 m.nt. W.M. Kleijn (&lt;span class="italic"&gt;Koning/Vercauteren&lt;/span&gt;), ro. 3.4.4.</footnote><footnote>22 B.A.I. Wittkampf, ‘Hoe legitiem is een beroep op de legitieme portie bij een agrarische bedrijfsoverdracht?’, &lt;span class="italic"&gt;TvAR &lt;/span&gt;2015&lt;span class="italic"&gt;,&lt;/span&gt; afl. 5, p. 270.</footnote><footnote>23 Zie voor een uitgebreide fiscale beschouwing van de meerwaardeclausule: A. Verduijn, ‘Fiscale aspecten van de meerwaardeclausule bij agrarische bedrijfsopvolging’, &lt;span class="italic"&gt;TvAR&lt;/span&gt; 2015, afl. 1, p. 13.</footnote><footnote>24 Er is heel wat jurisprudentie over uitleg van de meerwaardeclausules. Een korte zoekopdracht op www.rechtspraak.nl op uitspraken in de periode van 1 januari 2008 tot 1 januari 2018 met de term ‘meerwaardeclausule’, levert alleen al 76 resultaten op. Zie ook de noot van T.J. Mellema-Kranenburg bij Gerechtshof 23 februari 2016, ECLI:NL:GHARL:2016:1392, &lt;span class="italic"&gt;TvAR &lt;/span&gt;2016&lt;span class="italic"&gt;, &lt;/span&gt;afl. 6, p. 335.</footnote><footnote>25 Respectievelijk genaamd ‘Modellen voor de Rechtspraktijk, I.7.1.11 Clausule meerwaardebeding of winstverdelingsbeding’ en ‘Modellen voor de Rechtspraktijk, I.7.1.16 Antispeculatieclausule’, beide van de hand van prof. mr. L.C.A. Verstappen.</footnote><footnote>26 Om tot een praktisch goed functionerende meerwaardeclausule te komen, wordt het wel als noodzakelijk gezien deze toe te spitsen op de vaste activa van de onderneming met het grootste kapitaalbeslag waar zich het onderrendement het meeste doet voelen. In de praktijk zijn dit doorgaans de grond en de productierechten. Zie: A. Verduijn, ‘Fiscale aspecten van de meerwaardeclausule bij agrarische bedrijfsopvolging’, &lt;span class="italic"&gt;TvAR&lt;/span&gt; 2015, afl. 1, p. 13.</footnote><footnote>27 Het varieert per regio welke termijn gangbaar is. Zo wordt in Flevoland met relatief hoge grondprijzen vaak een minimale termijn van 20 jaar bedongen.</footnote><footnote>28 Vgl. R.G.M. Jansen, ‘De boerderij: handelswaar of bron van inkomsten?’, &lt;span class="italic"&gt;TvAR&lt;/span&gt; 2004, afl. 7/8, p. 445.</footnote><footnote>29 De waardering tegen de agrarische waarde kent een sterk subjectief karakter, door de subjectieve elementen, zoals de financieringsmogelijkheden van de persoon die het bedrijf voortzet evenals het vaststellen van het loon in verband met het begrip 'een nog juist lonende exploitatie'. Het is mijns inziens daarom mogelijk factoren als achterstallig loon te verdisconteren in de overnameprijs, zonder dat dit civielrechtelijke of fiscale consequenties heeft.</footnote><footnote>30 Vergelijk ook art. 4:36 BW, welk artikel regelt dat een bedrijfsopvolger die geen passende beloning heeft ontvangen voor zijn werkzaamheden, de mogelijkheid heeft om alsnog een beloning uit de nalatenschap te vorderen.</footnote></footnotes><auteurs>mr. N. Bouwman</auteurs><published>2019-02-04 15:03:59</published><modified>2019-02-04 15:46:53</modified><editiondate>2019-02-04</editiondate><htmlpath>https://denhollander.info/artikel/15352</htmlpath></article>
</articles></edition>