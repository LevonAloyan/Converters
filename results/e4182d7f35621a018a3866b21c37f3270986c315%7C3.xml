<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2014</searchword><id>11539</id><udhid>UDH:TvAR/11539</udhid><titel>Van evaluatie tot reanimatie</titel><searchwords><searchword>TvAR 7/8/2014</searchword><searchword>UDH:TvAR/11539</searchword></searchwords><attachments><attachment><name>16921.pdf</name><extention>pdf</extention><url>https://denhollander.info/download/16921/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;Per 1 september 2007 trad Titel 7.5 (Pacht) van het Burgerlijk Wetboek in werking. Met ingang van dezelfde datum werd de van 1958 daterende Pachtwet ingetrokken. Tijdens de totstandkoming van de nieuwe wettelijke regeling werd toegezegd dat een evaluatie zou plaatsvinden nadat gedurende vijf jaren ervaringen waren opgedaan. In het verlengde hiervan liet de Staatssecretaris van Economische Zaken bij brief van 26 april 2013 aan de Voorzitter van de Tweede Kamer weten dat de evaluatie van start ging; het vereiste onderzoek zou worden uitgevoerd door prof. mr. D.W. Bruil.&lt;/p&gt;&lt;p&gt;In maart 2014 rondde de evaluator zijn rapport af.[1] Met een brief van 15 april 2014 heeft de staatssecretaris het rapport aangeboden aan de Eerste en de Tweede Kamer.&lt;/p&gt;&lt;p&gt;Het mei-nummer van dit tijdschrift opende met een ‘Kort en bondig’ van de hand van ondergetekende, waarin kritisch op de evaluatie werd gereageerd.[2] Het puntige karakter van de tekst vroeg om een uitgebreidere uiteenzetting, die met dit artikel zal worden gegeven.&lt;/p&gt;</inleiding><content>&lt;h2&gt;2. Pacht als financieringsinstrument van de landbouw&lt;/h2&gt;&lt;p&gt;De kernvraag die volgens de staatssecretaris moest worden beantwoord, luidde blijkens de brief van 26 april 2013:&lt;/p&gt;&lt;blockquote&gt;Zijn de huidige pachtvormen een adequaat financieringsinstrument voor de landbouw?&lt;/blockquote&gt;&lt;p&gt;Als eerste deelopdracht werd daar aan toegevoegd:&lt;/p&gt;&lt;blockquote&gt;breng de ontwikkelingen met betrekking tot de financiering van het grondgebruik in de landbouw in beeld.&lt;/blockquote&gt;&lt;p&gt;Aan het begin van zijn rapport heeft de evaluator duidelijk gemaakt dat hij de juistheid van de formulering van zijn opdracht in twijfel trok. Ik citeer op p. 11:&lt;/p&gt;&lt;blockquote&gt;In de opdracht staat dat de pacht een financieringsinstrument is of zou moeten zijn. Ik weet niet wie dat ooit heeft bedacht, maar intussen treft men dat ook in de handboeken aan. Oudere literatuur spreekt niet over pacht als financieringsinstrument en ook in het buitenland wordt dit aspect nooit genoemd. Niemand zal het ook in zijn hoofd halen om huur van woonruimte als financieringsinstrument aan te duiden.&lt;/blockquote&gt;&lt;p&gt;In de eerste plaats valt de badinerende toonzetting van het citaat op. Vervolgens moet er bij worden opgemerkt dat de geschiedenis geen recht wordt gedaan. Ook in de oudere literatuur is immers wel degelijk in dezelfde termen over pacht geschreven. Zo verscheen ruim 25 jaar geleden al eens een artikel in dit tijdschrift van de hand van Luteijn met de titel ‘Pacht als financieringsinstrument gericht op de toekomst’.[3] De auteur vroeg zich – toen al – af hoe aan een verder afbrokkeling van de pacht als financieringsinstrument een halt kon worden toegeroepen.[4] Ik geef nog een voorbeeld: in een van 1985 daterend artikel schreef De Visser naar aanleiding van een wijziging van het Pachtnormenbesluit 1977:&lt;/p&gt;&lt;blockquote&gt;De verhoging van de normen voor de hoogst toelaatbare pachtprijzen had mede tot doel de pacht zijn functie als financieringsinstrument niet te doen verliezen en de teruggang van de pacht te stoppen.[5]&lt;/blockquote&gt;&lt;p&gt;De conclusie is duidelijk. De gedachte dat pacht een financieringsinstrument voor de landbouw zou (moeten) zijn, is niet onlangs bij een of andere zonderling opgekomen, maar leeft al vele jaren onder degenen die zich intensief met het Nederlands pachtrecht hebben beziggehouden. Sterker nog, het denken over de pacht in ons land is de afgelopen decennia doortrokken geweest van de gedachte dat pacht een financieringsintrument was. Voor Luteijn en De Visser lag dit dermate voor de hand, dat zij het begrip gebruikten zonder dat zij het nodig vonden dit op enigerlei wijze toe te lichten.&lt;/p&gt;&lt;p&gt;Uitgedaagd door de evaluator durf ik de stelling te poneren dat de huur van woonruimte evenzeer als een financieringsinstrument kan worden aangemerkt. De regelgeving inzake de huur van woonruimte stelt eenieder in staat om tegen een redelijke prijs te kunnen wonen, zonder dat het nodig is om de aan koop verbonden kosten van een hypothecaire lening te dragen (terwijl continuïteit van het woongenot is verzekerd). Ik ben niet bang dat ik met een dergelijke stelling de hoon van deskundigen in het huurrecht over mij afroep.&lt;/p&gt;&lt;p&gt;Het voorgaande neemt niet weg dat op de formulering van de opdracht kritiek mogelijk is. Zoals ik in een eerder Kort en bondig al eens schreef, gaat de staatssecretaris er impliciet van uit dat (1) ook vandaag de dag nog altijd behoefte bestaat aan pacht als financieringsinstrument en dat (2) de huidige pachtvormen een adequaat financieringsinstrument zouden moeten bieden.[6] Naar mijn mening had in het kader van de evaluatie de juistheid van de eerste veronderstelling moeten worden onderzocht. Dat betekent dat één van de onderzoeksvragen had moeten luiden:&lt;/p&gt;&lt;blockquote&gt;Bestaat onder de thans in de Nederlandse landbouw geldende omstandigheden nog behoefte aan pacht als financieringsinstrument?&lt;/blockquote&gt;&lt;p&gt;Het is overigens geen halszaak dat de discussie over de gewenste ontwikkeling van het Nederlands pachtrecht met gebruikmaking van het woord ‘financieringsinstrument’ wordt gevoerd. De diepere bedoelingen van de wetgever bij het vastleggen van de thans bestaande voorschriften mogen echter niet uit het oog worden verloren of zelfs miskend.&lt;/p&gt;&lt;p&gt;De staatssecretaris schreef in haar brief van 26 april 2013 dat de evaluatie ‘niet alleen juridisch van aard’ zou moeten zijn, maar ‘juist ook een economische invalshoek’ zou moeten hebben. Als gevolg van de bijzondere visie van de evaluator is hier slechts in beperkte mate gehoor aan gegeven. De hoofdstukken 2 en 3 van het rapport bevatten weliswaar data van economische aard, maar leveren in feite niet veel meer op dan een bevestiging van de reeds bekende feiten dat (1) in de landbouw behoefte bestaat aan flexibel grondgebruik, bijvoorbeeld op basis van pacht, en (2) reguliere pacht thans voor een eigenaar financieel niet aantrekkelijk is. Dit zijn geen onbelangrijke gegevens, maar zij vormen slechts een deel van het economische verhaal. Een ander aspect van datzelfde verhaal heeft betrekking op – &lt;span class="Cursief"&gt;excusez les mots&lt;/span&gt; – de pacht als financieringsinstrument.&lt;/p&gt;&lt;p&gt;De evaluatie is uitgelopen in een vooral juridische beschouwing. Het ontbreken van een meer afstandelijke multidisciplinaire aanpak is uitgemond in een rapport dat het risico in zich bergt, dat het niet tot een werkelijke fundamentele herziening van het pachtrecht zal leiden.&lt;/p&gt;&lt;h2&gt;3. De noodzaak van een fundamentele herziening van Titel 7.5 BW&lt;/h2&gt;&lt;p&gt;Intussen zou het rampzalig zijn indien Titel 7.5 BW niet binnen afzienbare termijn grondig zou worden herzien. De argumenten hiervoor zijn helder verwoord door Valk in zijn bijdrage aan de jaarvergadering van de Vereniging voor Agrarisch Recht in april 2012.[7] Hij kwam tot de conclusie dat de huidige regeling van de pacht niet voldoet en niet kan voldoen. Ik citeer:&lt;/p&gt;&lt;blockquote&gt;In 1995 zijn we met een experiment begonnen, een experiment met … tweeslachtigheid. De gewone pacht bleef bestaan, maar voor losse grond kwam de mogelijkheid van eenmalige pacht zonder enige wezenlijke bescherming van de pachter naast die van de gewone pacht te staan. Vervolgens had het alsnog moeten gebeuren: een fundamentele herijking van de pacht. Maar het is niet gebeurd. In plaats daarvan is de tweeslachtigheid gecontinueerd.[8]&lt;/blockquote&gt;&lt;p&gt;De eenmalige pacht van 1995 werd in 2007 immers door de geliberaliseerde pacht vervangen. Volgens Valk heeft de wetgever aldus om te beginnen de legitimiteit van het beschermingsniveau van de pacht afgebroken. Voorts leidt de huidige regeling naar zijn oordeel tot een niet te rechtvaardigen ongelijkheid tussen zittende pachters en startende of uitbreidende ondernemers. In de derde plaats is een zelfde niet te rechtvaardigen ongelijkheid ontstaan tussen reguliere verpachters die voor in feite onbepaalde tijd aan hun pachters vastzitten en andere eigenaren.[9]&lt;/p&gt;&lt;p&gt;Het brengt mij terug bij de vraag die mijns inziens in het kader van de evaluatie beantwoord had moeten worden. Het antwoord op die vraag heeft vergaande consequenties. Indien kan worden vastgesteld dat aan pacht als financieringsinstrument geen behoefte meer bestaat, kan de wetgever de dwingend rechtelijke teugels gerust laten vieren. Bij een andersluidend antwoord hebben we echter een probleem. In dat geval is kennelijk nog een zekere wettelijke bescherming van pachters vereist, maar dreigt deze bescherming wanneer de wetgever niet heel snel ingrijpt, gelet op de grote schaal waarop de praktijk een toevlucht heeft gezocht in de geliberaliseerde pacht, ons als zand door de vingers te glippen.&lt;/p&gt;&lt;h2&gt;4. Knelpunten in Titel 7.5 BW?&lt;/h2&gt;&lt;p&gt;Het gaat bij een evaluatie als de onderhavige niet alleen om het beantwoorden van abstracte vragen. De beantwoording daarvan moet plaatsvinden om de noodzakelijke diepgang te verkrijgen, en het vereiste theoretische kader. Maar uiteindelijk komt het aan op het aan de orde stellen van meer concrete onderwerpen. Heeft de wettelijke regeling van Titel 7.5 BW in de praktijk tot knelpunten geleid? Zo ja, welke zijn dat dan? En hoe kan daarvoor een oplossing worden geboden?&lt;/p&gt;&lt;p&gt;Bijlage 2 bij het evaluatierapport wekt de indruk dat de evaluator naar dergelijke knelpunten op zoek is geweest. In de bijlage heeft hij onder meer een lijst met namen opgenomen van personen die hij in het kader van zijn onderzoek heeft gesproken.[10] Juist gesprekken met bij de dagelijkse praktijk van de pacht betrokkenen kunnen allerlei gegevens opleveren over opgedane ervaringen, daarbij aan het licht gekomen problemen en bij practici levende wensen over aanpassing van de thans geldende wettelijke regeling. Op dit punt roept het rapport echter vragen op. In de tekst ervan wordt immers niet op de inhoud van de gevoerde gesprekken teruggekomen.&lt;/p&gt;&lt;p&gt;Het was niet nodig geweest dat uit de tekst van het rapport precies naar voren was gekomen welke gesprekspartner welke opvatting had verkondigd. Maar door elke verwijzing achterwege te laten, blijft in het ongewisse op welke ervaringen, knelpunten en wensen de evaluator tijdens zijn onderzoek is gewezen. Het was ook dienstig geweest indien het evaluatierapport meer inzicht had gegeven in de vraag wat er volgens de geïnterviewden precies mankeert aan de huidige regeling van de reguliere pacht. Wat is er de oorzaak van geweest dat zodra in 1995 de eenmalige pacht werd geïntroduceerd, de geest uit de fles was, en er nauwelijks meer (bewust) reguliere pachtovereenkomsten werden gesloten?&lt;/p&gt;&lt;p&gt;In 2007 waren de knelpunten duidelijk. Bij het omvormen van de regeling van de Pachtwet tot Titel 7.5 BW was een aantal wensen uit de praktijk bekend: hobbyboeren moest de bescherming van het pachtrecht worden onthouden, de mogelijkheden van de eenmalige pacht moesten worden verruimd, terwijl eigenaren hun regulier verpachte gronden aan met name institutionele beleggers zouden moeten kunnen vervreemden zonder dat de desbetreffende pachters gebruik konden maken van hun voorkeursrecht. Het leidde tot achtereenvolgens een aangescherpte definitie van ‘landbouw’ in art. 7:312 BW, de regeling van de geliberaliseerde pacht in art. 7:397 BW, en de introductie van de ‘veilige verpachter’ in art. 7:380, lid 1, onder &lt;span class="Cursief"&gt;e&lt;/span&gt; BW.&lt;/p&gt;&lt;p&gt;We stuiten hiermee op een lastige vraag: in hoeverre is de inbreng van de gesprekspartners op de inhoud van het evaluatierapport van invloed geweest? Het rapport wekt hier en daar de indruk alsof de evaluator er na het afronden van zijn besprekingen voor heeft gekozen om deze inbreng te laten voor wat hij was, en zijn eigen koers te volgen. Dit lijkt om te beginnen voort te vloeien uit de keuze van de behandelde onderwerpen. Op p. 32-34 is bijvoorbeeld ingegaan op de rechten en plichten van pachter en verpachter. In dat verband zijn onderwerpen besproken als wijziging van bestemming, inrichting en gedaante van het gepachte (art. 7:348 BW), het melioratierecht (art. 7:350), onderpacht (art. 7:355) en dood breekt geen pacht (art. 7:366). De evaluator blijkt zijn gedachten over deze onderwerpen te hebben, maar de reden dat hij hen aan de orde heeft gesteld is onduidelijk. De gesprekspartners zijn er vast niet over begonnen; de onderwerpen hebben sinds 2007 in de praktijk niet tot bijzondere problemen aanleiding gegeven.&lt;/p&gt;&lt;p&gt;Voorts valt de wijze op waarop de evaluator conclusies heeft getrokken. Zo heeft hij op p. 32 naar aanleiding van art. 7:348 BW geschreven:&lt;/p&gt;&lt;blockquote&gt;Naar mijn mening zou deze bepaling kunnen vervallen, zodat de pachter wel bevoegd is tot wijzigingen.&lt;/blockquote&gt;&lt;p&gt;De conclusie komt volkomen uit de lucht vallen. Er gaat geen enkele overweging aan vooraf, en een deugdelijke motivering achteraf ontbreekt. Het rapport wekt de indruk dat hier niet meer dan een persoonlijke opvatting van de evaluator is weergegeven. De tekst vervolgt met de zin:&lt;/p&gt;&lt;blockquote&gt;Eventueel ware daar aan toe te voegen: ‘tenzij de pachter moet aannemen dat de verpachter daartegen redelijke bezwaren zal hebben’.&lt;/blockquote&gt;&lt;p&gt;Het evaluatierapport is op dit punt onbegrijpelijk, omdat aan een geschrapte bepaling weinig meer toe te voegen valt. De evaluator heeft in dit verband nog geschreven dat het vervallen van het wetsartikel er voor kan zorgen dat pachters hun bedrijf kunnen blijven ontwikkelen en dat de bedrijfsvoering kan worden aangepast aan de omstandigheden. Ik ben graag bereid om dit aan te nemen. Dit geldt echter niet voor de daarop volgende zin:&lt;/p&gt;&lt;blockquote&gt;Verpachters zullen hier ook nauwelijks redelijke bezwaren tegen kunnen hebben.&lt;/blockquote&gt;&lt;p&gt;Van redelijke bezwaren van verpachters kan wel degelijk sprake zijn, bijvoorbeeld omdat eenmaal gerealiseerde wijzigingen gevolgen kunnen hebben voor de mogelijkheden om het desbetreffende object na het pachtvrij worden ervan aan een andere pachter aan te bieden.&lt;/p&gt;&lt;p&gt;Soortgelijke kritiek is mogelijk op de ten aanzien van het melioratierecht (art. 7:350 BW) getrokken conclusie. De evaluator schreef:&lt;/p&gt;&lt;blockquote&gt;Ik denk dat het geen groot verlies zou zijn om het vereiste van de toestemming (of een vervangende machtiging door de grondkamer) te laten vervallen.&lt;/blockquote&gt;&lt;p&gt;Op basis van niet meer dan gedachten plegen geen artikelen uit het Burgerlijk Wetboek te worden geschrapt. Daartoe is een grondige analyse noodzakelijk. Wat zijn de redenen geweest dat de wetgever het opnemen van bepalingen als de onderhavige (vergelijk art. 30 en 31 Pachtwet) in het verleden van belang heeft geacht? Zijn deze redenen komen te vervallen? Leveren de bepalingen bezwaren op? En heeft schrapping slechts positieve kanten of mogelijkerwijs ook negatieve? Het behoeft geen nadere toelichting dat tegenover een voordeel voor de ene partij vaak een nadeel voor de andere staat.&lt;/p&gt;&lt;p&gt;In het kader van het melioratierecht heeft de evaluator de vraag gesteld of niet met een vordering op grond van ongerechtvaardigde verrijking (art. 6:212 BW) kan worden volstaan. In theorie zou dat inderdaad misschien wel kunnen, maar de praktijk is weerbarstig. Het probleem van art. 6:212 BW is immers dat het – voor zover je dat van een wetsartikel kunt zeggen – achter de feiten aanloopt. De pachter heeft bijvoorbeeld voor eigen rekening een nieuwe stal gebouwd op door hem gepachte grond. Na verloop van enkele jaren ziet hij zich gedwongen om zijn bedrijf te beëindigen, en afstand te doen van de pacht. Noch de verpachter, noch de pachter zelf had daarmee rekening gehouden. Beiden hebben vervolgens een serieus probleem. Kan de pachter (art. 7:350 BW inclusief het zesde lid daarvan weggedacht) aanspraak maken op een door de verpachter uit te keren schadevergoeding wegens ongerechtvaardigde verrijking?&lt;/p&gt;&lt;p&gt;Men kan van art. 7:350 BW vinden wat men wil, maar de bepaling geeft in elk geval duidelijkheid vooraf. Ook in het geval dat zij het op een oordeel van de rechter hebben laten aankomen, weten partijen – ongeacht hoe de desbetreffende beslissing luidt – waar zij aan toe zijn vóórdat de pachter zijn geld investeert in een onroerende zaak waarvan de eigendom aan zijn verpachter toekomt of gaat toebehoren. Het schrappen van art. 7:350 BW leidt zo beschouwd tot onzekerheid, die de pachter van het doen van investeringen kan afhouden. Daarmee wordt precies het tegendeel bereikt van hetgeen de evaluator met zijn pleidooi beoogt.&lt;/p&gt;&lt;p&gt;In het Kort en bondig dat aan deze bijdrage voorafging, heb ik reeds op soortgelijke wijze aandacht besteed aan hetgeen de evaluator heeft geschreven en geconcludeerd over art. 7:366 BW.[11] Ik haak thans nog even aan bij hetgeen ik toen min of meer terloops over rechtsvergelijking naar voren heb gebracht. Op enkele plaatsen heeft de evaluator aandacht besteed aan de vraag of een bepaald deelaspect van het pachtrecht in het buitenland is geregeld, en zo ja, hoe dat dan is gebeurd.[12] De wijze waarop hij Nederlands en buitenlands recht met elkaar heeft vergeleken, is ‘hap-snap’ en bijgevolg niet verantwoord. Rechtsvergelijking vereist een grondige analyse van het vreemde rechtssysteem. Zo vallen de implicaties van de vaststelling dat men in Duitsland geen regeling kent van het voorkeursrecht (evaluatierapport, p. 36) niet te bepalen, zolang deze niet is geplaatst in een bredere context waaruit blijkt of en in hoeverre onze oosterburen regelingen hebben getroffen met het doel om de continuïteit van het bedrijf van een pachter te waarborgen.&lt;/p&gt;&lt;p&gt;Wat heeft de evaluator eigenlijk precies geëvalueerd en hoe is hij daarbij te werk gegaan? Het rapport maakt het niet duidelijk. De door de evaluator besproken onderwerpen lijken in elk geval ten dele te zijn voortgevloeid uit zijn persoonlijke belangstelling. Zijn voorstellen zijn niet goed onderbouwd, terwijl de consequenties ervan niet goed zijn doordacht.&lt;/p&gt;&lt;h2&gt;5. De onderwerpen waar het werkelijk om gaat&lt;/h2&gt;&lt;p&gt;In de vorige paragraaf werd ingegaan op de bevindingen van de evaluator met betrekking tot de in Titel 7.5 BW geregelde rechten en plichten van pachter en verpachter. Ik merkte er reeds bij op dat de daarmee aan de orde gestelde onderwerpen sinds 2007 in de praktijk niet tot bijzondere problemen hebben geleid. Voor de evaluatie van Titel 7.5 zijn zij dan ook nauwelijks van belang. In een evaluatie van het pachtrecht behoren de volgende onderwerpen centraal te staan:&lt;/p&gt;&lt;ul&gt;&lt;li class="Opsomming_Dash"&gt;de duur van de overeenkomst en de mogelijkheid van verlenging;&lt;/li&gt;&lt;li class="Opsomming_Dash"&gt;het al of niet hanteren van een hoogst toelaatbare pachtprijs;&lt;/li&gt;&lt;li class="Opsomming_Dash"&gt;de indeplaatsstelling en in samenhang daarmee de medepacht;&lt;/li&gt;&lt;li class="Opsomming_Dash"&gt;het voorkeursrecht van de pachter.&lt;/li&gt;&lt;/ul&gt;&lt;p&gt;In het rapport zijn deze onderwerpen betrekkelijk onafhankelijk van elkaar aan de orde gesteld. En dat terwijl zij nauw met elkaar verband houden. Zeker zolang niet op basis van een grondige analyse is vastgesteld dat pachters de bescherming kunnen missen die hen thans met de regeling van de reguliere pacht wordt geboden, is het niet verantwoord om los van elkaar te bespreken of de pachtprijsbescherming moet worden gehandhaafd, of de regels inzake de verlenging kunnen worden geschrapt, dan wel of de regels inzake indeplaatsstelling en voorkeursrecht kunnen komen te vervallen. De desbetreffende voorschriften in Titel 7.5 BW hangen met elkaar samen; de wetgever heeft er een constructie mee in het leven geroepen die beoogt pachters bescherming te bieden. Wanneer je één element verwijdert, stort het gehele bouwwerk in. Let wel, dat hóeft niet erg te zijn. Maar je kunt er pas toe overgaan nadat je gemotiveerd hebt vastgesteld dat we het bouwwerk eigenlijk wel kunnen missen.&lt;/p&gt;&lt;p&gt;Op p. 29 van zijn rapport heeft de evaluator voorgesteld om de duur van pachtovereenkomsten te bepalen op minimaal 25 jaren. In het geval van losse grond en losse gebouwen kunnen partijen van deze termijn afwijken (tot in beginsel minimaal 6 jaren), maar bij het verpachten van een hoeve is dat uitgesloten. Het voorstel beoogt blijkens p. 28 aan te sluiten op art. 7:399&lt;span class="Cursief"&gt;d&lt;/span&gt; BW, waarin is bepaald dat Titel 7.5 BW tevens van toepassing is op overeenkomsten waarbij tegen een vergoeding zakelijke genotsrechten op hoeven of los land zijn gevestigd voor hetzij 25 jaar of korter, hetzij onbepaalde tijd.&lt;/p&gt;&lt;p&gt;Het evaluatierapport laat zich op dit punt niet goed begrijpen. Om te beginnen rijst de vraag waarom in gevallen waarin partijen tóch een andere termijn kunnen afspreken, een langere dan de huidige duur als wettelijk uitgangspunt zou moeten worden genomen. Ik doel dan op de verpachting van losse grond of losse gebouwen, waarvoor thans in beginsel een duur van niet meer dan 6 jaren geldt. Voor de eigenaar die losse grond of een los gebouw aan een ander in gebruik heeft gegeven zonder zich daarbij te realiseren dat hij een pachtovereenkomst sloot, is het voorstel desastreus. Hij wordt bij de uitvoering ervan nog harder gestraft dan onder het huidige recht al het geval is. Verpachting van hoeven wordt onder de voorgestelde regeling nog onaantrekkelijker dan thans.&lt;/p&gt;&lt;p&gt;Wat betreft de verlenging is eveneens op p. 29 de suggestie gedaan dat de verpachter een jaar vóór het ten einde komen van een pachtperiode aan zijn pachter moet berichten dat hij geen continuatie van de rechtsverhouding wenst. Laat hij dit na, dan loopt de overeenkomst voor nog eens 25 jaren door. Naarmate de overeenkomst langer heeft geduurd, zou de opzegtermijn ook langer moeten zijn. Vervolgens heeft de evaluator zijn uiteindelijke voorstel voor een regeling inzake de duur geformuleerd, waarin over de mogelijkheid van verlenging wordt gezwegen. De verlenging komt vervolgens weer terug in een paragraaf over opzegging van de overeenkomst (evaluatierapport, p. 35). Zonder er al te veel woorden aan vuil te maken wordt de huidige regeling van art. 7:369 e.v. BW daar overboord gegooid:&lt;/p&gt;&lt;blockquote&gt;In het nieuwe systeem kan de verlenging van rechtswege in de wet geregeld (…) blijven, voor het geval pachter en verpachter niets doen (regelend recht). Voor het overige eindigt de pachtovereenkomst op de afgesproken termijn.&lt;/blockquote&gt;&lt;p&gt;Met andere woorden: indien de verpachter tijdig heeft opgezegd, heeft de pachter zich daarin te schikken, ook indien hij tegen de opzegging bezwaar heeft (en daartoe goede redenen kan aandragen). De verpachter hoeft zich in dat geval niet meer tot de rechter te wenden, en de pachter beschikt niet over een mogelijkheid om enige vordering aan de pachtkamer voor te leggen.&lt;/p&gt;&lt;p&gt;Ook de pachtprijsbescherming zou volgens de evaluator moeten komen te vervallen. Van een hoogst toelaatbare pachtprijs is in zijn voorstel geen sprake meer. Wel zal er een orgaan moeten zijn dat in geval van geschil een ‘redelijke pachtprijs’ zal moeten kunnen vaststellen. Aangezien de grondkamers in zijn plannen ophouden te bestaan (zie paragraaf 6 van deze bijdrage), breekt de evaluator een lans voor arbitrage (evaluatierapport, p. 31). Deskundigen zouden van de arbitragecommissie deel kunnen uitmaken, waardoor het volgens de evaluator ‘ook niet al te duur hoeft te zijn’. Bij dat laatste kunnen op zijn minst vraagtekens worden geplaatst. Het prijsverschil waarover pachter en verpachter discussiëren zal mijns inziens een substantiële omvang moeten hebben, wil arbitrage rendabel zijn.&lt;/p&gt;&lt;p&gt;Bovendien moet men zich rekenschap geven van het feit dat de wetgever aan partijen geen arbitrage kan opleggen (art. 17 Grondwet). Wel kunnen partijen een arbitraal beding opnemen in hun pachtovereenkomst, dan wel in een later stadium schriftelijk arbitrage overeenkomen (art. 1021 Rv). Een en ander maakt de oplossing van de evaluator een halfslachtige. Zij laat immers een leemte vallen indien een arbitraal beding ontbreekt en één van partijen tot het aangaan van een nadere afspraak niet bereid blijkt.&lt;/p&gt;&lt;p&gt;Voor de wettelijke voorschriften inzake indeplaatsstelling en medepacht geldt hetzelfde; zij zouden eveneens kunnen vervallen, althans voor zover geen sprake is van de pacht van een hoeve (evaluatierapport, p. 34). Een deugdelijke motivering van het desbetreffende voorstel ontbreekt; de evaluator heeft er zegge en schrijve tien volzinnen aan gewijd. Op dit punt ontstaat bij uitvoering van de voorstellen een zelfde situatie als zojuist werd gesignaleerd inzake de verlenging: pachters van losse grond en losse gebouwen zou in de toekomst de mogelijkheid moeten worden onthouden om zich tot de rechter te wenden met vorderingen die de bedrijfsopvolging veilig kunnen stellen. Niet valt in te zien hoe het voorstel valt te rijmen met het op p. 23 geformuleerde uitgangspunt voor nieuwe pachtwetgeving, waarvan de tekst luidt:&lt;/p&gt;&lt;blockquote&gt;Er dienen, met het oog op de continuïteit van landbouwbedrijven en duurzaamheid van het grondgebruik incentives te zijn voor een langdurige pachtverhouding.&lt;/blockquote&gt;&lt;p&gt;Ook door het voorkeursrecht is met een paar zinnen een streep gezet. Het volgende citaat is ontleend aan p. 35:&lt;/p&gt;&lt;blockquote&gt;De vraag is of de pachter überhaupt wel een voorkeursrecht moet toekomen, als de pachtovereenkomst gewoon kan worden voortgezet tot het einde van de looptijd. Ik zou denken van niet.&lt;/blockquote&gt;&lt;p&gt;De Pachtwet bepaalde in art. 34 lid 1 dat de derde die de eigendom van een verpacht object verkreeg, de oorspronkelijke verpachter in alle rechten en plichten opvolgde. Dit betekende dat ook in de eerste jaren dat deze regeling van kracht was (dat wil zeggen: vanaf 1958) het feit dat de eigendom van een dergelijk object werd overgedragen niet verhinderde dat de desbetreffende pachtovereenkomst tot het einde van de looptijd werd voortgezet. Desondanks heeft de wetgever aanleiding gezien om met ingang van 1 januari 1963 het voorkeursrecht van de pachter te introduceren.[13] Wat waren de redenen dat de wetgever hiertoe besloot? Zijn deze redenen komen te vervallen? Of hadden zij achteraf gezien niet tot een aanpassing van de Pachtwet moeten leiden? Het lijkt mij dat dit soort vragen eerst zal moeten worden beantwoord, voordat de conclusie wordt getrokken dat de huidige art. 7:378 tot en met 7:384 BW kunnen worden doorgehaald.&lt;/p&gt;&lt;h2&gt;6. Grondkamer en pachtkamers&lt;/h2&gt;&lt;p&gt;De evaluator ziet geen redenen om de grondkamers te handhaven. De preventieve toetsing van overeenkomsten ziet hij als een anachronisme (evaluatierapport, p. 27), terwijl de overige taken net zo goed aan de pachtrechter kunnen worden opgedragen. Tegen de opvatting dat de vereiste goedkeuring vooraf van onder meer pachtovereenkomsten door een overheidsorgaan niet meer van deze tijd is, valt mijns inziens weinig in te brengen.&lt;/p&gt;&lt;p&gt;Naar huidig recht dient de vervangende machtiging van art. 7:348 lid 2 BW aan de grondkamer te worden verzocht, terwijl – in afwijking van de systematiek van de Pachtwet – ter zake van de vervangende machtiging van art. 7:350 lid 3 BW de pachtkamer bevoegd is. Het is denkbaar dat de beide taken aan de pachtkamer worden toegedeeld, maar een toedeling van zowel het één als het ander aan de grondkamer is evenzeer mogelijk. Aan de huidige situatie moet hoe dan ook een einde komen. Zij impliceert immers dat in het geval van een voorgenomen wijziging (art. 7:348 BW) die tevens een verbetering is (art. 7:350 BW) twee afzonderlijke procedures moeten worden gevoerd; eerst bij de grondkamer (met de mogelijkheid van beroep bij de Centrale Grondkamer) en dan nog eens bij de pachtkamer (met de mogelijkheid van hoger beroep en cassatie). Bizar en geld verspillend, veel meer valt er over de sinds november 2007 geldende voorschriften niet te zeggen.&lt;/p&gt;&lt;p&gt;De taxatie van de marktwaarde in het kader van het voorkeursrecht zou volgens de evaluator heel goed kunnen worden opgedragen aan de pachtkamer, die vervolgens een deskundige kan inschakelen. Ik zal niet beweren dat dit onmogelijk is, maar van een redelijk alternatief voor de grondkamers lijkt mij in dit geval geen sprake. De vereiste deskundigheid is juist bij die grondkamers al aanwezig.&lt;/p&gt;&lt;p&gt;Een en ander impliceert dat voor mij niet vaststaat dat we van de grondkamers afscheid zouden moeten nemen. Er komt nog bij dat, zoals in het voorgaande al aan de orde kwam, de evaluator op zoek is naar een orgaan dat de door hem bedoelde ‘redelijke pachtprijs’ zou kunnen vaststellen. De door hem bepleite arbitrage vormt als gezegd geen sluitende oplossing. Wat is er eenvoudiger dan die taak neer te leggen bij een orgaan dat al ruim vijftig jaren bestaat en veel ervaring op dit gebied heeft opgedaan? De grondkamers zijn hiertoe toch bij uitstek geëquipeerd?&lt;/p&gt;&lt;p&gt;Wat betreft het handhaven van de pachtkamers heeft de evaluator geen eenduidig standpunt ingenomen. Op p. 37 van zijn rapport valt te lezen:&lt;/p&gt;&lt;blockquote&gt;Men kan zich afvragen of het pachtrecht zodanig specialistisch is dat er aparte kamers voor moeten zijn (…) maar als de conclusie luidt dat dit het geval is, zou in elk geval tot concentratie gekomen moeten worden (…).&lt;/blockquote&gt;&lt;p&gt;Mijns inziens is het pachtrecht inderdaad zo specialistisch dat het behoud van pachtkamers is geïndiceerd. Het afschaffen ervan is niet efficiënt, aangezien pachtkamers regelmatig met vragen worden geconfronteerd die door juristen niet zomaar zijn te beantwoorden omdat zij de vereiste landbouwkundige kennis ontberen. In een dergelijk geval beschikt een rechter uiteraard over de mogelijkheid om een deskundige te benoemen, maar dat is omslachtig, tijdrovend en duur. Net als in de grondkamers is in de pachtkamers de vereiste deskundigheid normaal gesproken aanwezig. Ik pleit er dan ook voor om het instituut pachtkamer te behouden.&lt;/p&gt;&lt;p&gt;Wel blijf ik van mening dat het aantal pachtkamers in eerste aanleg moet worden beperkt, in verband met de afname van het aantal pachtzaken gedurende de afgelopen jaren.[14] Om de kwaliteit van de pachtkamers te kunnen waarborgen is het noodzakelijk dat zij voldoende zaken krijgen voorgelegd, en zo hun expertise in stand kunnen houden.&lt;/p&gt;&lt;h2&gt;7. Naar een gewijzigde Titel 7.5 BW&lt;/h2&gt;&lt;p&gt;In het voorgaande werd forse kritiek geuit op het evaluatierapport en op de voorstellen die daarin zijn verwoord voor het wijzigen van Titel 7.5 BW. De vraag rijst hoe het pachtrecht van de toekomst er dan wel uit zou moeten zien.&lt;/p&gt;&lt;p&gt;Mijns inziens dienen we – het lijkt vloeken in de kerk – afscheid te nemen van in elk geval de geliberaliseerde pacht, zodat de reguliere pacht weer de standaard gaat vormen. Wel moeten de wettelijke voorschriften inzake die reguliere pacht dan op enkele punten worden aangepast. De belangrijkste wijziging zou de pachtprijzen moeten betreffen. Met regelmaat hoor ik beweren dat pachters en verpachters zichzelf heel goed in staat achten om de prijs van een pachtobject in onderling overleg te bepalen. De praktijk met de geliberaliseerde pacht wijst ook in die richting. Van excessen lijkt geen sprake te zijn; het bepaalde in art. 7:397 lid 4 BW heeft nimmer tot toepassing hoeven te komen. Tegen deze achtergrond stel ik voor om pachters en verpachters de vrijheid te geven om afspraken te maken over de hoogte van de pachtprijs bij de aanvang van een reguliere overeenkomst, zonder dat zij daarbij aan wettelijk voorgeschreven maxima zijn gebonden.&lt;/p&gt;&lt;p&gt;Ook zouden zij vrij moeten zijn om afspraken te maken over de wijze waarop de overeengekomen prijs tussentijds wordt verhoogd, met dien verstande dat partijen de mogelijkheid moeten krijgen om periodiek herziening van de pachtprijs te verzoeken. De perioden zouden samen kunnen vallen met de duur van de rechtsverhouding, in die zin dat een verzoek tot herziening kan worden gedaan ter gelegenheid van een verlenging. De behandeling van dergelijke verzoeken zou kunnen geschieden door de grondkamers, die in mijn voorstel dus blijven voortbestaan.&lt;/p&gt;&lt;p&gt;Voor het principieel wijzigen van de wettelijke bepalingen inzake de duur van pachtovereenkomsten ontbreekt mijns inziens elke aanleiding. Met name is er geen enkele reden om het bepaalde in art. 7:325 lid 1 BW ingrijpend aan te passen, en veel langere termijnen voor te schrijven ter zake van de ‘wettelijke duur’ voor hoeven enerzijds en los land (en losse gebouwen) anderzijds . Partijen kunnen in mijn voorstel een afwijkende (hetzij langere, hetzij kortere) duur overeenkomen. In de praktijk bestaat immers enerzijds behoefte aan waarborgen voor de continuïteit van ondernemingen (en daarmee aan duurzame pachtverhoudingen), maar afhankelijk van de omstandigheden anderzijds tegelijkertijd ook aan een meer flexibel grondgebruik. Teneinde aan laatstbedoelde behoefte tegemoet te komen, zou kunnen worden overwogen om de mogelijkheid tot het aangaan van overeenkomsten voor een kortere duur ten opzichte van het huidige recht te verruimen. In dat geval zouden naast de geliberaliseerde pacht ook andere bijzonder pachtvormen kunnen komen te vervallen.&lt;/p&gt;&lt;p&gt;De bepalingen inzake verlenging, indeplaatsstelling en medepacht blijven in mijn voorstel gehandhaafd. Wat deze bepalingen betreft moet men zich realiseren dat zij – anders dan ten onrechte wel eens wordt gesuggereerd – geen &lt;span class="Cursief"&gt;recht&lt;/span&gt; op verlenging, indeplaatsstelling of medepacht bewerkstelligen, maar niet meer dan een toegang tot de rechter. In het voorgaande werd er al op gewezen dat het schrappen ervan impliceert dat partijen deze toegang wordt onthouden. Met name voor pachters heeft dat zeer nadelige gevolgen. Zij beschikken dan immers niet meer over de mogelijkheid om de rechter te laten oordelen over hun bezwaren tegen een opzegging, dan wel over hun plannen in het kader van een door hen beoogde bedrijfsopvolging, ook indien zij aan dergelijke bezwaren en plannen alleszins deugdelijke en redelijke argumenten ten grondslag kunnen leggen.&lt;/p&gt;&lt;p&gt;Op de in Titel 7.5 BW opgenomen criteria aan de hand waarvan de pachtkamer in de onderscheiden procedures tot een oordeel moet komen, valt mijns inziens weinig aan te merken. Je kunt je achteraf afvragen of de rechtspraak gedurende de eerste decennia na 1958 wat enkele onderwerpen betreft niet wat al te rigide is geweest, maar in bijvoorbeeld het geval van de indeplaatsstelling is mijns inziens medio 2002 een koerswijziging ingezet die tot gevolg heeft dat ook op de &lt;span class="Cursief"&gt;toepassing&lt;/span&gt; van de wettelijke criteria nauwelijks kritiek mogelijk is. Ik doel op het feit dat aanvankelijk voor de afwijzing van een vordering tot indeplaatsstelling, indien eenmaal was komen vast te staan dat een nieuwe pachter werd voorgesteld die voldoende waarborgen bood voor een behoorlijke bedrijfsvoering, noodzakelijk werd geacht dat deze persoon voor de verpachter in redelijkheid niet aanvaardbaar was. In een arrest van 20 augustus 2002 werd overwogen dat het bij een op feiten en omstandigheden gebaseerde beslissing naar billijkheid niet past, dat op voorhand bepaalde belangen bij andere belangen ten achter worden gesteld.[15] Hierop aansluitend werd in een arrest van 29 mei 2007, in geval van een vordering tot medepacht, een ‘open’ afweging van belangen toegepast.[16] Tegen het maken van een dergelijke afweging kunnen mijns inziens geen redelijke bezwaren worden ingebracht.&lt;/p&gt;&lt;p&gt;Het voorkeursrecht is jarenlang voor verpachters een bron van ergernis geweest. Met het in 1995 aan de desbetreffende regeling toevoegen van voorschriften die de afroming beoogden van de winst die een pachter bij doorverkoop kon genereren, werd een deel van de bezwaren weggenomen.[17] In 2007 werd vervolgens het fenomeen ‘veilige verpachter’ geïntroduceerd, waarmee nog eens bezwaren van verpachters kwamen te vervallen.[18] Hiermee is een evenwichtige regeling tot stand gekomen, waarvan zonder nadere argumentatie niet valt te begrijpen waarom deze plotseling zou moeten worden geschrapt.&lt;/p&gt;&lt;h2&gt;8. Ter afronding&lt;/h2&gt;&lt;p&gt;Uit mijn in het mei-nummer van dit tijdschrift gepubliceerde Kort en bondig kwam reeds naar voren dat ik de uitgevoerde evaluatie van Titel 7.5 BW geen warm hart toedraag. Het Nederlands pachtrecht dreigt steeds verder in het slop te raken, als gevolg van de tweeslachtigheid die de wetgever in 1995 met de introductie van de eenmalige pacht in het systeem heeft gebracht, en in 2007 met de geliberaliseerde pacht nog eens heeft versterkt. De voorstellen van de evaluator dragen er niet aan bij om de teloorgang van de pacht te voorkomen. Zij dreigen er veeleer toe te leiden dat de wetgever er voorlopig van van afziet om Titel 7.5 BW fundamenteel te herzien.&lt;/p&gt;&lt;p&gt;Mijns inziens zou het pachtrecht nog altijd kunnen voorzien in behoeften van zowel eigenaren als gebruikers van agrarische onroerende zaken, mits een beperkt aantal wijzigingen in Titel 7.5 BW wordt aangebracht. De reguliere pacht moet daarbij weer tot de standaard worden gemaakt. In verband hiermee stel ik voor om de bepalingen inzake (onder meer) de geliberaliseerde pacht te schrappen, en daarvoor in de plaats de mogelijkheid tot het aangaan van pachtovereenkomsten met een kortere dan de wettelijke duur te verruimen. Voorts stel ik voor om de wettelijke voorschriften betreffende de reguliere pacht in die zin te wijzigen, dat het bepalen van de aanvangsprijs aan partijen wordt overgelaten.&lt;/p&gt;&lt;p&gt;Voor het overige hoeft er niet zo heel veel aan Titel 7.5 te worden veranderd. Met name zie ik geen aanleiding om de huidige bepalingen inzake de duur van de overeenkomst ingrijpend te wijzigen, en de bepalingen inzake verlenging, indeplaatsstelling, medepacht en voorkeursrecht te laten vervallen. Pachters en verpachters moeten over de mogelijkheid blijven beschikken om eventuele vorderingen ter zake van deze onderwerpen aan de rechter voor te leggen, en hun onderlinge belangen daarbij te laten afwegen.&lt;/p&gt;&lt;p&gt;Ik besef dat mijn voorstellen een nadere uitwerking behoeven. Een dergelijke uitwerking gaat het bestek van deze bijdrage te buiten. Vooralsnog hoop ik met mijn voorstellen een aanzet te geven tot een discussie, die er uiteindelijk toe zal leiden dat de pacht – na te zijn geëvalueerd – wordt gereanimeerd.&lt;/p&gt;</content><legacyfootnotes/><footnotes><footnote>1 D.W. Bruil, ‘Evaluatie pachtregelgeving’, Wageningen, Instituut voor Agrarisch Recht, 2014.</footnote><footnote>2 G.M.F. Snijders, ‘Sleutelen aan de pacht; een gemiste kans’, &lt;span class="Cursief"&gt;Agr.r&lt;/span&gt;. 2014, p. 169-170.</footnote><footnote>3 D. Luteijn, ‘Pacht als financieringsinstrument gericht op de toekomst’, &lt;span class="Cursief"&gt;Agr.r&lt;/span&gt;. 1988, p. 233-238.</footnote><footnote>4 Idem, p. 235.</footnote><footnote>5 P. de Visser, ‘Pacht- en koopprijzen (I)’, &lt;span class="Cursief"&gt;Agr.r.&lt;/span&gt; 1985, p. 68.</footnote><footnote>6 G.M.F. Snijders, ‘Evaluatie van de pacht’, &lt;span class="Cursief"&gt;Agr.r&lt;/span&gt;. 2013, p. 289.</footnote><footnote>7 W.L. Valk, ‘Waarom moet er wat gebeuren?’, &lt;span class="Cursief"&gt;Agr.r.&lt;/span&gt; 2012, p. 210-213.</footnote><footnote>8 Idem, p. 210-211.</footnote><footnote>9 Idem, p. 211.</footnote><footnote>10 Zie het rapport op p. 55.</footnote><footnote>11 G.M.F. Snijders, ‘Sleutelen aan de pacht; een gemiste kans’, &lt;span class="Cursief"&gt;Agr.r&lt;/span&gt;. 2014, p. 169-170.</footnote><footnote>12 Op p. 34 van het rapport is in het kader van art. 7:366 BW verwezen naar Duitsland, en op p. 36 naar aanleiding van het voorkeursrecht naar Duitsland en Frankrijk.</footnote><footnote>13 Dit gebeurde met het aan de Pachtwet toevoegen van de art. 56a t/m 56h bij wet van 29 november 1962, S. 514.</footnote><footnote>14 Zie G.M.F. Snijders, ‘Breng aantal pachtkamers terug’, &lt;span class="Cursief"&gt;Agr.r.&lt;/span&gt; 2011, p. 353.</footnote><footnote>15 Pachtkamer Gerechtshof Arnhem 20 augustus 2002, &lt;span class="Cursief"&gt;Agr.r&lt;/span&gt;. 2004/5213 (Koggel c.s./Van Voorst tot Voorst).</footnote><footnote>16 Pachtkamer Gerechtshof Arnhem 29 mei 2007, &lt;span class="Cursief"&gt;Agr.r&lt;/span&gt;. 2008/5419 (Dreesman c.s./De Weerd). Zie over dit onderwerp nader Asser/Snijders 7-III 2013/173.</footnote><footnote>17 Aanvankelijk vond dit plaats door het invoegen van art. 56i Pachtwet. Zie thans art. 7:384 BW.</footnote><footnote>18 Zie art. 7:380 lid 1 onder e BW.</footnote></footnotes><auteurs>mr. G.M.F. Snijders</auteurs><published>2014-08-12 13:05:43</published><modified>2014-08-13 09:52:46</modified><editiondate>2014-08-12</editiondate><htmlpath>https://denhollander.info/artikel/11539</htmlpath></article>
</articles></edition>