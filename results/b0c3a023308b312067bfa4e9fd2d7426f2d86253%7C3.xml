<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2012</searchword><id>9741</id><udhid>UDH:TvAR/9741</udhid><titel>Het pachtrecht met eenschaartje geknipt. Preadvies voor de jaarvergadering vande Vereniging voor Agrarisch Recht 2012</titel><searchwords><searchword>TvAR 3/2012</searchword><searchword>UDH:TvAR/9741</searchword></searchwords><attachments><attachment><name>TvAR2012_03_03_Het_pachtrecht.pdf</name><extention>pdf</extention><url>https://denhollander.info/download/8468/ci</url></attachment></attachments><inleiding>Inleiding&#13;
Met ingang van 1 september 2007 is het pachtrecht opge­nomen in titel 7.5 van het Burgerlijk Wetboek. Ten opzichte van de Pachtwet is bij die gelegenheid een aantal wijzigin­gen in de regeling aangebracht.&#13;
De nieuwe regeling is nu bijna vijf jaar van kracht. De re­geling kent geen verplichting om de effecten van de nieu­we, dan wel gewijzigde, pachtregelgeving te evalueren. Wel heeft minister Hirsch Ballin bij de behandeling van het wetsvoorstel in de Eerste Kamer toegezegd aan het ein­de van de kabinetsperiode te bekijken hoe de regeling in de praktijk heeft gewerkt.1 Het einde van de regeerperiode van het betreffende kabinet kwam waarschijnlijk sneller dan de minister bij de behandeling van het wetsvoorstel voorzag. In ieder geval is, voor zover bekend, met een evaluatie nog geen begin gemaakt.&#13;
Om die reden heeft de Vereniging voor Agrarisch Recht er voor gekozen om tijdens de jaarvergadering van 2012 de re­geling, nu deze een aantal jaren van kracht geweest is, te­gen het licht te houden en te evalueren. Die evaluatie zou bij voorkeur plaats moeten vinden aan de hand van de jurispru­dentie die op basis van de nieuwe regelgeving tot stand ge­komen is. Er zijn echter nog maar weinig uitspraken die be­trekking hebben op het nieuwe recht gepubliceerd.&#13;
Bij het schrijven van dit preadvies heb ik mij dan ook voor­al moeten laten leiden door de literatuur, met name de arti­kelen die over de nieuwe pachtregels verschenen zijn. Rond de inwerkingtreding van het wetsvoorstel zijn daarover een aantal artikelen verschenen2, waaronder een preadvies voor de jaarvergadering van de Vereniging Agrarisch Recht in 20083, waarin een aantal knelpunten werden gesignaleerd.&#13;
Dit preadvies is met name geschreven vanuit de opdracht om de regeling kritisch te bezien en onvolkomenheden daar­in te signaleren. Dit betekent dat de meer politieke keuzes die in 2007 gemaakt zijn, niet ter discussie worden gesteld. De beslissing van de wetgever om uitsluitend bedrijfsma­tig gebruik nog als pacht aan te merken, de beslissing om geliberaliseerde pacht mogelijk te maken en de keuze van de wetgever voor de mogelijkheid om in het geval van een zogenaamde veilige verpachter het voorkeursrecht van de pachter te passeren, voorbeelden van die keuzes, heb ik als een gegeven beschouwd. Die benadering zou vraagtekens kunnen oproepen, omdat met name het criterium van de be­drijfsmatigheid de nodige discussie en jurisprudentie ople­vert. De wetgever heeft hier echter bewust gekozen voor een criterium, waarvan de inhoud in de rechtspraak nader moet worden ingevuld. Ik heb dat dan ook niet als een knelpunt gezien. Ook het derde lid van art. 7:313 BW, om een voor­beeld te noemen, is naar mijn mening geen knelpunt, in ma­teriële zin, maar een punt waar de liberalisering waarvoor de wetgever in 2007 heeft gekozen, botst met de gedachte dat de pachter moet worden beschermd uit de Pachtwet. Dat is het gevolg van een (politieke) keuze van de wetgever.4&#13;
</inleiding><content>Werkwijze&#13;
In dit preadvies worden de (veronderstelde) onvolkomen­heden en knelpunten, zoals die in de literatuur en bij een kritische (her-) beschouwing van titel 7.5 BW naar voren komen, gesignaleerd en besproken. Daarbij worden uiter­aard de meningen uit de handboeken betrokken. Zo moge­lijk wordt ook de sinds de inwerkingtreding op 1 september 2007 tot stand gekomen rechtspraak bij de beschouwing be­trokken. Indien daartoe aanleiding bestaat wordt een wijzi­ging van de wettekst voorgesteld.&#13;
Het preadvies is in een aantal hoofdstukken verdeeld, waar­in de te bespreken punten en bepalingen bij elkaar zijn ge­zet. De onderverdeling is als volgt:&#13;
1. Opzegging en beëindiging;&#13;
2. Bezichtiging;&#13;
3. Voorkeursrecht;&#13;
4. Het overlijden van de pachter;&#13;
5. Verlenging na goedkeuring kortere dan wettelijke duur;&#13;
6. Herziening pachtprijs.&#13;
1. Opzegging en beëindiging&#13;
1.1 Inleiding&#13;
Met de komst van afdeling 10 van Hoofdstuk 7.5 BW werd een einde gemaakt aan een regeling die het pachtrecht een bijzonder karakter gaf, de zogenaamde verlengingsrege­ling. Die regeling, met het verlengingsverzoek dat werd behandeld in een procedure met een non-contentieus karakter, het onderscheid tussen verplichte en facultatieve afwijzings­gronden en de beschikking die door de griffier van de pacht­kamer aangetekend moest worden verzonden om de termijn voor hoger beroep te doen aanvangen, werd vervangen door een regeling waarin alleen de opzegging is gebleven. De huidige regeling is geïnspireerd door het huurrecht. Zij kent vijf gronden, genoemd in art. 7:370 BW, waarop een pacht­overeenkomst bij vonnis door de pachtkamer kan worden beëindigd. &#13;
1.2 Jurisprudentie. &#13;
Het aantal gepubliceerde beslissingen op vorderingen tot be­ëindiging na opzegging is zeer beperkt. Het eerste gepubli­ceerde arrest van de pachtkamer van het gerechtshof Arn­hem werd gewezen op 5 januari 2010.5 Uit het tussenarrest van 7 juli 2009, dat bij dit arrest is opgenomen, blijkt de hui­dige werkwijze van het pachthof in beëindigingszaken. In het tussenarrest wordt een comparitie bepaald. Daarbij wordt aan partijen opgedragen om vragenlijsten in te vullen en de door het hof nodig geachte stukken over te leggen. Hoewel dat niet als knelpunt werd gesignaleerd, is over de wijze waarop de pachter zich overeenkomstig art. 7:369 BW dient te ver­zetten tegen de opzegging, duidelijkheid verschaft in een ar­rest van 15 februari 2011.6 Het hof oordeelt dat van de pach­ter niet geëist kan worden dat zijn verzet tegen de opzegging in gaat op de door de verpachter aangevoerde gronden. Con­clusie is dan ook dat de pachter kan volstaan met het noemen van de reden voor zijn verzet, namelijk de wens om de pacht­overeenkomst voort te zetten.7 Uitspraken inzake een vorde­ring tot beëindiging op de ‘nieuwe’, uit het huurrecht over­genomen beëindigingsgrond van art. 7:370, lid 1, sub d, zijn nog niet gepubliceerd. Wel is op 7 december 2010 een arrest gewezen waarbij het hof heeft bevestigd dat een toewijzend (ontruimings-) vonnis alleen gemotiveerd uitvoerbaar bij voorraad verklaard kan worden, bij kennelijke ongegrond­heid van het verweer van de pachter tegen beëindiging van de pacht, conform het bepaalde in art. 7:369 BW.8 &#13;
1.3 Knelpunten &#13;
In de literatuur zijn een tweetal onvolkomenheden in de op­zeggings- en beëindigingsregeling gesignaleerd. Die betref­fen de formulering van de b-grond en het ontbreken van een schadeloosstellingsregeling bij de e-grond van art. 7:370 BW. Daarnaast is de redactie van de opzeggingsgrond van art. 7:370, lid 1, sub d, onduidelijk. &#13;
1.4 Duurzaam eigen gebruik (art. 7:370, lid 1, sub b, Burgerlijk Wetboek) &#13;
In art. 7:370, lid 1, sub b, BW, is de grond voor opzegging wegens voorgenomen eigen gebruik opgenomen. Deze op­zeggingsgrond is overgenomen uit de regeling voor verhuur van bedrijfsruimte, art. 7:296, lid 1, onder b, BW. De Pacht­wet kende in art. 41 een opzeggingsmogelijkheid in verband met voorgenomen eigen gebruik. &#13;
In haar preadvies uit 20089 signaleert Harbers dat in deze bepaling ten onrechte niet is opgenomen dat het moet gaan om voorgenomen duurzaam gebruik ‘voor agrarische doel­einden’. Zij noemt twee argumenten voor haar stelling. In de eerste plaats kende art. 41 Pachtwet die toevoeging wel, terwijl de opzeggingsregeling een voortzetting zou moe­ten vormen van de art. 36-48 Pachtwet. Een zo ingrijpen­de breuk met de oude wetgeving zou nader verklaard moe­ten zijn (in de wordingsgeschiedenis van deze bepaling). In de tweede plaats wijst zij er op dat indien de b-grond van art. 7:370 BW ook betrekking zou hebben op voorgenomen niet-agrarisch gebruik, de e-grond van art. 7:370 BW zin­ledig zou zijn.10 Een vordering tot beëindiging in verband met voorgenomen hobbymatig gebruik, moet worden afge­wezen. In de eerste plaats door het vereiste dat het eigen ge­bruik ‘dringend’ nodig moet. In de tweede plaats door het gebruik van de term ‘landbouw’, die op grond van art. 7:312 BW een bedrijfsmatige exploitatie vereist. &#13;
Jurisprudentie op basis van art. 7:370, lid 1, sub b, is (nog) niet gepubliceerd. &#13;
1.5 Voorstel tot aanpassing &#13;
Harbers concludeert, onder verwijzing naar een aantal ande­re schrijvers, dat de opzeggingsgrond van art. 7:370, lid 1, onder b, moet worden beperkt tot duurzaam landbouwkun­dig gebruik. De wettekst zou in die zin aangevuld moeten worden, zodat deze zou luiden &#13;
Artikel 370 1. De rechter kan de vordering slechts toewijzen op de grond dat: a. (…) b. De verpachter aannemelijk maakt dat hij, zijn echtge­noot, zijn geregistreerde partner, een bloed- of aanver­want in de eerste graad of een pleegkind het verpachte duurzaam in gebruik wil nemen voor de landbouw en hij het verpachte daartoe dringend nodig heeft; &#13;
1.6 Beëindiging in verband met bestemmings­wijziging (art. 7:370, lid 1, sub e, Burgerlijk Wetboek) &#13;
Bij de inwerkingtreding van het herziene pachtrecht op 1 september 2007 is in de literatuur door een aantal schrij­vers11 gesignaleerd, dat een vergoedingsregeling, overeen­komstig art. 48 Pachtwet, bij de beëindiging van de pacht in verband met bestemmingswijziging, ontbreekt. Art. 7:376 BW, dat ontbinding van de pachtovereenkomst in verband met bestemmingswijziging mogelijk maakt, kent wel een vergoedingsregeling. &#13;
Uit de wetsgeschiedenis blijkt niet dat de wetgever een rege­ling voor de schadevergoeding bewust achterwege heeft ge­laten. Heisterkamp en Valk wijzen er op dat uit de art. 7:377, lid 4, tweede volzin, en art. 7:387, lid 1, valt af te leiden dat de wetgever is uitgegaan van een stelsel waarin bij pachtbe­ëindiging in verband met bestemmingswijziging een scha­deloosstelling wordt geboden.12 Het achterwege laten van &#13;
­de regeling inzake de schadeloosstelling lijkt dan ook een omissie van de wetgever te zijn. Anders valt niet te verkla­ren, aldus Heisterkamp en Valk, waarom bij beëindiging van de pachtovereenkomst op grond van het beding van art. 7:385, onder d, BW wel en bij beëindiging op grond van art. 7:370, lid 1, sub e, BW geen schadevergoeding verschuldigd zou zijn. &#13;
1.7 Mogelijke remedies &#13;
In de periode na 1 september 2007 zijn geen uitspraken ge­publiceerd, waarin de vraag naar een schadeloosstelling bij beëindiging van de pachtovereenkomst op grond van be­stemmingswijziging, aan de orde was. Gezien het econo­misch tij na 2007 is dat ook niet zo vreemd. Heisterkamp en Valk gaan er van uit dat het ontbreken van de pendant van art. 48 Pachtwet op twee manieren kan worden opgelost. In de eerste plaats door analoge toepassing van de leden 3 en volgende van art. 7:377 BW, de ontbindingsbepaling, waar­in wel in een schadeloosstelling is voorzien. In de tweede plaats door middel van de ‘kan’-bepaling van art. 7:370 BW, in die zin dat de pachtkamer de vordering tot beëindiging al­leen toewijst, indien de verpachter de juiste schadeloosstel­ling biedt.13 &#13;
Wat betreft de eerste oplossing geldt, dat de wet voor toe­passing naar analogie geen basis biedt. Gezien het belang dat art. 7:377 BW lijkt te hechten aan de regeling van de schadeloosstelling in het geval van ontbinding -aan de scha­deloosstelling worden vijf leden van het genoemde artikel gewijd- doet het vreemd aan om bij een vergelijkbare beëin­digingsbepaling te moeten werken met een bepaling die de wetgever daarvoor niet heeft bedoeld. Tegen de tweede op­tie valt in te brengen dat juist de opzeggingsgrond van art. 7:370, lid 1, onder e, van de vijf gronden voor opzegging, aan de pachtrechter de minste afwegingsruimte biedt. &#13;
Zodra aan de gronden voor ontbinding op grond van art. 7:377 BW is voldaan, kan de vordering tot beëindiging im­mers worden toegewezen. De schadeloosstelling vormt in dat artikel geen onderdeel van de gronden waaraan moet worden voldaan om tot ontbinding te kunnen geraken. Met de eis een voldoende schadeloosstelling te bieden, zou een element in de afweging worden betrokken, dat daar niet in hoort. &#13;
Art. 48 Pachtwet (oud) &#13;
Art. 7:377 BW verplicht de rechter om de verpachter te ver­oordelen tot schadeloosstelling van de pachter. Het artikel stemt op dit punt overeen met art. 52 Pachtwet (oud). In de jurisprudentie op basis van art. 52 Pachtwet is bepaald dat de rechter de schade zelf moest vaststellen. Van de pachter mocht geen schadeberekening en zelfs geen schadebegroting worden verlangd.14 &#13;
In het geval een verlengingsverzoek in verband met een be­stemmingswijziging werd afgewezen (art. 40 Pachtwet) kon op grond van art. 48 Pachtwet door de pachter een schade­loosstelling worden gevorderd. Daarvoor was niet alle ge­vallen een rechterlijke beslissing op een verlengingsverzoek vereist. De pachter die een verlengingsprocedure achterwe­ge liet, omdat deze zinloos zou zijn, kon op basis van art. 48 een schadeloosstelling vorderen.15 Dat vloeide voort uit het feit dat art. 40 Pachtwet (oud) een verplichte afwijzings­grond inhield. Indien aan de formele vereisten van art. 40 Pachtwet (oud) werd voldaan, moest de pachtrechter het ver­lengingsverzoek van de pachter in beginsel afwijzen. In be­ginsel, omdat de pachtovereenkomst op grond van art. 45 Pachtwet (oud) de mogelijkheid bood wegens bijzondere omstandigheden de pachtovereenkomst met minder dan zes jaren te verlengen.16 &#13;
Art. 7:370 &#13;
Indien er van uitgegaan moet worden dat art. 7:370, lid 1, sub e, BW correspondeert met art. 40 Pachtwet (oud)17, be­tekent dit dan ook dat de pachter kan afzien van verzet in de zin van art. 7:369, eerste lid, BW, indien vast staat dat aan alle eisen voor algehele ontbinding op grond van art. 7:377 BW is voldaan? Het is immers niet de bedoeling dat de on­der het oude recht ontwikkelde rechtspraak door de inwer­kingtreding van de nieuwe opzeggingsregeling haar beteke­nis verliest. &#13;
Op grond van de wettekst ben ik geneigd deze vraag ontken­nend te beantwoorden. De pachtrechter kan immers de vor­dering tot beëindiging van de verpachter honoreren, maar daartoe bestaat geen verplichting. Beslist wordt ‘uiteinde­lijk naar billijkheid’18. De pachtrechter zou kunnen oorde­len dat weliswaar aan de formele eisen is voldaan, maar dat de noodzaak om de pacht te beëindigen niet is aangetoond. Onder het huidige recht zou dat betekenen dat de vordering tot beëindiging wordt afgewezen. Verlenging is immers niet mogelijk. &#13;
Vanuit de praktijk ben ik geneigd de vraag bevestigend te beantwoorden. Indien vast staat dat de pacht zal worden be­ëindigd, als gevolg van de beëindigingsvordering van de verpachter, heeft het weinig zin nog over de beëindiging te procederen. Indien de pachter een vordering om de verpach­ter tot schadeloosstelling te veroordelen aan de rechter kan voorleggen, ook indien de pacht als gevolg van een opzeg­ging op grond van de e-grond is geëindigd, zal het verzet vaak achterwege blijven. Indien aan de opzegging twee of zelfs meer gronden ten grondslag gelegd worden, waaronder de e-grond, zal de pachter uiteraard verzet moeten doen, zo­dat de rechter moet vaststellen of en, zo ja, op welke grond de opzegging tot beëindiging moet leiden. &#13;
Conclusie &#13;
Net als onder de werking van art. 40 Pachtwet (oud) dient ook de pachter wiens pachtovereenkomst door opzegging op grond van de in art. 7:370, lid 1, sub e, BW is geëindigd, zonder hij zich tegen die opzegging heeft verzet, schade­loosstelling te kunnen vorderen. &#13;
1.8 Wijzigingsvoorstel &#13;
Om de op dit punt geconstateerde leemte weg te nemen, zou aan art. 7:370 BW een derde lid toegevoegd kunnen worden, dat de rechter verplicht de verpachter tot schadeloosstelling te veroordelen, indien de pachtovereenkomst na opzegging op basis van de e-grond van art. 7:370 BW wordt beëindigd. &#13;
Daarmee zou zoveel mogelijk bij het systeem van art. 7:377 BW aangesloten worden. &#13;
Naar analogie van art. 48 Pachtwet, zou die bepaling kunnen luiden als volgt. &#13;
Artikel 7:370 1. (…) 2. (…) 3. Indien de pachtovereenkomst eindigt door opzeg­ging of beëindiging op grond van de in het eerste lid, aanhef en onder e., bedoelde grond, terwijl de pacht­overeenkomst voor de in artikel 325, eerste of tweede lid, bedoelde duur is aangegaan, dan wel voor een kortere duur is aangegaan en nadien met een periode van zes jaar is verlengd, veroordeelt de pachtkamer de verpachter aan de pachter een schadeloosstel­ling te betalen, voor de periode waarover de pachter het gepachte nog had kunnen gebruiken, indien de omstandigheden waaronder de pachtovereenkomst op grond van artikel 377 kan worden ontbonden zich niet zouden voordoen. Het tweede tot en met achtste lid van artikel 377, alsmede artikel 373 zijn van overeen­komstige toepassing. &#13;
1.9 Art. 7:370, lid 1, sub d, BW &#13;
Inleiding &#13;
Deze bepaling is naar mijn mening onvolledig, omdat deze niet is beperkt tot het gepachte. &#13;
De bepaling maakt beëindiging van de pachtovereenkomst mogelijk, indien de pachter een redelijk aanbod tot het aan­gaan van een nieuwe pachtovereenkomst van de verpachter heeft afgewezen. De wetgever heeft vooral bedoeld deze be­paling de plaats van art. 45 Pachtwet (oud) te laten overne­men. Nu verlenging van de pachtovereenkomst met een kor­tere dan de wettelijke duur niet meer mogelijk is, zou een door de rechter te toetsen aanbod van een overeenkomst voor een kortere duur, daarvoor in de plaats kunnen ko­men.19 Snijders noemt de mogelijkheid om langs deze weg in de pachtovereenkomst alsnog bepalingen te laten opne­men, betreffende het gebruik van de grond of de bescher­ming van natuurwaarden, in de gevallen waarin dat op grond van art. 7:326 niet mogelijk is.20 &#13;
De genoemde voorbeelden hebben steeds betrekking op het zelfde pachtobject. Dat hoeft geen verbazing te wekken, ge­zien de herkomst van deze opzeggingsgrond, het huurrecht. Zowel art. 7:274, lid 1, sub d, BW (huur woonruimte) als art. 7:296, lid 4, BW (huur bedrijfsruimte), kennen deze op­zeggingsgrond, in beide gevallen beperkt tot hetzelfde huur­object. Art. 7:274 spreekt over ‘dezelfde woonruimte’; art. 7:296 over ‘met betrekking tot het gehuurde’. &#13;
Probleemstelling &#13;
De indruk zou kunnen ontstaan dat in het pachtrecht deze opzeggingsbepaling ruimer ingezet kan worden. Denk aan een situatie, waarin de verpachter eigenaar is van een land­goed, met daarin een verpachte hoeve. Om gronden onder de Natuurschoonwet te kunnen rangschikken of om recre­atieve ontwikkelingen op het landgoed mogelijk te maken, dienen de gronden anders te worden ingedeeld. De eige­naar legt aan de pachter het voorstel voor om de pacht voor een deel van de gronden te beëindigen en de pachter te com­penseren, door dezelfde oppervlakte elders op het landgoed, eveneens op basis van een reguliere pachtovereenkomst, aan de pachter ter beschikking te stellen. Indien de pachter wei­gert mee te werken, zou de verpachter kunnen opzeggen op de grond dat de pachter een redelijk aanbod tot het aangaan van een nieuwe pachtovereenkomst weigert. &#13;
In dit geval is naar mijn mening geen sprake van een nieuwe pachtovereenkomst. De bestaande pachtovereenkomst blijft immers voor een deel in stand en wordt voor een ander deel beëindigd. Daarnaast wordt wel een nieuwe overeenkomst voorgesteld, maar die betreft een pachtobject dat tot nu toe niet tot de pachtverhouding tussen partijen behoort. Het ge­schil tussen partijen betreft ook niet die nieuwe overeen­komst, maar de (gedeeltelijke) beëindiging van de bestaan­de overeenkomst. &#13;
Conclusie &#13;
Met name uit de vergelijking met de bepalingen van het huurrecht, waarnaar de wetgever ook uitdrukkelijk heeft verwezen, dient aan deze opzeggingsgrond een beperkte uit­leg te worden gegeven, in die zin dat de ‘nieuwe’ overeen­komst die wordt voorgesteld, betrekking heeft op het ge­pachte. Omwille van de duidelijkheid zou dat ook in de bepaling opgenomen moeten worden. &#13;
De hiervoor geschetste casus zou opgelost kunnen wor­den met behulp van de opzeggingsgrond van art. 7:370, lid 1, onder c, BW. De verpachter zou de pachtovereenkomst – geheel of gedeeltelijk- kunnen opzeggen, met aan die op­zegging gekoppeld het aanbod, te handhaven tot een maand nadat het vonnis in de eventuele beëindigingsprocedure on­herroepelijk is geworden, om een nieuwe pachtovereen­komst aan te gaan voor de vervangende gronden. &#13;
1.10 Voorstel tot aanpassing &#13;
Artikel 7:370 1 De rechter kan de vordering slechts toewijzen op de grond dat: d. De pachter niet toestemt in een redelijk aanbod tot het aangaan van een nieuwe pachtovereenkomst met betrekking tot het gepachte, voor zover dit aanbod niet wijziging van de pachtprijs inhoudt; &#13;
2. Bezichtiging door de pachtkamer (art. 7:376, derde lid, BW) &#13;
2.1 Inleiding &#13;
Niet zozeer de bezichtiging zoals die in art. 7:376 BW mo­gelijk wordt gemaakt, als wel het verdwijnen van de be­voegdheid van de pachtkamer om op basis van art. 55, derde lid, Pachtwet (oud) op verzoek van de verpachter een onder­zoek in te stellen, is als een knelpunt in het sinds 1 septem­ber 2007 geldende recht aangeduid21. &#13;
2.2 Huidige regeling &#13;
Het eerste lid van art. 7:376 BW bepaalt dat de rechter de pachtovereenkomst op vordering van de verpachter kan ont­binden, indien de pachter in de nakoming van zijn verplich­tingen tekort geschoten is. Het derde lid bepaalt dat de rech­ter op verzoek van de verpachter, alvorens op de vordering tot ontbinding te beslissen, een onderzoek kan bevelen. Dat onderzoek heeft volgens de wettekst betrekking op de na­koming van de onderhoudsverplichtingen van de pachter. Geeft het onderzoek daartoe aanleiding, dan kan de rechter aan de pachter aanwijzingen geven, die deze moet opvolgen binnen de door de pachtkamer vast te stellen termijn. &#13;
Uit de parlementaire geschiedenis van art. 7:376 BW blijkt dat het de bedoeling van de wetgever is geweest om het tweede tot en met zesde lid van art. 55 Pachtwet (oud), al­thans de daarin opgenomen regeling voor het onderzoek en de aanwijzingen door de pachtkamer, over te nemen. Verwe­zen wordt naar de art. 7:231 en 7:280 BW inzake de huur.22 Art. 7:280 BW bepaalt dat de rechter, alvorens de huurover­eenkomst op grond van art. 7:231 BW wegens niet-nako­ming te ontbinden, aan een huurder nog een terme de grâ­ce van maximaal een maand kan toestaan om alsnog aan zijn verplichtingen te voldoen. Een bepaling zoals was op­genomen in art. 55, derde lid, Pachtwet (oud) kent het huur­recht niet. &#13;
2.3 Regeling in de Pachtwet &#13;
Aan de mogelijkheid om een bezichtiging door de pachtka­mer te gelasten, zonodig gevolgd door aanwijzingen van de pachtkamer, kan in de praktijk behoefte zijn. In het verleden werd van die mogelijkheid regelmatig gebruik gemaakt. In Houwing/Heisterkamp heet het: ‘Het beste ‘bewijs’middel is in pachtzaken wel de persoonlijke waarneming van de, im­mers ter zake van de landbouw deskundige, pachtrechter’.23 De Pachtwet kende dan ook twee eenvoudige procedures om een bezichtiging te plaatsvinden. &#13;
Art. 140 Pachtwet (oud) bepaalde dat tijdens een aanhangige procedure de pachtkamer ‘in iedere stand van de procedure’ de staat van onroerende goederen door een of meer van haar leden kon laten opnemen, mits dit twee dagen tevoren door de griffier aan partijen was meegedeeld. Van de opneming werd uiteraard proces-verbaal opgemaakt. &#13;
Art. 55 Pachtwet (oud) maakte een bezichtiging mogelijk, ook los van een procedure. Het onderzoek vond plaats op verzoek van de verpachter, zonder dat de pachter daarover werd gehoord. De wet verplichtte de pachtkamer ook om aan een verzoek van de verpachter gevolg te geven.24 De be­vindingen van de pachtkamer werden vastgelegd. Aan de pachter konden door de pachtkamer aanwijzigingen worden verstrekt. De pachter die aan deze aanwijzingen geen gevolg gaf, stelde zich bloot aan het risico dat de pachtovereen­komst zou worden ontbonden. &#13;
2.4 Knelpunt huidige regeling &#13;
Art. 7:376 BW koppelt de bezichtiging, zo nodig gevolgd door aanwijzingen, aan een al aanhangige ontbindingsproce­dure. Daarmee komt de nadruk te liggen op de terme de grâ­ce, zoals die in het huurrecht geldt, en minder op het onder­zoek door de ter zake deskundige rechter. Heisterkamp en Valk constateren dat de leden 3 en 4 van art. 7:376 BW vol­gens de wetsgeschiedenis bedoeld zijn als een voortzetting van art. 55 Pachtwet, maar dat die bedoeling niet in over­eenstemming is met de wettekst.25 Daarbij stellen zij ook de vraag in hoeverre de praktijk aan de regeling van de leden 3 en 4 behoefte heeft. Die vraag is terecht; de verpachter die al heeft besloten om ontbinding van de pachtovereenkomst te vorderen, zal geen behoefte hebben aan een tweede kans voor de pachter, al dan niet met aanwijzingen van de pacht­kamer. &#13;
De behoefte aan een regeling, zoals die van art. 55, lid 3, Pachtwet (oud) valt moeilijk in te schatten. Het lijkt mij wel van belang dat art. 7:376 BW niet alleen op de regulie­re pachtovereenkomsten, maar ook op de teeltpachtovereen­komst van art. 7:396 en de geliberaliseerde overeenkomst van art. 7:397 BW van toepassing is. Verder blijkt uit de wetsgeschiedenis, dat de wetgever heeft beoogd de regeling van art. 55 Pachtwet (oud) te handhaven. De wetgever ver­onderstelde kennelijk een behoefte. Ik verwijs verder naar de hiervoor bij onderdeel 2.2 aangehaalde constatering uit Houwing/Heisterkamp. &#13;
2.5 Alternatieven &#13;
De voorlopige plaatsopneming en bezichtiging van art. 202 e.v. Rv wijkt op een aantal essentiële punten af van de pro­cedure die art. 55 Pachtwet bood en lijkt daarmee geen vol­waardig alternatief. De voorlopige plaatsopneming is be­doeld om vooruit te lopen op een bodemprocedure. Dat blijkt uit het vereiste aan te geven wat het aard en het beloop van de vordering is of zal zijn. Verder moet in principe, vol­gens art. 203 Rv, een mondelinge behandeling van het ver­zoek plaatsvinden en kent de regeling niet de uitdrukkelijke bevoegdheid voor de rechter om aanwijzingen te geven, die worden voorzien van een sanctie voor het geval zij niet wor­den opgevolgd. &#13;
2.6 Eisen voor een regeling &#13;
Voor het geval zou worden besloten om de bezichtiging overeenkomstig art. 55 Pachtwet opnieuw mogelijk te ma­ken, dient daarvoor een uitdrukkelijke wettelijke basis te worden geschapen. Daarnaast dient een rechtsingang te wor­den geschapen voor de verpachter die, los van een proce­dure, een onderzoek wil laten plaatsvinden. Daarbij moeten ten aanzien van de procedure –voor dat onderzoek- de nodi­ge waarborgen opgenomen worden. Een onderzoek door de rechter, buiten de aanwezigheid van de pachter of zonder dat deze van het onderzoek op de hoogte is, leidt tot strijd met de beginselen van een goede procesorde.26 Dat betekent dat de pachter van het verzoek van de verpachter op de hoog­te moet worden gebracht. Datzelfde geldt ten aanzien van de beslissing die de rechter neemt op het verzoek. Uiteraard is het gewenst dat, in het geval van meerdere verpachters, ook alle verpachters aanwezig zijn. Het feit dat eventuele mede­verpachters niet in kennis worden gesteld of niet aanwezig zijn, zal aan de geldigheid van de bevindingen van de rech­ter niet afdoen. &#13;
2.7 Voorstel regeling &#13;
De rechtsingang voor de verpachter die, los van een al aan­hangige procedure, een bezichtiging wenst, kan op verschil­lende manieren vorm gegeven worden. Er van uit gaande dat de bezichtiging moet kunnen plaatsvinden zonder dat al een procedure aanhangig is, zou een verzoekschriftprocedu­re, zoals in art. 202 e.v. Rv voor de voorlopige plaatsopne­ming en bezichtiging, in het wettelijk systeem passen. Het ligt voor de hand deze bepaling te plaatsen in titel 16 van Boek 3 van het Wetboek van Burgerlijke Rechtsvordering.27 Aansluitend bij art. 55 Pachtwet (oud) zou voor de volgende tekst gekozen kunnen worden. &#13;
Artikel. 1019u 1. Voordat een zaak aanhangig is kan de verpachter, indien deze van mening is dat de pachter tekortschiet in de nakoming van zijn verplichtingen tot onderhoud of met betrekking tot het gebruik van het gepachte, de pachtkamer verzoeken een onderzoek naar de toestand van het verpachte of naar het gebruik daarvan, in te stellen. Tijdens een al bij de pachtkamer aanhangig geding kan dit op verzoek van een partij worden bevolen. 2. Het verzoekschrift bevat in ieder geval een opgave van hetgeen is verpacht, de punten die de verpach­ter waarop het onderzoek zich zou moeten richten, alsmede de naam, het adres en de woonplaats van de pachter(s) en de verpachter(s). 3. De pachtkamer geeft aan dit verzoek zo spoedig mogelijk gevolg. Zij geeft tenminste twee dagen voordat het onderzoek zal plaatsvinden, daarvan, van de datum en het uur en van de plaats waar zij het on­derzoek zal beginnen, zo mogelijk schriftelijk, kennis aan de pachter(s) en de verpachter(s). 4. De pachtkamer maakt van haar bevindingen proces-verbaal op, waarvan zij afschriften aan partijen zendt. 5. Indien de bevindingen van de pachtkamer daartoe aanleiding geven, kan de pachtkamer aan de pachter aanwijzingen verstrekken zoals bedoeld in artikel 7:376, derde lid, Burgerlijk Wetboek en een termijn stellen waarbinnen aan die aanwijzingen gevolg moet worden gegeven. &#13;
In aansluiting op deze procedurele bepaling zou in het vier­de lid van art. 7:376 BW opgenomen kunnen worden: &#13;
4. Indien de pachter nalaat de op basis van dit artikel, dan wel de bij een bezichtiging op basis van artikel 1019u Wetboek van Burgerlijke Rechtsvordering door de pachtkamer gegeven aanwijzingen binnen de gestelde termijn op te volgen, geldt dit als een tekort­koming als bedoeld in lid 1, tenzij de pachter aan­nemelijk maakt dat dit nalaten hem niet kan worden toegerekend. &#13;
3. Voorkeursrecht (art. 7:380 BW) &#13;
3.1 Inleiding &#13;
Bij de inwerkingtreding van titel 7.5 in 2007 zijn twee knel­punten gesignaleerd in de regeling van het voorkeursrecht.28 Nieuw in die regeling is de zogenaamde ‘veilige verpach­ter’, degene die een verpachte onroerende zaak aankoopt en van tevoren tegenover de pachter schriftelijk afziet van de mogelijkheid om de pacht op te zeggen op grond van voor­genomen eigen gebruik, de opzeggingsgrond van art. 7:370, lid 1, sub b, BW. &#13;
3.2 Mogelijkheid tot misbruik verkoop ‘veilige verpachter &#13;
Deze regeling zou mogelijkheden bieden om de pachter te benadelen. Daarbij worden twee gevallen genoemd. In de eerste plaats verkoop aan een veilige verpachter, die vervol­gens met gebruikmaking van de vrijstellingsgrond van art. 7:380, lid 1, sub b, BW doorverkoopt aan een van de naaste familieleden. Dit familielid zou vervolgens de pacht kunnen opzeggen op grond van voorgenomen eigen gebruik. Daar­naast de mogelijkheid om aan een zogenaamde veilige ver­pachter te verkopen zou ook gebruikt kunnen worden om een verpachte onroerende zaak, die een andere dan agrari­sche bestemming dreigt te krijgen, aan een ‘veilige verpach­ter’ te verkopen, die vervolgens de pacht door opzegging kan beëindigen op de e-grond van art. 7:370. &#13;
3.3 Jurisprudentie &#13;
Uitspraken waaruit blijkt dat over de mogelijkheid om op basis van art. 7:380, lid 1, onder d, BW het voorkeursrecht van de pachter te passeren, geschillen zijn ontstaan, zijn tot nu toe niet gepubliceerd. De vraag of de toepassing van deze mogelijkheid tot misbruik kan leiden en als een knelpunt of een onvolkomenheid moet worden gezien, is dus nog niet beantwoord. In de literatuur wordt er van uit gegaan dat de­gene die de verklaring aflegt, naast zich in ieder geval even­tuele rechtsopvolgers onder algemene titel ook zal binden.29 &#13;
3.4 Art. 7:380, lid 1, sub e, vs art. 7:380, lid 2, BW &#13;
Op basis van art. 7:380, lid 1, sub e, kan op vordering van de verpachter door de rechter worden geoordeeld dat de ver­pachter een ernstige reden heeft om het voorkeursrecht van de pachter te passeren. Hetzelfde kan worden bereikt met een verzoek aan de grondkamer op basis van het tweede lid van art. 7:380 BW. Alleen voor het tweede lid is bepaald dat slecht grondgebruik door de pachter steeds als een ernstige reden wordt beschouwd. &#13;
In haar preadvies heeft Harbers de onduidelijkheid over de verhouding tussen de beide bepalingen en de weinig verhel­derende parlementaire geschiedenis op dit punt geschetst.30 In haar noot bij het arrest van de pachtkamer van het ge­rechtshof Arnhem van 8 november 201131 suggereert zij dat de praktijk aan de extra mogelijkheid om ook de rech­ter over de ernstige reden te laten oordelen, geen behoef­te heeft. Heisterkamp zet ook vraagtekens bij de samenloop, met name omdat er geen enkele reden lijkt om de toevoe­ging over het slecht landgebruik bij de beoordeling door de rechter niet te betrekken.32 &#13;
Ook over deze bepaling zijn nog geen uitspraken gepubli­ceerd. De vraag of hier sprake is van een knelpunt kan dan ook (nog) niet worden beantwoord. Wel kan worden gecon­stateerd dat een regeling, waarbij een geschilpunt aan twee verschillende instanties ter beoordeling kan worden voorge­legd, in ieder geval zou moeten aangeven waarom voor die twee mogelijkheden is gekozen en hoe die zich onderling verhouden. Dat is dit geval niet gebeurd. &#13;
Het zou naar mijn mening de voorkeur verdienen voor één toetsingsmogelijkheid te kiezen. Daarbij ligt het, gezien de aard van de materie en de gewenste praktische inzichten, voor de hand te kiezen voor de grondkamer, waaraan ook de taxatie op grond van art. 7:380, lid 2, BW en de vaststelling van art. 7:381 BW is opgedragen.33 &#13;
4. Het overlijden van de pachter &#13;
4.1 Inleiding &#13;
Zowel voor de reguliere pacht, als voor de bijzondere pacht­vormen, geldt dat het overlijden van pachter of verpachter niet tot het einde van de pachtovereenkomst leidt. Ten aan­zien van de gevolgen van het overlijden van de pachter is dat ook de enige overeenkomst tussen de regeling bij regu­liere pacht en de regeling bij de bijzondere pachtvormen, de geliberaliseerde pacht en de teeltpacht. Ik zal de regulie­re pacht en de bijzondere pachtvormen in het navolgende af­zonderlijk behandelen. &#13;
4.2 Reguliere pacht (art. 7:366 BW) &#13;
Het uitgangspunt dat de dood van de pachter niet tot het ein­de van de pachtovereenkomst leidt, dat ook in art. 54 Pacht­wet (oud) werd verwoord, is in 2007 gehandhaafd. Dat uit­gangspunt geldt ook in het huurrecht en biedt een basis voor bedrijfsopvolging, in het geval de pachter overlijdt. &#13;
Ten opzichte van art. 54 Pachtwet (oud) is de kring van de­genen die na het overlijden van de pachter, de pachtover­eenkomst kunnen voortzetten, gewijzigd. Art. 7:366 BW spreekt over ‘de erfgenamen’ van de pachter. Art. 54 Pacht­wet (oud) noemde degenen die op grond van de art. 7:363 en 7:364 BW voor indeplaatsstelling of aanstelling als me­depachter in aanmerking kunnen komen, alsmede iedere me­depachter. Die personen hoeven niet altijd ook tot de erfge­namen te behoren. Bovendien kan de kring van erfgenamen worden uitgebreid door testamentaire erfgenamen aan te wijzen. &#13;
4.3 Geldende regeling &#13;
In de procedure om te komen tot pachtoverneming (art. 7:363 BW) of tot aanstelling van een medepachter (art. 7:364 BW), wordt de verpachter als partij betrokken. De wet bepaalt immers dat pachtoverneming of aanstelling van een medepachter gevorderd moet worden. Die vordering wordt ingesteld tegen de verpachter. In het geval de pachter over­lijdt, is er sprake van een andere situatie. Het pachtrecht van de overleden pachter, behoort tot diens nalatenschap. In beginsel betekent dit dat de gerechtigden tot de nalaten­schap, de erfgenamen, ook gerechtigd zijn tot het pachtrecht en daarmee pachter(s) zijn geworden. De verpachter speelt daarbij geen rol. &#13;
Om op de situatie die na het overlijden van de pachter van rechtswege ontstaat, invloed uit te kunnen oefenen, kent art. 7:366 BW aan de erfgenamen van de pachter een aantal be­voegdheden toe. &#13;
Indien de pachters niet bevoegd zijn tot onderverpachting, uit hoofde van de overeenkomst of krachtens toestemming van de verpachter, kunnen zij de pacht opzeggen. De erfge­namen zijn dus alleen verplicht om de pachtovereenkomst voort te zetten, indien zij bevoegd zijn tot onderverpachting. De erfgenamen die er niet voor voelen om de exploitatie van het gepachte door onderverpachting voort te zetten, missen de bevoegdheid om op te zeggen. Een medepachter zou zich in die situatie van zijn contractuele verplichtingen kunnen bevrijden, door middel van een vordering uit hoofde van art. 7:365, lid 1, BW. &#13;
Uiteraard kunnen de gezamenlijke erven aan de verpachter voorstellen om een beëindigingsovereenkomst aan te gaan. In veel gevallen zal de verpachter daarin meegaan, maar zij kunnen de verpachter daartoe niet dwingen. &#13;
Zijn er twee of meer erfgenamen, dan moet de verpach­ter meewerken aan overgang van de pachtrechten aan één of meer van de erfgenamen die door de gezamenlijke erfge­namen worden aangewezen, tenzij de verpachter tegen een meer van de aangewezenen redelijke bezwaren heeft. &#13;
De bepalingen van het tweede en derde lid van art. 7: 366 BW vullen elkaar aan. De erfgenamen kunnen opzeggen, waardoor de pachtovereenkomst eindigt. Zij kunnen ook een of meer van hen als pachter(s) aanwijzen, waarmee de an­deren afstand doen van hun rechten. De pachtovereenkomst wordt dan door de aangewezen erfgenaam of erfgenamen voortgezet. De verpachter kan bezwaar maken tegen de keu­ze van de erfgenamen. In het uiterste geval zal de rechter moeten oordelen of deze bezwaren redelijk zijn. In dat geval zullen de erfgenamen een voor de verpachter aanvaardbare pachter moeten voorstellen of, indien die niet beschikbaar is, de pacht alsnog moeten opzeggen.34 &#13;
Uit de tekst van het tweede lid van art. 7:366 BW en de sa­menhang van de beide bepalingen, leiden Heisterkamp en Valk af dat alleen de gezamenlijke erven kunnen opzeggen. Indien de mede-erfgenamen ieder voor zich zouden kun­nen opzeggen, om zo één van hen tot pachter te maken, zou de verpachter geen invloed kunnen uitoefenen door tegen de overblijvende pachter(s) ‘redelijke bezwaren’ aan te voeren. Blijkens het derde lid heeft de wetgever uitdrukkelijk be­oogd om de verpachter in de gelegenheid te stellen invloed uit te oefenen.35 &#13;
Jurisprudentie naar aanleiding van deze bepaling is tot nu toe niet gepubliceerd. &#13;
4.4 Art. 4:13 BW &#13;
Met ingang van 1 januari 2003 is het erfrecht van Boek 4 BW in werking getreden. Art. 4:13 BW bewerkstelligt dat in het geval er een echtgenoot of een geregistreerd part­ner achterblijft, de echtgenoot of geregistreerde partner van rechtswege de goederen van de nalatenschap verkrijgt. In beginsel zal dat ook gelden voor het pachtrecht dat in de na­latenschap valt. Er is immers sprake van een verdeling van rechtswege, volgens art. 4:13 BW. Het is niet op voorhand duidelijk of die verdeling van rechtswege er ook toe leidt dat tegenover de verpachter niet de gezamenlijke erven, maar de overlevende echtgenoot of partner als rechthebbende op het pachtrecht heeft te gelden.36 De parlementaire geschie­denis zwijgt daarover. Dat is merkwaardig, omdat in de pa­rallelle bepaling in het huurrecht, art. 7:229 BW, de verde­ling op grond van art. 4:13 BW en ook het rechtsgevolg van die verdeling uitdrukkelijk worden genoemd en aanvaard. Het is niet aannemelijk dat de wetgever art. 4:13 niet heeft genoemd, veronderstellende dat de toepasselijkheid van een bepaling die van rechtswege werkt voor zich spreekt. In dat geval zou dit in de parlementaire geschiedenis zeker aan de orde gekomen zijn. &#13;
Op grond van de vergelijking met het huurrecht en het feit dat art. 4:13 BW tot een verdeling van rechtswege leidt, is de conclusie gerechtvaardigd dat in het geval de pachter meerdere erfgenamen achterlaat, waaronder een echtgenoot of geregistreerd partner, deze echtgenoot of partner als op­volgend pachter wordt aangemerkt. Wat betreft het tweede lid van art. 7:366 BW zou dat betekenen dat indien er spra­ke is van een echtgenoot of partner, het recht om op te zeg­gen alleen bij deze echtgenoot of partner komt te liggen. Voor het derde lid van art. 7:366 BW zou dat betekenen dat de echtgenoot of partner van rechtswege pachter wordt, zon­der dat de verpachter zich daartegen kan verzetten. &#13;
4.5 Tussenconclusie &#13;
Zoals dat ook het geval is in art. 7:229 BW, zou in het twee­de en derde lid van art. 7:366 BW een uitzondering opge­nomen moeten worden voor het geval de nalatenschap op grond van art. 4:13 BW wordt verdeeld. Dat verschaft niet alleen duidelijkheid, maar bevordert ook de samenhang met het huurrecht. &#13;
4.6 Wat had art. 54 Pachtwet meer dan art. 7:366 BW &#13;
De stelling in de memorie van toelichting dat de verschil­len in uitkomsten ten opzichte van het oude recht te ver­waarlozen zijn37, kan juist zijn, maar overtuigt niet direct. Daarvoor zijn er te veel verschillen tussen –in ieder geval de tekst- van de beide bepalingen. &#13;
Artikel 54 Pachtwet &#13;
––In artikel 54 Pachtwet (oud) werd een onderscheid aangebracht tussen de erfgenamen van de pachter en degenen die indeplaatsstelling en ontbinding konden vorderen. Afgezien van de medepachter en de verpachter zullen het vaak dezelfde personen geweest zijn, maar er was een duidelijk onderscheid. Testamentaire erfgenamen konden door vererving medepachter worden. Indeplaatsstelling na overlijden van de pachter was voor hen alleen weggelegd, indien zij tot de kring behoorden van de relaties die de wet noemde. Voor de verpachter kende artikel 54 een zelfstandige bevoegdheid om een of meer van de in de bepaling genoemde relaties van de overleden pachter, tot pachter(s) te maken en de overige erfgenamen uit de pacht te doen ontslaan. &#13;
––Het tiende lid van artikel 54 maakte het stellen van voorwaarden door de pachtkamer mogelijk, terwijl een voorgestelde pachter het op grond van het achtste lid niet haalde, indien er onvoldoende waarborgen voor een behoorlijke bedrijfsvoering werden geboden. De verpachter kon, in verband met het overlijden van de pachter, ontbinding van de pachtovereenkomst vorderen. &#13;
Artikel 7:366 BW &#13;
––Op grond van artikel 7:366 BW kan iedere erfgenaam, ook degene die erft krachtens testament, met mede­werking van de andere erven als pachter aangewezen worden. De verpachter kan dat alleen voorkomen op basis van redelijke (of steekhoudende38) bezwaren. &#13;
––In het geval van overlijden van de pachter, biedt arti­kel 7:366 BW aan de verpachter geen mogelijkheden om in te grijpen door middel van een vordering tot ontbinding. &#13;
Beschouwing &#13;
Bij de beoordeling van de bezwaren van de verpachter tegen de voorgestelde pachter, moet volgens de Memorie van toe­lichting mede worden gelet op de criteria van de art. 7:363 en 7:364 voor de pachtoverneming, terwijl ook de vraag of de erfgenaam aan wie de toedeling plaatsvindt, tot de in art. 363 bedoelde kring van personen behoort, daarbij van be­lang is.39 Het lijkt er sterk op dat wat in de tekst van de be­paling is weggelaten, door middel van de toelichting weer als toetsingscriterium wordt ingebracht. Dat geldt zowel voor de kring van personen die in aanmerking komen, als voor de eisen die aan de voorgestelde pachter gesteld wor­den. De wetgever zou er naar mijn mening, omwille van de kenbaarheid, goed aan hebben gedaan om de toetsingscrite­ria in de wettekst op te nemen. &#13;
De verpachter kan geen ontbinding vorderen, zoals voor­heen op grond van art. 54, derde lid, Pachtwet (oud). Daar­aan zou geen behoefte bestaan. Waarom dat het geval zou zijn, wordt in de Memorie van toelichting niet gemotiveerd. Aan de hand van de jurisprudentie naar aanleiding van art. 54, lid 3, Pachtwet (oud) kan de conclusie worden getrokken dat die behoefte, in ieder geval onder het oude recht juist wel aanwezig was. Uit de jurisprudentie blijkt dat een vor­dering tot ontbinding vaak werd ingesteld, maar slechts zel­den werd toegewezen.40 Alternatieven voor de vordering tot ontbinding worden in het huidige recht niet geboden, althans niet anders of meer dan voorheen. De opmerking dat aan een ontbindingsmogelijkheid geen behoefte bestaat is naar mijn mening dan ook niet terecht. &#13;
Het kan zijn dat de opmerking dat er geen behoefte be­staat aan een ontbindingsmogelijkheid, verband houdt met het feit dat het huurrecht aan de verhuurder niet de moge­lijkheid biedt in te grijpen na het overlijden van de huur­der, maar dan zou de wetgever toch op zijn minst een over­weging kunnen opnemen, waaruit blijkt dat een afweging is gemaakt. Pachtverhoudingen worden, althans werden, vaak voor het leven en zelfs voor meerdere generaties aangegaan. Niet voor niets zijn bepalingen opgenomen die het moge­lijk maken om beoogde opvolgers als medepachter aan te laten stellen of hen als voortzettend pachter in de plaats te doen stellen. Daarbij is het wellicht gewenst om de verpach­ter de mogelijkheid te bieden ook bij het overlijden van de pachter invloed uit te oefenen op de keuze van de opvolgen­de pachter. &#13;
Die mogelijkheid is in ieder geval in art. 7:366, lid 3, BW, gegeven. Daarnaast heeft de verpachter - aldus de Memo­rie van toelichting - de mogelijkheid om op grond van art. 7:365 het ontslag van een of meer medepachters te vorderen. Indien er meerdere erfgenamen zijn, zijn deze immers van rechtswege elkaars medepachters. Die mogelijkheid vloei­de voorheen voort uit art. 50 Pachtwet (oud).41 Verder kan op grond van art. 6:285 BW ontbinding van de pachtover­eenkomst worden gevorderd, indien door het overlijden van de pachter een nieuwe en onvoorziene situatie ontstaat . Die laatste optie zal in de praktijk weinig soelaas bieden. Art. 6:258 BW wordt zeer terughoudend toegepast. &#13;
De vraag is of die opties de verpachter voldoende moge­lijkheden bieden om zijn belangen na het overlijden van de pachter te beschermen. Ik denk aan het geval waarin na het overlijden van de pachter een hopeloos verdeelde groep er­ven achterblijft, die niet tot een onderlinge verdeling komt. De verpachter kan zich op grond van art. 7:350 BW alleen ontdoen van de medepachters die niet meer persoonlijk be­trokken zijn bij de exploitatie van het gepachte. Indien er twee of drie erven over blijven, die zich allen met de exploi­tatie bemoeien, kan de verpachter alleen ingrijpen indien de verdeeldheid van de erven leidt tot een zodanig tekortschie­ten, dat de pacht op grond van art. 7:376 BW kan worden ontbonden. In die situatie zou aan een ontbindingsmoge­lijkheid als in art. 54 Pachtwet (oud) voor de verpachter, in de periode direct na het overlijden van de pachter, behoefte kunnen zijn. Uit de jurisprudentie op art. 54 Pachtwet (oud) blijkt echter dat vorderingen tot ontbinding door de verpach­ter niet werden ingesteld om in een situatie, zoals ik die heb geschetst, een oplossing te bewerkstelligen. De verpachter stelde die vordering meestal in om zich van de pachtover­eenkomst te bevrijden. De vorderingen werden in de meeste gevallen afgewezen.42 &#13;
In het geval door verdeling van rechtswege, op grond van art. 4:13 BW, de overlevende echtgenoot of partner de pachtovereenkomst voortzet, bieden de in de Memorie van toelichting genoemde bepalingen in het geheel geen uit­komst. De verpachter heeft geen mogelijkheden, direct ge­relateerd aan het overlijden van de pachter, om de pacht ten aanzien van de hem onwelgevallige pachter te beëindigen en een andere erfgenaam als pachter te doen aanstellen. &#13;
Conclusie &#13;
Wat betreft de kring van personen die als pachter kunnen opvolgen, geven beide bepalingen, art. 54 Pachtwet (oud) en art. 7:366 BW dezelfde uitkomst, indien althans de wetsge­schiedenis van art. 7:366 BW in de beschouwing wordt be­trokken. Omwille van de rechtszekerheid zou het goed zijn de criteria die de toelichting noemt in de wettekst op te ne­men. Zonder die criteria wordt de indruk gewekt dat art. 7:366 BW naar inhoud en strekking overeenkomt met de huurrechtelijke pendant van art. 7:229 BW, terwijl dit niet het geval is. &#13;
Uit de parlementaire geschiedenis blijkt verder dat de wet­gever zich rekenschap heeft gegeven van de mogelijk ge­rechtvaardigde wens van de verpachter om zich van een me­depachter of zelfs de opvolgende pachter te ontdoen. De Memorie van toelichting zegt dat aan de afzonderlijke be­voegdheid van de verpachter om voortzetting van de pacht­overeenkomst door een door hem aan te wijzen pachter of ontbinding van de pachtovereenkomst te vorderen geen be­hoefte bestaat.43 Daarmee heeft de wetgever een keuze ge­maakt, maar die niet gemotiveerd, waarbij bovendien moet worden bedacht dat de wetgever zich niet over de mogelij­ke consequenties van art. 4:13 BW heeft uitgelaten. Invoe­ring van de bevoegdheid van de verpachter om ontslag van een pachter en aanstelling van een andere pachter te benoe­men, uit de kring van degenen die daarvoor in aanmerking komen, in combinatie met een ontbindingsmogelijkheid, valt dan ook te overwegen. &#13;
4.7 Een voorstel voor een regeling &#13;
Artikel 366 1. De dood van de pachter of de verpachter doet de pacht niet eindigen. 2. Indien de erfgenamen van de pachter niet bevoegd zijn het gepachte aan een ander in gebruik te geven, kunnen zij, onderscheidenlijk zijn echtgenoot of geregistreerd partner in het geval zijn nalatenschap overeenkomstig artikel 13 van Boek 4 wordt verdeeld, gedurende zes maanden na het overlijden van hun erf­later de overeenkomst op een termijn van ten minste zes maanden bij exploot of bij aangetekend schrijven opzeggen. 3. Indien een pachter twee of meer erfgenamen achter laat, is de verpachter verplicht zijn medewerking te verlenen aan de toedeling van de rechten en verplich­tingen van de overleden pachter uit de pachtovereen­komst door de gezamenlijke erfgenamen aan een of meer van hen, tenzij de verpachter tegen een of meer aangewezenen redelijke bezwaren heeft. De eerste zin is niet van toepassing, indien de nalatenschap inge­volge artikel 13 van Boek 4 is verdeeld. 4. De toedeling van het derde lid, kan uitsluitend geldig geschieden, indien als gevolg daarvan de pacht­overeenkomst in de plaats van de overleden pachter, wordt voortgezet door de echtgenoot of geregistreerd partner van de overleden pachter, een of meer zijner bloed- of aanverwanten in de rechte lijn of één of meer van zijn pleegkinderen. 5. De verpachter is slechts gehouden zijn medewer­king te verlenen aan de toedeling, bedoeld in het derde lid, indien degene die de pachtovereenkomst zal voort­zetten voldoende waarborgen voor een behoorlijke bedrijfsvoering biedt. 6. Indien na het overlijden van de pachter diens nalatenschap overeenkomstig artikel 13 van Boek 4 is verdeeld, kan de verpachter tot een jaar na het overlijden van de pachter vorderen dat degene die de pacht heeft voortgezet uit de pacht wordt ontslagen met gelijktijdige aanstelling van een of meer van de in lid 4 genoemde personen als pachter, dan wel met gelijktijdige ontbinding van de pachtovereenkomst. &#13;
4.8 Toelichting voorstel &#13;
De eerste drie leden van deze bepaling komen in opzet over­een met art. 7:229 BW. In het vierde en vijfde lid worden de criteria genoemd, waaraan een opvolgende pachter volgens de Memorie van toelichting zou moeten voldoen. In het zes­de lid wordt een voorziening opgenomen, die de verpach­ter een mogelijkheid biedt om de gevolgen van de toedeling van rechtswege, een toedeling waarin hij niet wordt gekend en waartegen hij zich niet kan verzetten, af te wenden. Een termijn van een jaar voor het instellen van de vordering lijkt redelijk. Een situatie waarin de vordering van de verpachter nog langer ‘boven de markt hangt’ is niet wenselijk. &#13;
De hier voorgestelde regeling past wellicht niet geheel in het streven om het pachtrecht met het huurrecht in overeen­stemming te brengen. Huur en pacht zijn echter niet hetzelf­de. Met name reguliere pacht, is a. een rechtsverhouding die voor een lange termijn wordt aangegaan en moeilijk tussen­tijds te beëindigen is en b. een rechtsverhouding waarbij de persoon van de pachter voor de verpachter van groot belang is. Met de bepalingen die verder gaan dan de regeling die art. 7:229 BW voor de huur biedt, wordt aan die aspecten – en aan de wetsgeschiedenis – recht gedaan. &#13;
4.9 Teeltpacht en geliberaliseerde pacht (art. 7:398 BW) &#13;
Ook voor de teeltpachtovereenkomst en de geliberaliseer­de pachtovereenkomst geldt dat de overeenkomst niet ein­digt door het overlijden van de verpachter of de pachter. Het tweede lid van het artikel bevat een regeling voor het ge­val de pachter overlijdt. Die regeling is overgenomen uit art. 70g Pachtwet (oud). Jurisprudentie naar aanleiding van dit artikel is tot nu toe niet gepubliceerd. &#13;
De regeling van het tweede lid is onduidelijk.44 In de parle­mentaire geschiedenis wordt op deze bepaling geen toelich­ting gegeven. Onduidelijk is ook waarom voor de teeltpacht en de geliberaliseerde pacht art. 7:366 BW niet van toepas­sing is verklaard. &#13;
Uitgangspunten die uit het tweede lid voortvloeien, zijn dat na het overlijden van de pachter alleen de personen die wor­den genoemd de pacht kunnen voortzetten, dat het moet gaan om opvolging krachtens erfrecht, bij versterf of testa­mentair, en dat de onderpachter die met toestemming van de verpachter of de grondkamer als zodanig optreedt, bepaalde rechten heeft.45 &#13;
De groep personen die in het tweede lid genoemd wor­den, zijn de personen die in de art. 7:363 en 364 genoemd worden, alsmede de onderpachter. Dat het bij deze perso­nen moet gaan om erfgenamen, willen zij de pacht kun­nen voortzetten lijkt een logische eis. Het wordt niet hele­maal duidelijk of deze eis ook geldt voor de medepachter en de onderpachter. De medepachter verkrijgt niet van rechts­wege het aandeel in het pachtrecht van zijn overleden mede­pachter.46 Zou de medepachter tot de erfgenamen behoren, dan verkrijgt hij naast zijn eigen pachtrecht een aandeel in het onverdeelde pachtrecht van de erflater, dat eventueel na afstand door de overige erfgenamen kan aangroeien tot een volledig pachtrecht, waarna hij als enig pachter overblijft. Wat betreft de onderpachter geldt uiteraard dat door het overlijden van de hoofdpachter, diens recht niet eindigt. Dat vloeit voort uit lid 1. Kennelijk is het de bedoeling van de wetgever geweest, met het tweede lid (ook) te bewerkstelli­gen dat de onderpachter die met toestemming van de hoofd­verpachter of de grondkamer als zodanig optreedt, met name bij de teeltpacht, bij het overlijden van de hoofdpachter in diens rechten kan treden. Daarvoor zou dan wel weer vereist zijn dat de onderpachter tot de erfgenamen behoort. &#13;
De mededeling dat na het overlijden van de pachter van het pachtrecht wordt afgezien, moet bij teeltpacht binnen een maand en bij geliberaliseerde pacht binnen drie maanden na het overlijden plaatsvinden. Dat valt althans af te leiden uit het tweede lid van art. 7:398. In hoeverre dat ook geldt voor de erfgenamen die van de pacht afzien, teneinde één van de in het artikel genoemden tot enig pachter te maken, is niet duidelijk.47 Onduidelijk is wat het gevolg van de opzegging is en op welk moment de pacht als gevolg daarvan eindigt. &#13;
4.10 Art. 4:13 BW &#13;
De werking van art. 4:13 BW zal niet anders zijn in het ge­val van teeltpacht of geliberaliseerde pacht, dan bij de regu­liere pacht. Uit de formulering van het tweede lid van art. 7:398 leidt Kolkman af dat die bepaling hier wellicht minder problemen zal opleveren, omdat de kinderen als bloed- en aanverwanten in de rechte lijn uitdrukkelijk genoemd wor­den, maar dan nog doemen er allerlei vragen op.48 &#13;
4.11 Conclusie &#13;
Art. 7:398 BW geeft voor de praktijk weinig houvast. In de wetsgeschiedenis wordt niet gemotiveerd waarom voor deze bepaling is gekozen. Daarbij moet worden bedacht dat de geliberaliseerde pacht in de toekomst waarschijn­lijk de meest gebruikte pachtvorm zal zijn. Een geliberali­seerde pachtovereenkomst kan voor langere perioden (dan twaalf jaar) worden aangegaan. Daarvoor is art. 7:398 BW niet geschreven. Art. 70g Pachtwet (oud), de bepaling die in art. 7:398 BW woordelijk is overgenomen, was bedoeld om te worden toegepast bij pachtovereenkomsten op grond van art. 70f, lid 5, Pachtwet (oud). Die overeenkomsten kon­den maximaal voor een aaneengesloten periode van twaalf jaar worden aangegaan. Nu die beperking bij de geliberali­seerde pacht niet meer aan de orde is, verdient het de voor­keur, om bij alle pachtvormen art. 7:366 BW van toepassing te verklaren. &#13;
Voor de onderpachter in de teeltpachtovereenkomst, die het gepachte gebruikt met toestemming van verpachter of grondkamer en wiens belangen in de knel komen, biedt art. 7:344 BW een oplossing. Hij kan de hoofdpachter/onderver­pachter aanspreken, die hem dient te vrijwaren. Overigens is het maar de vraag of situaties waarin de onderpachter in een teeltpachtovereenkomst in de problemen raakt veel zullen voorkomen. Jurisprudentie waarin dit het geval is, werd tot nu toe niet gepubliceerd. &#13;
5. Verlenging na goedkeuring kortere dan wettelijke duur (art. 7:325, lid 6, BW) &#13;
5.1 Inleiding &#13;
Indien de grondkamer op basis van art. 7:325, lid 3, BW verpachting voor een kortere dan de wettelijke duur goed­keurt, vindt geen verlenging van rechtswege plaats. Wel kan de rechter, op vordering van de pachter de pachtovereen­komst verlengen, voor een door de rechter vast te stellen pe­riode ‘op de grond dat de bijzondere omstandigheden be­doeld in lid 4 –de omstandigheden die een kortere dan de wettelijke duur rechtvaardigden- zich niet hebben voorge­daan en zich ook niet meer kunnen voordoen’. De vordering moet worden ingesteld binnen een door de grondkamer in de goedkeuringsbeschikking vastgestelde termijn. Dat impli­ceert dat een dergelijke vordering slechts een keer ingesteld kan worden. &#13;
5.2 Verschil met Pachtwet (oud) &#13;
Deze bepaling leidt er toe dat een door de grondkamer goed­gekeurde pachtovereenkomst voor een kortere dan de wet­telijke duur, alleen kan worden verlengd indien de reden die leidde tot de goedkeuring van de kortere duur, zich niet heeft voorgedaan en ook niet meer aan de orde is. &#13;
Onder de Pachtwet bevatte art. 42, in combinatie met art. 38, een regeling die meer flexibiliteit bood. Verlenging was mogelijk –op verzoek van de pachter- tenzij de bijzondere omstandigheid zich al had voorgedaan of aannemelijk was dat deze zich voor of korte tijd na het einde van de lopen­de pachtperiode zou voordoen. Dit betekende dat de pacht­kamer de overeenkomst kon verlengen indien de omstandig­heid die aanleiding was voor de kortere dan wettelijke duur, zich later dan aanvankelijk voorzien zou voordoen. De re­geling van art. 7:325 biedt die mogelijkheid, afgaande op de tekst, niet. Heisterkamp en Valk suggereren dat hier wel­licht bedoeld is te zeggen dat ‘zich ook niet meer kunnen voordoen’ opgevat moet worden als: ‘zich niet meer kunnen voordoen voor of rond het einde van de lopende pachtover­eenkomst’.49 De wetsgeschiedenis zegt niets over de tekstu­ele verschillen tussen art. 42 Pachtwet en art. 7:325, lid 6, BW. Vermeld wordt slechts dat er sprake is van een ‘tech­nisch anders ingeklede regeling’.50 &#13;
5.3 Knelpunt &#13;
Harbers signaleert dat in deze bepaling niet duidelijk is welk criterium de rechter bij de beslissing op de vordering tot ver­lenging van de pachter moet aanleggen.51 Uit de tekst van de bepaling lijkt voort te vloeien dat de rechter alleen mag oordelen over de vraag of de omstandigheid die aanleiding was tot de kortere duur, zich heeft voorgedaan of (nog) kan voordoen. Voor een afweging waarin plaats is voor andere omstandigheden, met name van de zijde van de verpachter, biedt de ‘kan’-bepaling de ruimte.52 Daarbij moeten de op­zeggingsgronden van art. 7:370 BW in de afweging worden betrokken. Zou dat niet gebeuren, dan zou daardoor de ver­pachter die een gegronde reden heeft om de pacht te beëin­digen, na de verlenging alsnog de pacht moeten opzeggen en een beëindigingsprocedure moeten voeren. Een reden om een procedure te bieden, waarin alle belangen aan de orde kunnen komen, is bovendien dat partijen na het wegvallen van de omstandigheid die leidde tot goedkeuring van een kortere contractsduur, in een nieuwe situatie verkeren. &#13;
5.4 Voorstel regeling &#13;
Nu de wetgever kennelijk geen andere regeling heeft beoogd te treffen, dan onder de Pachtwet gold, zou het aanbeveling verdienen in het zesde lid van art. 7:325 BW dezelfde be­woordingen te kiezen als voorheen in art. 42 Pachtwet, waar het gaat om de mogelijkheid om een overeenkomst voor een kortere dan de wettelijke duur te verlengen. Die bepaling zou kunnen luiden: &#13;
Artikel 325 6. Heeft de grondkamer een kortere termijn goed­gekeurd, dan vindt geen verlenging van rechtswege plaats. Verlenging kan worden gevorderd binnen een daartoe door de grondkamer in haar beschikking vastgestelde termijn. De pachtkamer wijst de vorde­ring af, indien de bijzondere omstandigheid, met het oog waarop de korte duur van de pachtovereenkomst is goedgekeurd, zich heeft voorgedaan of aannemelijk is, dat deze zich voor of korte tijd na het einde van de lopende pachtovereenkomst zal voordoen. Indien er geen grond is om de vordering tot verlenging af te wijzen, beslist de pachtkamer naar billijkheid, met in­achtneming van de omstandigheden die op grond van artikel 370 tot toewijzing van een vordering tot be­ëindiging van een pachtovereenkomst kunnen leiden, voor zover op die omstandigheden door de verpachter een beroep is gedaan. &#13;
6. Herziening van de pachtprijs (art. 7:333 BW) &#13;
6.1 Inleiding &#13;
In de leden 2 en 3 van art. 7:333 wordt bepaald dat de pach­ter en de verpachter de grondkamer kunnen vragen om de pachtprijs te herzien. De grondkamer dient de pachtprijs te herzien, indien redelijkheid en billijkheid dit verlangen of gewijzigde omstandigheden dit rechtvaardigen. &#13;
In art. 21 van het Pachtprijzenbesluit 2007 is bepaald hoe de grondkamer met verzoeken op grond van deze bepaling moet omgaan. De grondkamer bepaalt de hoogst toelaatba­re pachtprijs voor op 31 augustus 2007 bestaande pachtover­eenkomsten, door de hoogst toelaatbare pachtprijs volgens de normen van 2007 vast te stellen en vervolgens op de uit­komst de percentages toe te passen van de verhogingen die sindsdien hebben plaatsgevonden. Voor overeenkomsten die later werden aangegaan, wordt van het regiomaximum uit­gegaan, te verhogen met de aanpassingen die sindsdien aan de orde zijn geweest. De pachtprijs wordt volgens de uit­komst van deze berekeningen herzien, tenzij redelijkheid en billijkheid zich daartegen verzetten. &#13;
6.2 Achtergrond &#13;
Regeling &#13;
Art. 21 Pachtprijzenbesluit 2007 en de door de grondkamers gevolgde gedragslijn, vloeien voort uit de jurisprudentie van de Centrale Grondkamer. Na de invoering van het Pachtnor­menbesluit 1992 heeft de Centrale Grondkamer in een uit­spraak van 21 juli 199353 overwogen dat, indien partijen in het verleden een lagere dan de hoogst toelaatbare pachtprijs zijn overeengekomen, bepaling van de hoogst toelaatbare pachtprijs op basis van de huidige pachtnormen (1992) kan leiden tot een verhoging met meer dan 15%, tenzij de rede­lijkheid en de billijkheid zich daartegen verzet. In een be­schikking van 28 mei 199654 bepaalde de Centrale Grond­kamer dat art. 19 van de Pachtwet (de grondkamer) indien daarom wordt gevraagd, verplicht tot verhoging van de pachtprijs tot de hoogst toelaatbare, tenzij de redelijkheid en de billijkheid zich daartegen verzetten. &#13;
In het systeem van de pachtnormen dat in 1992 werd inge­voerd55werd gestreefd naar een basispacht van 2% van de verkeerswaarde. Om de overgang naar het destijds nieu­we systeem niet tot al te grote verschillen te laten leiden, werden de maxima ten opzichte van de voorheen gelden­de maxima verhoogd met 15%. In de hiervoor bedoelde be­schikking van 21 juli 1993 kwam de verhoging die door de Centrale Grondkamer werd vastgesteld, uit op 28%. Die ver­hoging werd toegestaan omdat eerder kennelijk een lagere dan de maximale pachtprijs overeen gekomen werd. &#13;
Kritiek &#13;
In zijn noot bij de beschikking zet Heisterkamp vraagtekens bij die benadering. Hij vraagt zich af of niet eerder uitgangs­punt zou moeten zijn dat partijen destijds zelf de ‘te lage’ pachtprijs zijn overeengekomen en dat het daarom aan de verpachter is om argumenten te geven waarom hij/zij in re­delijkheid niet langer aan deze afspraak kan worden gehou­den. &#13;
Naar zijn mening zou een aanpassing van de pachtprijs aan de nieuwe pachtnormen als een toepassing van de ‘billijk­heid’ uit art. 19, lid 2, Pachtwet, thans art. 7:333, lid 2, BW, gezien kunnen worden. Het wijzigen van de strekking van de afspraak tussen partijen, om een lagere dan de maxima­le pachtprijs te hanteren, ziet hij niet als een toepassing van de billijkheid, dan wel, naar huidig recht, redelijkheid en bil­lijkheid. &#13;
Heisterkamp zet terecht vraagtekens bij de beslissing van de Centrale Grondkamer. Zijn benadering stemt overeen met de tekst van het Pachtnormenbesluit 1995.56 Deze regeling gaat uitdrukkelijk uit van hetgeen tussen partijen overeengeko­men is. Art. 2, lid 1, van dit besluit bepaalde dat ‘de tussen partijen vastgestelde pachtprijzen per ha per jaar voor land zonder woningen of andere opstallen worden verhoogd met 15%...’. Art. 3, lid 1, van het besluit zegt dat ‘de tussen par­tijen geldende pachtprijzen voor bedrijfsgebouwen van ak­kerbouw- en veeteeltbedrijven en gemengde bedrijven met 16.5% worden verhoogd…’. De artikelsgewijze toelichting bij het Pachtnormenbesluit 1995 noemt bij het eerste lid van art. 2 opnieuw de pachtprijs zoals die tussen partijen is vast­gesteld, terwijl de toelichting bij het eerste lid art. 3 wordt gesproken over de pachtprijzen van bedrijfsgebouwen zo­als ‘zijnovereengekomen en door de grondkamer zijn goed­gekeurd’. &#13;
Uitgangspunt van het Pachtnormenbesluit 1995, zoals blijkt uit de tekst en de toelichting, was dat het verschil tussen de overeengekomen pachtprijs en de volgens het Pachtnormen­besluit vastgestelde maximale pachtprijs57, bij de van rechts­wege herziening van de pachtprijzen in stand blijft. Op de overeengekomen pachtprijs wordt de procentuele verhoging of verlaging toegepast. &#13;
Het voordeel van die benadering is dat de door partijen (al dan niet impliciet) gemaakte afspraak, inhoudende dat een lagere dan de maximale pachtprijs geldt, van kracht blijft. Art. 7:333, leden 2 en 3, BW maakt het, in die benadering, mogelijk dat het verschil tussen de maximale pachtprijs en de overeengekomen pachtprijs geheel of ten dele wordt op­geheven ‘indien redelijkheid en billijkheid dit verlangen of gewijzigde omstandigheden dit rechtvaardigen’. Daar­mee wordt de partijautonomie gerespecteerd. De wet beoogt immers niet te regelen welke afspraken prijs partijen had­den moeten afspreken, maar wat zij ten hoogste kunnen af­spreken. Die benadering blijkt ook uit het eerste lid van art. 7:333 BW, dat zegt dat de verpachter schriftelijk van de van rechtswege verhoging kan afzien. Snijders veronderstelt dat verpachters dergelijke berichten niet vaak zullen versturen58, hetgeen mij een gerechtvaardigde verwachting lijkt, maar uit het feit dat de wet die mogelijkheid biedt blijkt wel dat de partijautonomie, ook bij de vaststelling van de pachtprijs, voorop staat. &#13;
In art. 2, lid 3, Pachtnormenbesluit 1995 is bepaald hoe de hoogst toelaatbare pachtprijs moet worden berekend, indien een van de partijen de grondkamer verzoekt de binnen een pachtverhouding geldende pachtprijs te herzien. De daar ge­kozen werkwijze is ook in art. 21 Pachtprijzenbesluit ge­volgd. De toelichting bij het Pachtnormenbesluit 1995, zegt over het derde lid van art. 2 het volgende. &#13;
Het derde lid regelt de wijze waarop de grondkamers de hoogst toelaatbare pachtprijs vaststellen voor die gevallen waarin één der partijen de grondkamers ver­zoekt de hoogst toelaatbare pachtprijs vast te stellen. In die gevallen wordt, om te voorkomen dat het traject tot het bereiken van een 2% netto rendement voor de verpachter relatief te lang duurt, door de grondkamers de hoogst toelaatbare pachtprijs als volgt vastgesteld. De grondkamers gaan uit van de hoogst toelaatbare pachtprijs zoals die gegolden zou hebben op het moment vóór inwerkingtreding van dit besluit, te verhogen met 15% met een maximum van f 85,– per hectare per jaar. &#13;
Het enkele feit dat die bepaling in het Pachtnormenbesluit, het tegenwoordige Pachtprijzenbesluit, een ministeriële re­geling, is opgenomen, kan het in de wet opgenomen toet­singscriterium van (voorheen) art. 19, lid 2, Pachtwet (oud) en thans art. 7:333, lid 2, BW, niet opzij zetten. De formu­lering van die bepalingen sluiten een automatisme en zeker een verplichting, zoals de Centrale Grondkamer in de be­schikking uit 1996 heeft aangenomen, juist uit. De praktijk van de grondkamers en de </content><legacyfootnotes>* Mr. B. Nijman is advocaat bij A&amp;S Advocaten Wageningen.&#13;
1. Handelingen I 27 maart 2007, 24-783.&#13;
2. Bijv. Snijders, WPNR 6663, april 2006, Harbers, ‘Op her­haling: een nieuwe regeling voor de pacht. Het aangepaste wetsvoorstel titel 7.5 Burgerlijk Wetboek’, Agr.r. 2006, p. 224 e.v., Harbers, ‘Stand van zaken aanpassing pachtwet­geving’, Agr.r. 2006, p. 666 e.v., Van der Beek, ‘De pacht in de overgang’, Agr.r. 2007, p. 423 e.v.&#13;
3. E.H.M. Harbers, ‘Knelpunten in het nieuwe pachtrecht?, Preadvies Vereniging voor Agrarisch Recht’, Agr.r. 2008, p. 88 e.v.&#13;
4. Snijders denkt daar het zijne van. Zie ‘Het pachtrecht is voor de dommen geschreven’, Agr.r. 2008, p. 451.&#13;
5. Pachtkamer Hof Arnhem, arrest 5 januari 2010, Agr.r. 2010/5574. &#13;
6. Arrest Kapellerput/Wanders, Agr.r. 2011/5640. &#13;
7. Zie noot Harbers bij het gepubliceerde arrest. &#13;
8. Van Daalen/De Molensteen Agr.r. 2011/5641. &#13;
9. ‘Knelpunten in het nieuwe pachtrecht? Preadvies Vereni­ging voor Agrarisch Recht’, mr E.H.M. Harbers, Agr.r. 2008, onderdeel 3.2, p. 94. &#13;
10. Heisterkamp en Valk onderschrijven die mening in T &amp; C Pachtrecht, tweede druk, aant. 2, onder b, b bij art. 7:370 BW. &#13;
11. E.H.M. Harbers, ‘Preadvies, onderdeel 3.3’, Asser/Snijders 7-III* 2009, nr. 219. &#13;
12. Heisterkamp en Valk 2011 (T &amp; C Pachtrecht, tweede druk), aant. 2, onder e, bij art. 7:370 BW. &#13;
13. Heisterkamp en Valk 2011 (T &amp; C Pachtrecht, tweede druk), aant. 2, onder e, bij art. 7:370 BW. &#13;
14. Houwing/Heisterkamp, aant. 534a bij art. 52 Pachtwet. &#13;
15. Zie Houwing/Heisterkamp, aant. 516a bij art. 52 Pachtwet en de daar genoemde jurisprudentie. &#13;
16. Zie Asser/Snijders 7-III* 2009, nr. 218, met verwijzingen naar jurisprudentie. &#13;
17. Memorie van toelichting, Kamerstukken II 2005/06, 30448, nr. 3, p. 28. &#13;
18. Memorie van toelichting, Kamerstukken II 2005/06, 30448, nr. 3, p. 27. &#13;
19. Memorie van toelichting, TD 2005/06, 30448, nr. 3, p. 28. &#13;
20. Asser/Snijders 7-III* 2009, nr. 212. &#13;
21. Harbers, preadvies, onderdeel 4. &#13;
22. Memorie van toelichting, Kamerstukken II 2005/06, 30448, nr. 3, p. 29. &#13;
23. Houwing/Heisterkamp, losbl. Pachtwet, aant. 565d, p. 642j. &#13;
24. Over de gang van zaken bij het onderzoek en de daaraan te stellen eisen, zie Houwing/ Heisterkamp, aant. 565c. &#13;
25. Heisterkamp en Valk 2011 (T &amp; C Pachtrecht, tweede druk) aant. 5 op art. 6:367. &#13;
26. Zie ook Houwing/Heisterkamp, noot 1, op p. 642k, bij aant. 565e. &#13;
27. Bij de vaststelling en invoering van titel 7.5 in het Burger­lijk Wetboek is er voor gekozen de administratiefrechte­lijke bepalingen in de Invoeringswet grondkamers en de procesrechtelijke bepalingen in het Wetboek van Burgerlij­ke Rechtsvordering onder te brengen. Zie onderdeel 4 van de Memorie van Toelichting, Kamerstukken II 2005/06, 30448, nr. 3. &#13;
28. Snijders, LTB 2007, nr. 8, p. 5 en Harbers, Preadvies, onderdeel 6.2. &#13;
29. Heisterkamp en Valk 2011 (T &amp; C Pachtrecht, tweede druk) aant. 6 bij art. 7: 380. &#13;
30. Preadvies, onderdeel 6. &#13;
31. Agr.r. 2011/5668. &#13;
32. Heisterkamp en Valk 2011 (T &amp; C Pachtrecht, tweede druk), aant. 5 bij art. 7:380. &#13;
33. Een zelfde situatie doet zich voor bij de art. 3:348 en 350 BW. Voor de wijzigingen van art. 3:348 heeft de pachter toestemming van de grondkamer nodig, voor de verbe­tering van art. 3:350 machtiging van de rechter (pacht­kamer). In de parlementaire geschiedenis is die keuze (minimaal) gemotiveerd. Ook hier ligt de keuze voor één instantie, de grondkamer, voor de hand. &#13;
34. De vraag is of dat in een dergelijke situatie nog mogelijk is, nu opzegging door de erfgenamen slechts gedurende zes maanden na het overlijden van de pachter mogelijk is. &#13;
35. Heisterkamp en Valk 2011 (T &amp; C Pachtrecht, tweede druk), aant. 3 op art. 7:366 BW. &#13;
36. Houwing/Heisterkamp, aant. 546, stelt de vraag, maar beantwoordt die niet, Heisterkamp/Valk 2011 (T &amp; C Pachtwet, tweede druk), aant. 4 op art. 7:366 BW, lijkt er van uit te gaan dat de verdeling van rechtswege ook tegen de verpachter kan worden ingeroepen, onder verwijzing naar Kolkman, Agr.r. 2008, pag. 499, die er van uit gaat dat de bepaling van toepassing is en dat het niet noemen daarvan als een omissie moet worden gezien. &#13;
37. Memorie van Toelichting, Kamerstukken II 2005/06, 30448, nr. 3, p. 25. &#13;
38. Kamerstukken II 2005/06, 30448, 3, p. 25 &#13;
39. Kamerstukken II 2005/06, 30448, 3, p. 25. &#13;
40. Houwing/Heisterkamp, Pachtwet (losbladig) aant. 555. &#13;
41. Zie Houwing/ Heisterkamp, Pachtwet (losbladig), aant. 531a. &#13;
42. Zie Houwing/Heisterkamp, Pachtwet (losbladig), met name aant. 555. &#13;
43. Kamerstukken II 2005/06, 30448, nr. 3, p. 26. &#13;
44. Zie bijvoorbeeld Kolkman, Agr.r. 2009, p. 51 e.v. &#13;
45. Houwing/Heisterkamp, aant. 601z¹. &#13;
46. Houwing/Heisterkamp, aant. 548. &#13;
47. Heisterkamp en Valk 2011 (T &amp; C Pachtrecht, tweede druk), aant. 3 op art. 7:398 BW gaan er van uit dat dit wel het geval is, maar achten die termijn tekort in het geval er onder de potentiële opvolgers geen overeenstemming bestaat. &#13;
48. Zie Kolkman, Agr.r. 2009, p.52. &#13;
49. Heisterkamp en Valk 2011 (T &amp; C Pachtrecht, tweede druk), art. 7:325 BW, aant. 7. &#13;
50. Kamerstukken II 2005-2006, 30448, nr. 3, p. 17, artikelsge­wijze toelichting. &#13;
51. E.H.M. Harbers, ‘Knelpunten in het nieuwe pachtrecht?, Preadvies Vereniging voor Agrarisch Recht’, Agr.r. 2008, p. 96. &#13;
52. Heisterkamp en Valk 2011 (T &amp; C Pachtrecht, tweede druk), art. 7:325 BW, aant. 7. &#13;
53. CG 21 juli 1993, Agr.r. 1993/4646, met noot Heisterkamp. &#13;
54. CG 28 mei 1996, Pr augustus 1996 (Menten/Behlau) &#13;
55. Stb. 1992,542. &#13;
56. Besluit van 20 oktober 1995, houdende vaststelling van het Pachtnormenbesluit 1995, Stb. 1995,515. &#13;
57. Op grond van art. 2 2% van de vrije verkeerswaarde of de regionorm, dan wel, op grond van art. 3 de in de tabel genoemde bedragen. &#13;
58. Asser/Snijders 7-III* 2009, nr. 58. &#13;
59. Bijv. Centrale Grondkamer, 9 juli 2009 (Borghuis/Land­goed Rechteren), Agr.r. 2010,5557, en Centrale Grondka­mer 28 september 2010 (Haga/Groeneveld), Agr.r. 2010, 5607. &#13;
60. GP 11.643, te vinden op de website van de grondkamers: www.grondkamers.nl. &#13;
61. Art. 20 Pachtprijzenbesluit 2007. &#13;
62. Heisterkamp en Valk 2011 (T &amp; C Pachtrecht, tweede druk), aant. 3 bij art. 7:333 en aant. 1 bij art. 21 Pachtprij­zenbeluit 2007, waar wordt verwezen naar vaste recht­spraak van de Centrale Grondkamer. &#13;
</legacyfootnotes><footnotes><footnote/></footnotes><auteurs>mr. B. Nijman&#13;
</auteurs><published>2012-03-03 00:00:00</published><modified>2012-03-03 00:00:00</modified><editiondate>2012-03-03</editiondate><htmlpath>https://denhollander.info/artikel/9741</htmlpath></article>
</articles></edition>