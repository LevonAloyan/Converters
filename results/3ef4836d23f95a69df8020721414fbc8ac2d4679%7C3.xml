<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2012</searchword><id>9891</id><udhid>UDH:TvAR/9891</udhid><titel>Emissierechten en emissiehandel in de agrarische sector</titel><searchwords><searchword>TvAR 5/2012</searchword><searchword>UDH:TvAR/9891</searchword></searchwords><attachments><attachment><name>TvAR2012_05_04_Emissierechten.pdf</name><extention>pdf</extention><url>https://denhollander.info/download/8571/ci</url></attachment></attachments><inleiding>1.Oorsprong, doel en werking van emissiehandel&#13;
Emissiehandel is een belangrijk instrument voor het natio­nale en internationale klimaatbeleid. De eerste algemene af­spraken werden in het Klimaatverdrag in 1992 vastgelegd. Met het ondertekenen van het Kyoto Protocol in 1997 heb­ben industrielanden zich verplicht de uitstoot van broeikas­gassen (CO2, methaan, N2O, HFK, PFK en SF6) met tien­tallen procenten terug te dringen in 2012 ten opzichte van het basisjaar 1990. De afzonderlijke landen hebben, op ba­sis van economische situatie en uitstoot in het basisjaar, na­tionale, maximale emissiequota afgesproken. Om dat te be­reiken is in het Kyoto Protocol het systeem van handel in deze quota geïntroduceerd. Een land kan zijn emissiequota verdelen tussen sectoren en bedrijven. Hierdoor kan handel in quota ofwel emissierechten ontstaan; dat is handel in het recht om broeikasgassen uit te stoten (waarbij elk emissie­recht staat voor het recht om 1 ton CO2 uit te stoten). Door onderlinge handel is het makkelijker en goedkoper voor alle deelnemers om binnen de nationale emissieplafonds te blij­ven.&#13;
Op basis hiervan is in 2005 het Europese systeem van emis­siehandel (EU Emissions Trading System, EU ETS) opge­zet; een systeem voor 10.000 Europese bedrijven binnen industrie en energiesector. Emissierechten kunnen ook ver­diend worden door te investeren in projecten waar emissies worden gereduceerd (bijvoorbeeld een restwarmte-project).&#13;
In Nederland vallen momenteel zo’n 400 bedrijven on­der dit systeem. Het ETS heeft elementen van de systemen van mestquota en melkquota. De overheid maakt beschik­bare emissierechten – die dus noodzakelijk zijn om broei­kasemissies te mogen hebben – tot een schaars goed. Door de handel kunnen bedrijven binnen de CO2-normen blijven; zuiniger en schonere bedrijven kunnen er aan verdienen.&#13;
In het kort komt het erop neer dat wanneer het aantal rech­ten beperkt is, het voor bedrijven duur wordt om CO2-emis­sies uit te stoten, hetgeen zou moeten leiden tot een impuls in de vergroening van het productieproces, efficiency en in­vesteringen in hernieuwbare energie. Bedrijven vinden het werken met dit systeem prettiger dan het betalen van een CO2-heffing aan de overheid. Emissiehandel wordt welis­waar momenteel nog weinig toegepast in de agrarische sec­tor, maar het belang neemt langzaam toe, zoals uit dit arti­kel blijkt.&#13;
</inleiding><content>2. Agrarische sector en klimaatbeleid&#13;
De agrarische sector is goed voor zo’n 15% van de Neder­landse broeikasgasemissies. Het gaat met name om 10 Mil­joen ton (Mton) kooldioxide (CO2), van energiegebruik in de glastuinbouw en transport. Ongeveer 12 Mton aan me­thaan, met name door mest. En zo’n 8 Mton aan lachgas (N2O).&#13;
De emissies in de sector zijn door andere ontwikkelingen, dus niet door klimaatbeleid, al gedaald. De methaan door in­krimping van de veestapel. N2O en ammoniak zijn gedaald door algemeen mestbeleid en minder kunstmestgebruik. De CO2 is m.n. gedaald door energiebesparingsmaatregelen door glastuinders.&#13;
3. Agrarische sector en de CO2-markt&#13;
De verplichte CO2-markt1 is maar voor een klein gedeelte van de agrarische sector van toepassing. Het betreft 70 glas­tuinders en dan gaat het uitsluitend om de warmtekracht­koppelinginstallaties vanaf 20MW thermisch, die warmte en CO2 de kassen in blazen; daarnaast vallen nog zo’n 330 Ne­derlandse bedrijven (energie en industrie) verplicht onder het systeem. De glastuinders kregen een CO2-plafond, maar de meesten konden emissierechten verkopen en er aan ver­dienen als ze CO2-maatregelen namen. Ze brachten LED-lampen aan, boorden naar aardwarmte, pasten warmte- en koudeopslag toe of andere vormen van duurzame ener­gie. Of ze kochten restwarmte en afgevangen CO2 in van een raffinaderij, energiebedrijf of kunstmestfabriek. Emis­sierechten zijn nu € 8 per ton CO2 waard; tegen 2020 wordt verwacht dat die prijs € 20-25 zal zijn.&#13;
Voor andere delen van de agrarische sector is een verplich­te CO2-markt wellicht niet het beste instrument. Er zijn veel diffuse bronnen, zoals weilanden en lopend vee, waarvan de emissies lastig te meten zijn. En in de akkerbouw verandert de productie bovendien vaak en zijn er veel weers- en sei­zoensschommelingen. Ook bij de nationale landbouw-emis­siemetingen van met name methaan en N2O zijn er grote meetonzekerheden; soms tot 30-40%. Dat maakt de toepas­baarheid van deze emissies voor de emissiemarkt ook las­tiger. Bij de glastuinbouw gaat het om het berekenen van CO2 door het verbranden van gas. Daar zijn emissiefactoren voor en de onzekerheid bedraagt daar hooguit 5%. In het al­gemeen zijn er bij de toepassing van de emissiemarkt kos­ten voor monitoring en verificatie. Bij emissiemeting moet conservatief geschat worden. Als je daarbij de huidige CO2-prijs optelt zijn de kosten en baten voor andere emissies nu dus niet positief.&#13;
De agrarische sector kan ook indirect aan de CO2-markt meedoen, door bijvoorbeeld restwarmte, CO2 of groengas te leveren aan industrie die wel onder emissiehandel valt. Want door een verschuiving van fossiele grondstoffen naar groe­ne of bio-based, houdt een fabriek emissierechten over, wat dan aan de agrarische sector ten goede komt. En als een be­drijf restwarmte levert aan de glastuinbouw krijgt het daar extra emissierechten voor. Dat is het geval bij kunstmestfa­briek Yara, die aan de tuinders bij Terneuzen warmte en CO2 levert. &#13;
De agrarische sector kan wel aan de vrijwillige CO2-markt meedoen. De kopers bestaan dan uit bedrijven die vrijwil­lig hun ‘carbon footprint’ willen compenseren, bijvoorbeeld banken of autolease bedrijven. De regels zijn minder strak en de prijzen lager. Zo hebben varkenshouders CO2-certifi­caten gekregen voor de vermeden methaanuitstoot bij mest­vergisters. Ze hadden wel SDE+ subsidie gekregen voor de vermeden CO2-uitstoot. De SDE is gericht op groene stroom of groen gas. Maar de methaanreductie wordt niet meegere­kend en niet vergoed. Met behulp van een ISO-14064-2 cer­tificaat zijn ze met succes de CO2-markt opgegaan.2 Het vergisten van 18.000 ton mest kan bijvoorbeeld 18.000 ton aan CO2-credits opleveren. Die zijn nu zo’n € 18.000 waard op de vrijwillige markt. &#13;
Emissierechten: een bijzonder juridisch terrein &#13;
Emissiehandel is geregeld in hoofdstuk 15 van de Wet milieubeheer3 en is een implementatie van de Europe­se Richtlijn emissiehandel.4 Ook de monitoring ven de emissies, de verificatie en de accreditatie van de verifi­cateurs zijn op Europese leest geschoeid. De regelge­ving kent verder wat bijzondere aspecten: &#13;
––Emissierechten kunnen alleen bestaan in Emis­sieregisters, maar het is geen registergoed. Met de registers kan de overheid de ingeleverde emissierechten bijhouden; de ZBO, Nederlandse Emissieautoriteit ziet daar op toe (NEa). &#13;
––Toezicht op de handel vindt plaats door AFM, NMA en DTE &#13;
––Bedrijven die onder emissiehandel vallen en jaarlijks emissierechten moeten inleveren over de emissie het jaar ervoor alsmede handelaren heb­ben een rekening in dat register nodig. &#13;
––Een emissierecht is een overdraagbaar vermo­gensrecht. Het is een onderliggende waarde voor derivaten als ‘futures’ en opties voor emissierech­ten. &#13;
––Eigendomsoverdracht en levering vindt tegelijk plaats door emissierechten van de ene naar de andere rekening over te dragen. &#13;
––Handel in emissierechten vindt bilateraal plaats, via handelaren of over emissieplatforms. &#13;
4. Nieuwe ontwikkelingen &#13;
De Europese Commissie heeft medio februari een strate­gie voor duurzame Europese bio-economie gelanceerd.5 De Commissie wil daarmee zaken als biokerosine en bioplas­tic voorzien van duurzaamheidslabels. Dat zijn dus produc­ten en grondstoffen waarbij geen broeikasgasemissies vrij­komen. Ook pleit men voor CO2-vastlegging in bodems en emissiereducties in de landbouw. Men wil daar geen ver­plicht systeem van maken maar dat met name door marktin­strumenten bereiken. Onder andere zal men denken aan de CO2-emissiemarkt. &#13;
Want op basis van de Europese Emissiehandelsrichtlijn is het na 2013 mogelijk naast de 10.000 bedrijven die ver­plicht onder het systeem vallen, ook emissierechten te geven aan projecten waar emissies worden gereduceerd.6 Dat zijn de zogenaamde ‘domestic offsets’, volgens het nieuwe art. 16.33a Wet milieubeheer.7 Het ministerie voor Infrastructuur en Milieubeheer (IenM) bestudeert op dit moment in wel­ke sectoren daar kansen voor liggen. Dat zou dus in de land­bouw en grondstofketens kunnen zijn. &#13;
Tevens start binnenin 2013 een Nationaal CO2-Sectorsys­teem Glastuinbouw waar duizenden tuinders met meer dan 2.500 m2 kas onder gaan vallen.8 Het is een systeem dat is geënt op emissiehandel. Maar omdat de revenuen en han­del binnen de glastuinbouwsector blijven, heeft men het over een ‘kostenvereveningssysteem’. Het heeft tot doel de CO2-emissies van een hele sector onder een plafond te houden.9 Afgesproken met de overheid is dat de CO2-uit­stoot van de glastuinbouw tot 2020 met 20 procent zal da­len tot 6,2 Megaton per jaar. Het is geen Europees systeem en gebruikt geen Europese emissiemarkt. De emissieruimte wordt over individuele glastuinders verdeeld. Slagen ze er in hun individuele emissie verder te verminderen, dan krijgen ze die extra reductie financieel beloond. Te hoge CO2-uit­stoot wordt onderling verrekend tussen bedrijven. Wanneer de CO2-uitstoot van alle bedrijven samen hoger is dan afge­sproken dan betalen tuinders voor die overschrijding door emissierechten te kopen. &#13;
Nederland heeft gevraagd of de 70 glastuinders die nu on­der het verplichte Europese emissiehandelssysteem vallen, onder het nationale systeem mogen gaan vallen. Want on­der het Europese systeem zullen tuinders die met hun WKK stroom produceren emissierechten moeten kopen. Europe­se emissiehandel is meer gericht op industrie en energiebe­drijven; er is in de EU ook geen vergelijkbare glastuinbouw. Het nationale systeem past beter bij de sector. &#13;
5. Een kijkje in de toekomst &#13;
Er vinden studies naar allerlei innovaties voor emissiere­ductie plaats op vrijwillige basis. Zoals ander voedsel dat tot minder methaanuitstoot leidt, of gebruik van afgevangen CO2 tot aanplant van heggen en bomen en vastlegging van CO2 in de bodem door het jaarrond bodembedekkers op en houtskool (biochar) in de bodem inbrengen. &#13;
Voor dit soort innovaties en bodemdiensten zou een koppe­ling van vrijwillige projecten met de CO2-markt wellicht als prikkel kunnen helpen. &#13;
De Europese Commissie is in maart 2012 gekomen met re­gels voor het bijhouden en berekenen van de emissie van de landbouw en de bodem.10 Die basis is nodig, voordat de emissiemarkt bij dit soort maatregelen een rol kan spelen. &#13;
Buiten de EU is meer ervaring.11 In Australië en in sommige staten van de VS, zoals Californië, worden projecten in de agrarische sector al aan de CO2-markt gekoppeld. In Nieuw- Zeeland valt de landbouwsector vanaf 2015 onder emissie­handel. En in diverse landen werkt men op de vrijwillige markt aan standaarden voor de berekening van emissiere­ducties door de landbouw ten behoeve van de vrijwillige CO2-markt.12 Deze ervaring kan de EU dan meenemen. &#13;
&#13;
&#13;
</content><legacyfootnotes>* Jos Cozijnsen en Marlous de Beer zijn werkzaam bij Emis­sierechten.nl,info@emissierechten.nl. Dit artikel is een bewerking van de inleiding die is gehouden op de Actuali­teitendag van het Instituut voor Agrarisch Recht, 13 januari 2012.&#13;
1. Richtlijn nr. 2009/29/EG van het Europees Parlement en de Raad van de Europese Unie van 23 april 2009 tot wijziging van Richtlijn 2003/87/EG aangaande de regeling voor de handel in broeikasgasemissierechten.&#13;
2. Zie de bij MarkIT geregistreerde CO2-projecten in Bra­bant: http://bit.ly/mYLzyI. &#13;
3. Kamerstukken II 2011/12, 32 667. &#13;
4. Richtlijn nr. 2009/29/EG van het Europees Parlement en de Raad van de Europese Unie van 23 april 2009 tot wijziging van Richtlijn 2003/87/EG aangaande de regeling voor de handel in broeikasgasemissierechten. &#13;
5. Europese Commissie, MEMO/12/97, 13/02/2012, http:// bit.ly/xjBQbv. &#13;
6. Art. 24 bis van de Richtlijn nr. 2009/29/EG van het Europees Parlement en de Raad van de Europese Unie van 23 april 2009 tot wijziging van Richtlijn 2003/87/EG aangaande de regeling voor de handel in broeikasgasemis­sierechten. &#13;
7. Agenda Eerste Kamer, 14 februari 2012, Kamerstukken I 2011/12, 32 667, A. &#13;
8. Kamerstukken II 2009/10, 32 451, nr. 2, Wijziging van de Wet milieubeheer (kostenverevening reductie CO2-emis­sies glastuinbouw) &#13;
9. Persbericht Productschap Tuinbouw: 31 januari 2012: www.tuinbouw.nl/nieuws/glastuinbouw-maakt-nieuwe-afspraak-met-overheid-over-lagere-co2-uitstoot. &#13;
10. Voorstel Europese Commissie van 12 maart2012, COM(2012) 94 final. Zie: ‘De Commissie stelt voor de gemeenschappelijke boekhoudregels voor broeikasgassen in de bos- en landbouwsector te verbeteren’: http://europa. eu/rapid/pressReleasesAction.do?reference=IP/12/234&amp;for mat=HTML&amp;aged=0&amp;language=NL&amp;guiLanguage=en. &#13;
11. Zie ‘Carbon offset projects in the agricultural sector’, door Claudine Foucherot en Valentin Bellassen, CDC Climat Research http://www.cdcclimat.com/Climate-Report-no-31-Carbon-offset-projects-in-the-agricultural-sector. html?lang=en. &#13;
12. Dat is de Verified Carbon Standard, zie: http://www.v-c-s. org/methodologies/find. &#13;
</legacyfootnotes><footnotes><footnote/></footnotes><auteurs>mr. C.J.H. Cozijnsen, en drs. M.M. de Beer&#13;
</auteurs><published>2012-05-01 00:00:00</published><modified>2012-05-01 00:00:00</modified><editiondate>2012-05-01</editiondate><htmlpath>https://denhollander.info/artikel/9891</htmlpath></article>
</articles></edition>