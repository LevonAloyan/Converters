<edition><articles><article><jaar>1997</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1997</searchword><id>5805</id><udhid>UDH:TvAR/5805</udhid><titel>Decentralisatie via mandaat: innerlijke tegenstrijdigheid</titel><searchwords><searchword>TvAR 9/1997</searchword><searchword>UDH:TvAR/5805</searchword></searchwords><attachments><attachment><name>1997_nr 9_Artikel_Hennekens.pdf</name><extention>pdf</extention><url>https://denhollander.info/download/5736/ci</url></attachment></attachments><inleiding>Inleiding&#13;
In zijn artikel 'Decentralisatie van Rijk naar provincies' schrijft P.C.E. van Wijmen1 dat er tussen de minister van Landbouw, Natuurbeheer en Visserij (LNV) enerzijds en het IPO (Interprovinciaal Overleg) namens de twaalf provincies anderzijds een akkoord gesloten is met betrekking tot de decentralisatie van het Rijk naar de provin-cies van een aantal taken en bevoegdheden. Daarbij vermeldt hij: "Omdat allerlei wetswijzigingen nodig zijn om een formele overdracht van bevoegdheden aan de provincies te bewerken, maakt de minister van LNV voorlopig gebruik van de man-daatconstructie, hetgeen met name duidelijk wordt ten aanzien van de bevoegdheden die uit de Boswet voortvloeien." Hij verklaart deze keuze als volgt: "Mandaat berooft het oorspronkelijk bevoegde orgaan niet van de betrokken bevoegdheid en kan plaatsvinden tenzij de wet zulks verbiedt. Anders ligt het ten aanzien van delegatie: het delegerende bestuursorgaan kan zelf van de bevoegdheid geen gebruik meer maken, doch delegatie kan alleen plaatsvinden indien de wet dit uitdrukkelijk toe-staat. Daarom kon in de onderhavige gevallen geen delegatie worden toegepast, maar moest de mandaatsconstructie worden gebruikt." Het is niet uitzonderlijk dat delega-tie en mandaat door menigeen als uitwisselbare rechtsfiguren worden gezien. Daarbij wordt delegatie met name gezien als een rechtsfiguur die privatief werkt en mandaat als een soortgelijke rechtsfiguur die niet privatief werkt. In het privatieve element zou aldus het enige wezenlijke verschil gelegen zijn tussen delegatie en mandaat. Alles wijst erop dat deze opvatting ook ten grondslag gelegen heeft aan de onderhavige keuze voor de mandaatsfiguur. Op dit aspect zal ik eerst ingaan. Daarbij komt aan snee wat in essentie het verschil is tussen mandaat en delegatie. Uiteengezet wordt dat het privatieve element bepaald niet het enige en zelfs niet het meest wezenlijke ver-schil aanduidt tussen deze twee rechtsfiguren. Dit resultaat wordt getoetst aan de onderhavige, door de minister getroffen mandaatsregeling. Daarna komt aan de orde of in dit geval de keuze voor mandaat de rechtmatigheidstoets kan doorstaan. Hierbij wordt met name bezien de verhouding tussen het Rijk en de provincie.&#13;
De conclusie is dat het onderhavige mandaat in strijd is met de Grondwet.</inleiding><content>1. Delegatie en mandaat&#13;
Het zou in dit verband te ver voeren een uitvoerige uiteenzetting te geven over deze twee rechtsfiguren. Daarvoor zij verwezen naar de handboeken over bestuursrecht2 en enkele daarop betrekking hebbende opstellen3. In dit kader beperk ik mij tot de vraag naar de uitwisselbaarheid van deze figuren en spits mij daarbij toe op hetgeen als wezenlijk verschil geldt tussen beide rechtsfiguren. Noodzakelijkerwijs heeft dit een wat dogmatisch karakter.&#13;
1.1. Delegatie&#13;
Een van de meest wezenlijke karaktertrekken van delegatie is dat het gaat om over-dracht van bevoegdheden van het ene orgaan aan het andere orgaan. Over het alge-meen wordt het element overdracht ten volle belicht; minder aandacht blijken de auteurs evenwel te schenken aan het aspect 'orgaan'. Mede in vergelijking tot man-daat is het feit dat het gaat om een bevoegdhedenoverdracht tussen organen van groot belang. Een orgaan is een abstract begrip; het is een product van juridische makelij en het bestaan ervan is niet afhankelijk van natuurlijke personen. Art. 1:1 Awb maakt een onderscheid tussen bestuursorganen die organen zijn en die welke een persoon of college zijn.4 Hieruit blijkt dat een bestuursorgaan een persoon kan zijn. Voor rechts-personen roept dit geen problemen op, voor natuurlijke personen wel. Een natuurlijk persoon kan men naar mijn oordeel niet aanmerken als een bestuursorgaan. Om dit goed te begrijpen zal men moeten nagaan waarin de oorsprong gelegen is van het feit dat over bevoegdheden beschikt wordt. In het privaatrecht zijn bevoegdheden inherent aan het (natuurlijk) persoon-zijn. Een persoon kan eigenaar zijn, kan overeenkomsten sluiten, kan een testament maken enz. Die bevoegdheden zijn met het persoon-zijn gegeven. Zo'n met de natuurlijk persoon gegeven bevoegdheid is niet overdraagbaar. Het is mogelijk dat iemand handelingsonbekwaam is. Hij is dan niet in staat om (bepaalde) bevoegdheden uit te oefenen, doch hij blijft ten principale de bevoegdheid behouden, terwijl een ander voor hem 'slechts' kan optreden. Ook bij bewind van een natuurlijk persoon kan men niet stellen dat aan de bewindvoerder de bevoegd-heden van de onder bewind gestelde overgedragen zijn.&#13;
Zijn bij een natuurlijk persoon privaatrechtelijke bevoegdheden gegeven met het zijn van persoon, in het publiekrecht dienen bevoegdheden steeds herleid te (kunnen) worden tot een wet (in materiële zin). Trouwens, ook die wetgevende bevoegdheid dient juridisch 'gevestigd' te worden, hetgeen in oorsprong geschied is in onze Grond-wet5 (hetgeen ik in dit verband verder laat rusten). Een bestuursorgaan ontleent zijn publiekrechtelijke bevoegdheid aan het publiekrecht, dat het bestuursorgaan daartoe in het leven roept. Het bestuursrecht creëert geen natuurlijke personen. Daartoe is het naar zijn aard niet in staat. Reeds om die reden rijzen er problemen als men een natuurlijk persoon tot 'bestuursorgaan' zou willen denatureren. Het bestuursorgaan is nu eenmaal van een andere orde, komt voort uit een andere wereld. Bestuursorga-nen behoren niet tot de natuur; zij zijn cultuurproducten, en wel wetenschapsproduc-ten. Vanuit deze optiek is het dan ook niet te rijmen dat een (natuurlijk) persoon een bestuursorgaan kan zijn. Hij zou dan als zodanig zijn ontstaan moeten danken aan de cultuur, niet aan de natuur.6 Bovendien gaat het bij bestuursorganen om abstracte begrippen; zij zijn niet aan stof gebonden.&#13;
Realiseert men zich dat delegatie overdracht van een publiekrechtelijke bevoegdheid inhoudt, dan kan zo'n overdracht uitsluitend geschieden binnen dezelfde 'soort'. Door zo'n overdracht wordt immers degene aan wie overgedragen wordt 'bestuursorgaan': een abstract begrip. Zou men aanvaarden dat overdracht van een publiekrechtelijke bevoegdheid zou kunnen geschieden aan een natuurlijk persoon, dan zouden zich ernstige juridische problemen voordoen. Dan zou de situatie ontstaan dat een publiek-rechtelijk orgaan persoonsgebonden7 zou worden. Zulks zou onder meer ten gevolge hebben dat bij overlijden van die persoon dat bestuursorgaan uit de rechtswereld zou verdwijnen en dat daarmee tevens de uitoefening van die bevoegdheden niet meer mogelijk zou zijn. Reeds dit ene voorbeeld moge aantonen dat het onaanvaardbaar zou zijn overdracht van een bestuursbevoegdheid aan een natuurlijk persoon moge-lijk te achten. De definitie van art. 10:13 Awb (derde tranche), welke onder 'delegatie' verstaat "het overdragen door een bestuursorgaan van zijn bevoegdheid tot het nemen van besluiten aan een ander die deze onder eigen verantwoordelijkheid uitoe-fent" (cursivering HH), is reeds om deze reden aanvechtbaar. Die "ander" kan immers op een natuurlijk persoon duiden, die daarmee tot "bestuursorgaan" wordt, met het gevolg dat zich een rechtsmetamorfose voltrekt. Aangezien delegatie slechts mag geschieden "indien in de bevoegdheid daartoe bij wettelijk voorschrift is voorzien" valt de ellende in de praktijk te overzien, want het ligt niet in de rede dat zo'n wettelijk voorschrift een natuurlijk persoon zal aanwijzen. Hoewel, uitgesloten is het niet en je weet maar nooit.8 Dat de beslissing tot overdracht door natuurlijke personen geschiedt, is niets bijzonders. De abstracte begrippen zijn immers ook door mensen bedacht. Wetgeving geschiedt ook door mensen. Doch de wet - het product - is geen mens.&#13;
1.2.&#13;
Mandaat&#13;
Bij mandaat is van een geheel andere rechtsfiguur sprake. Tegengesteld aan wat voor delegatie geldt, is mandaat slechts mogelijk tussen natuurlijke personen. Bij mandaat doet zich de figuur voor waarbij de ene persoon in naam van een andere persoon optreedt.9 Het gaat om de vertegenwoordigingsbevoegdheid van een ambtsdrager. De definitie welke art. 10:1 Awb (derde tranche) geeft, is een ongelukkige. Deze bepaling luidt: "Onder mandaat wordt verstaan: de bevoegdheid om in naam van een bestuurs-orgaan besluiten te nemen." Indien men deze definitie voor juist zou houden, zou iedere ambtsdrager mandataris zijn. Een ambtsdrager handelt voor het bestuursorgaan. Daartoe wordt die ambtsdrager aangewezen, benoemd of verkozen. Een persoon of college van personen is ambtsdrager en heeft op grond van die kwaliteit "de bevoegd-heid om in naam van een bestuursorgaan besluiten te nemen."10 Een bestuursorgaan kan immers zelf niet handelen, daar het behoort tot de wereld van het abstracte. Het zijn natuurlijke personen die voor het bestuursorgaan optreden: dit zijn ambtsdra-gers. Mandaat kan men vanuit dit gegeven definiëren zoals Böhtlingk deed: "de door een ambtsdrager, namens zijn ambt of ambtengroep, aan een derde gegeven opdracht om (een deel van) de taak van die ambtsdrager namens het ambt of de ambtengroep te vervullen".11 Dat de Awb op een figuur wil duiden, als hier aan Böhtlingk ontleend wordt, blijkt uit een groot aantal bepalingen van de desbetreffende afdeling 10.1.1 Awb. Zo kan gewezen worden op art. 10:2, bepalende dat een door de gemandateerde genomen besluit geldt als een besluit van de mandaatgever en op art. 10:4, bepalende dat de gemandateerde die niet werkzaam is onder verantwoordelijkheid van de man-daatgever instemming dient te verlenen aan het mandaat. Mandaatgever en mandaat-nemer zijn in deze bepalingen personen van vlees en bloed. Zij zijn geen abstracte begrippen en kunnen dan ook geen bestuursorgaan zijn, zoals hierboven uiteengezet is. Zij kunnen voor het bestuursorgaan optreden: zij 'vertegenwoordigen' het orgaan. Zou men de mandaat-definitie van de Awb naar de letter nemen, dan zou bijvoorbeeld de burgemeester in persoon steeds mandataris zijn en zouden er geen originaire ambtsdragers in ons recht bestaan. Dit is niet de bedoeling, noch is het in die zin uit-gewerkt.&#13;
Reeds op grond van deze summiere uiteenzetting moge het duidelijk zijn dat uit-wisseling van mandaat en delegatie niet ongestraft mogelijk is. Men springt dan van de abstracte cultuurwereld over op de natuurlijke, levende wereld alsof dit uitwissel-bare grootheden zouden zijn. Bij delegatie gaat het niet om de persoon van de ambts-drager, terwijl bij mandaat juist de persoon en alleen maar de persoon van de ambts-drager telt. Vandaar ook dat in een bepaald geval de instemming van de ambtsdrager als vereiste gesteld wordt: zie art. 10:4 Awb. Tot het wezen van de mandaatsfiguur behoort dat zij steeds een relatie tussen mensen betreft. Tot het wezen van delegatie behoort dat deze rechtsfiguur uitsluitend in de abstracte wereld van het recht speelt. Mandaat is persoonsgebonden; mandaat is niet noodzakelijk om bevoegdheden te hebben of in het leven te roepen. Mandaat is afhankelijk van persoonlijke verhoudingen. Wie deze wezenlijke verschillen tussen delegatie en mandaat onderkent, zal zich ervan bewust zijn dat dit geen uitwisselbare figuren zijn noch - wil men consistent zijn - kunnen zijn. Men kan dan ook niet redeneren als zou mandaat in de plaats kunnen treden daar waar delegatie niet mogelijk is vanwege het ontbreken van een wettelijk voorschrift.12 De wetgever, die weliswaar aan doctrinaire beschouwingen niet gebonden is, kan zich vanuit een consistente opzet niet onttrekken aan de aard en het wezen van de door hemzelf geschapen rechtsfiguren. Doet hij dit toch, dan wordt zijn product onlogisch en schept hij rechtsonzekerheid in plaats van rechtszekerheid. Daarmee handelt hij dan in strijd met een essentiale van zijn eigen opdracht: regelen ten einde zekerheid in rechte te verschaffen.&#13;
De toelichting bij de Awb - gelukkig niet de Awb zelf - betrekt een stelling die in strijd is met het wezen van de mandaatsfiguur. Zij stelt bij art. 10:14: "Dit artikel ziet op de bevoegdheid tot mandaatverlening aan anderen dan ondergeschikten. (...) De bepaling is van toepassing indien de gemandateerde niet werkzaam is onder verant-woordelijkheid van de mandaatgever, dat wil zeggen niet aan hem ondergeschikt is.13 Van een dergelijke ondergeschiktheid is volgens de gewone ambtelijke verhoudingen sprake indien de gemandateerde een ambtenaar is in dienst van het mandaatverlenen-de bestuursorgaan. Het is ook daarbuiten denkbaar dat een bestuursorgaan onderge-schikt is aan een ander bestuursorgaan."14 Dit laatste nu is per definitie onjuist. Bestuursorganen zijn - als gesteld - abstracties, geen mensen van vlees en bloed. Hier kan geen sprake zijn van ondergeschiktheid in de zin zoals mensen aan elkaar onder-geschikt kunnen zijn. Ook is het om dezelfde reden niet mogelijk dat een bestuurs-orgaan instemt met mandaat, zoals art. 10:14 Awb vereist. Het gaat om personen die instemmen, om ambtsdragers dus. Zij kunnen uitsluitend voor zichzelf en niet voor anderen instemmen. De wetgever van zijn kant maakt het helemaal bont als hij met het gestelde in art. 10:14, lid 2 Awb regelt dat instemming niet vereist is "indien bij wettelijk voorschrift in de bevoegdheid tot de mandaatverlening is voorzien." Dit betekent dat een persoon tegen zijn wil gedwongen kan worden om namens een ander besluiten te nemen. Daarmee kan 'mandaat' gedepersonifieerd worden en de 'truc' uitgehaald worden dat niet aan een persoon, maar aan een ambt (bestuursor-gaan) gemandateerd wordt. Deze met het wezen van mandaat strijdige figuur wil de toelichting kennelijk wel, want zij schrijft: "dat mandaatverlening aan ambten van een andere bestuurslaag (zoals van een minister aan een burgemeester) een uitzonder-lijk karakter zou moeten hebben" (cursivering HH).15 Aldus kunnen buiten delegatie om bevoegdheden verlegd worden, zodat het verschil tussen delegatie en mandaat een holle frase wordt. Er wordt niet alleen gedelegeerd aan een ambt, doch ook gemanda-teerd aan een ambt, dus aan een abstract begrip. Daarmee is de mens uit beeld. De consistentie is zoek. Dit blijkt ook uit het volgende. De toelichting wijst erop dat in de literatuur de eis wordt gesteld dat de te mandateren bevoegdheid ligt in de sfeer van de normale bevoegdheid van datgene waartoe de mandataris ingevolge zijn taak bevoegd is, waarna zij stelt dat het niet nodig is deze eis op te nemen, met als motive-ring: "Voor zover de bevoegdheid buiten die sfeer ligt, staat artikel IA. 1.1.2, eerste lid (nu art. 10:3, lid 1, HH) reeds aan mandaat in de weg."16 Dit nu gaat niet op als de wetgever zijn gang kan gaan in de omschreven zin. Hij is niet gebonden aan wat de mandataris pleegt te mogen doen. Bovendien valt erop te wijzen dat een burgemeester als ambtsdrager per definitie een bevoegdheid uitoefent welke buiten die van een minister ligt, ofschoon volgens de toelichting zo'n mandaat mogelijk is. Consistentie is zoek, inconsequentie troef.&#13;
1.3. Het mandaat van de minister van LNV&#13;
Beziet men het mandaat dat de minister van LNV in zijn besluit van 28 december 1995/nr. J 9517719 Directie Juridische Zaken17 genomen heeft, dan valt het volgende onder meer op, waarbij ik mij tot de hoofdzaken beperk.&#13;
a. De minister stelt te handelen in overeenstemming met gedeputeerde staten van de provincies. Het gaat dus over een vorm van overeenstemming. Het mandaat houdt in&#13;
dat gedeputeerde staten namens de minister van LNV bepaalde - nader omschreven -&#13;
besluiten mogen nemen. Het gaat dus niet om een mandaat van een bestuursorgaan&#13;
jegens een ander bestuursorgaan, welke figuur per definitie niet kan in de betekenis&#13;
van bestuursorgaan in bovengestelde zin. Afgezien van de vraag of een dergelijk man-daat aanvaardbaar is, doet zich hier dus het fenomeen voor dat niet de minister van LNV, maar dat J.J. van Aartsen als ambtsdrager met de colleges van gedeputeerde staten - de ambtsdragers dus - een overeenkomst gesloten heeft. Bij wisseling van de post, hetzij door de minister, hetzij door een college van gedeputeerde staten, vervalt dit mandaat. De overeenstemming is er een van personen die in hun kwaliteit van ambtsdragers in die genoemde hoedanigheid overeenkomsten hebben gesloten. Het vergt dus een grote mate van oplettendheid om vast te stellen hoe lang zo'n mandaat voortduurt. Wie wanneer 'uitstapt', vraagt oplettendheid.&#13;
b. Gesteld dat zo'n mandaat rechtens mogelijk zou zijn, dan zijn de beslissingen welke gedeputeerde staten nemen geen beslissingen van deze gedeputeerde staten, maar van de minister van LNV, die daarvoor de verantwoordelijkheid draagt. Dit betekent onder andere dat niet GS van een provincie, maar de minister wederpartij is als een beslissing aangevochten wordt. Verder rijst de vraag hoe het staat met beslis singen op bezwaarschrift. Volgens de Awb (derde tranche) wordt mandaat tot het beslissen op bezwaarschrift niet verleend aan degene die het besluit waartegen het bezwaar zich richt krachtens mandaat heeft genomen (art. 10:3, lid 3). Deze bepaling wordt reeds nu voor geldend recht gehouden. Dit betekent dat GS niet bevoegd zijn te beslissen, namens de minister, op een bezwaarschrift dat zij in mandaat genomen hebben. Hebben gedeputeerde staten dit begrepen? Inmiddels heeft de minister bij besluit van 5 maart 1997, Stcrt. 17 maart 1997, nr. 53, blz. 12, bepaald dat gedeputeer- de staten gemachtigd zijn namens hem "te beslissen en stukken te ondertekenen betreffende de tegen de (...) bedoelde besluiten ingediende bezwaarschriften". Hiermee wordt gehandeld in strijd met art. 10:3, lid 3 Awb, dat - als gesteld - nu reeds voor geldend wordt gehouden. Ook de minister heeft zich aan het geldend recht te houden.&#13;
c. De diverse leden van gedeputeerde staten zijn onderworpen aan de instructies van de minister van de LNV, die zowel algemene instructies kan geven als instructies per geval. Hiermee stellen deze leden zich dus onder het hiërarchische gezag van deze minister. Voor hun in mandaat verrichte handelingen (of het nalaten ervan) zijn zij verantwoording verschuldigd aan de minister. Dit betekent een doorbreking van het stelsel dat leden van colleges van gedeputeerde staten niet onderworpen mogen zijn aan instructies van een centrale ambtsdrager en verantwoording verschuldigd zijn aan provinciale staten, zowel gezamenlijk als individueel (art. 167 Provinciewet). Weten provinciale staten dit?&#13;
d. De minister heeft de desbetreffende colleges gemachtigd om hem te vertegenwoor- digen in rechte "in verband met de in het eerste lid bedoelde besluiten". Niet duide- lijk is wat hiermee bedoeld wordt. Op grond van mandaat worden besluiten geno- men, zodat niet gedeputeerde staten, maar de minister rechtens zo'n besluit neemt. Indien een procedure voor de administratieve rechter ter zake van zo'n besluit gevoerd wordt, is niet het college van gedeputeerde staten, maar de minister partij. Wat wordt nu met die vertegenwoordigingsbevoegdheid beoogd? Dat gedeputeerde staten partij is? Dat zou zich niet verdragen met mandaat. Dat de minister partij blijft? Dat is al een gevolg van het mandaat. Wordt op privaatrechtelijke vertegen woordiging geduid, zodat gedeputeerde staten namens de minister de Staat kunnen vertegenwoordigen in een civiele procedure? Dit lijkt vergaand, want dan zouden gedeputeerde staten kunnen besluiten over de vraag of een civiele procedure gevoerd wordt namens de Staat. Bovendien wordt ook niet verwezen naar de Comptabiliteits- wet (art. 27, lid 4). Inmiddels is eveneens bij reeds vermeld besluit van 5 maart 1997, Stcrt. 17 maart 1997, een nadere regeling gegeven omtrent het "indienen van schrifte- lijke stukken bij de administratieve rechter" en om "ter zitting het woord te voeren". De betekenis hiervan, in relatie tot de vertegenwoordiging welke geregeld is in het eerdere besluit, is niet duidelijk.&#13;
2.&#13;
Decentralisatie&#13;
2.1. Korte typering&#13;
Ons decentralisatierecht heeft tot kenmerk dat wij weliswaar een hiërarchie van nor-men kennen, maar geen hiërarchie tussen bestuurders. Een minister is niet de baas van provinciale of gemeentelijke bestuurders, terwijl een provinciaal bestuurder geen gezag heeft over een gemeentebestuurder. Het feit dat commissarissen des Konings benoemd worden door de Kroon, wil niet zeggen dat zij voor zover zij als provin-ciaal bestuurders optreden (dus niet als rijksambtsdragers, hetgeen voor hen mogelijk is) onder het gezag van een minister of de regering staan. Eveneens geldt dat burge-meesters of gedeputeerde staten en wethouders, statenleden en raadsleden niet onder-geschikt zijn aan rijksbestuurders. Dit zal voldoende duidelijk zijn. Het Rijk probeert de laatste jaren deze structuur in toenemende mate aan te tasten door de rechtsfiguur van de aanwijzing. Hierdoor kan een opdracht van een rijksambtsdrager - een minis-ter bijvoorbeeld - aan een provinciaal of gemeentelijk bestuur gegeven worden (ook is mogelijk: door een provinciaal bestuur aan een gemeentebestuur). Deze figuur is in wezen een doorbreking van onze staats- en bestuursstructuur. Thorbecke kende dit fenomeen ook, maar in zo'n geval was volgens hem geen sprake van decentralisatie, doch van centralisatie. In dit geval waren provincie- en gemeentebestuurders de "rijks-werktuigen". Hun handelen was dan geen provinciaal of gemeentelijk handelen, maar rijkshandelen.18 Thorbecke sprak van gemeentebestuurders als "Landsambtenaren" wanneer burgemeester en wethouders "met veelerhande werkzaamheden van Alge-meen Gouvernement buiten hun taak van gemeenteoverheid" belast waren. Het Rijk was verantwoordelijk en aansprakelijk voor dit handelen en moest de kosten daarvan dragen, ook wat de bezoldiging van de personen betreft. Zulks wordt in dit verband treffend gedemonstreerd doordat er twee provinciale begrotingen waren: een waarop de rijksbemoeienissen begroot waren en een ander voor de provinciale taken. Daarom kwam vroeger ook de bezoldiging van de commissaris van de Koning voor op de rijksbegroting.&#13;
Sinds 1848 is voor een structuur van onze staatsinrichting gekozen waarbij decen-trale bestuurders niet meer als "landsambtenaren" zouden dienen. Ook "medewer-king aan de uitvoering van wetten" werd sinds 1887 gezien als een eigen verantwoor-delijkheid, waarbij er soms meer, soms minder vrijheid was (van vrij naar gebonden medebewind). Hiërarchie tussen bestuurders van centraal naar decentraal is tot op de dag van vandaag niet aanvaard.19 Dan zou de decentrale structuur vervallen zijn en zou Nederland uitsluitend een gecentraliseerde staatsstructuur kennen. Onze Grond-wet wenst dit niet en heeft daarom garanties opgenomen in hoofdstuk VII teneinde de wetgever ervan te weerhouden de decentrale eenheidsstaat van zijn decentraal karakter te ontdoen. Art. 124 Grondwet laat wetgeving en bestuur over (als vanouds), hetgeen op autonomie duidt (lid 1) en laat slechts bij of krachtens de wet toe dat mede-werking aan de uitvoering van het bij of krachtens de wet gestelde geschiedt (lid 2). Dit laatste duidt dan op hetgeen bij of krachtens die wet aan medewerking gevorderd wordt, dus geen algemene wet. Om het tweede lid van art. 124 Grondwet goed te begrijpen, moet men ijverig in de geschiedenis duiken, hetgeen veelal niet geschiedt. Bovendien hebben de Provinciewet en Gemeentewet in respectievelijk de art. 105, lid 2 en 108, lid 2 bepalingen opgenomen die in strijd zijn met de Grondwet, waar-door extra veel ijver aan de dag gelegd moet worden om achter de rijkscoulissen te kijken. Het zou te ver voeren hier de argumenten op een rij te zetten, zodat ik moet volstaan met een verwijzing naar mijn bespreking daarvan elders.20&#13;
2.2. Mandaat in strijd met de Grondwet&#13;
De onderhavige mandaatsregeling is in strijd met de Grondwet. Daar helpt geen moe-dertjelief aan. Het feit dat de minister van LNV en de gedeputeerde staten van de provincies het - via IPO - eens zijn geworden, heft die strijdigheid niet op. Akkoorden, convenanten en meer van dit soort 'afspraken' zullen in elk geval dienen te blij-ven binnen de kaders van Grondwet en wet. Ministers en gedeputeerden moeten nu eenmaal de Grondwet naleven, welke verplichting zij nog eens extra bevestigd hebben door de eed of belofte (zie art. 49 Grondwet en 14 Provinciewet). Door een mandaats-verhouding als deze aan te gaan, wordt buiten de Grondwet om een regeling getrof-fen om mede te werken aan de uitvoering van de onderhavige wetten als genoemd in de voormelde mandaatsbeschikking. De Grondwet vereist dat die medewerking berust op "de wet". Die wettelijke grondslag is er niet en daarmee is de strijdigheid een feit. Bovendien zou zo'n regeling bij wet inconstitutioneel zijn, omdat onze Grondwet een hiërarchie tussen bestuur - dus van centrale en decentrale lichamen - niet mogelijk maakt, waarover hierna.&#13;
2.3. Mandaat ingevolge de Awb&#13;
De vraag kan gesteld worden of na de inwerkingtreding van de derde tranche Awb geen strijd meer met de Grondwet aanwezig is als het mandaat "bij wettelijk voor-schrift" is geregeld (art. 10:14, lid 2 Awb). Daarbij kunnen twee gevallen onderscheiden worden: het wettelijk voorschrift in wetsvorm (wet in formele zin) en het wettelijk voorschrift dat niet in een wet gegoten is. Dit laatste geval is vrij eenvoudig te beant-woorden. In beide gevallen is weliswaar materieel strijd met de Grondwet, maar bij de wet in formele zin doet zich een probleem voor omdat de rechter ingevolge art. 120 Grondwet een (formele) wet niet aan de Grondwet mag toetsen. Wordt de mandaats-figuur in een regeling opgenomen welke geen (formele) wet is, dan zal de rechter dat wettelijk voorschrift onverbindend dienen te verklaren als daarin de mandaatgever een ambtsdrager is van een ander ambtenverband (publiekrechtelijke rechtspersoon) dan de mandaatnemer. Zou dus de onderhavige mandatering berusten op een algemene maatregel van bestuur, dan zou die regeling in strijd zijn met de Grondwet en door de rechter in voorkomend geval onverbindend verklaard dienen te worden.&#13;
Problematischer is het wanneer de mandaatsregeling in een formele wet opgeno-men zou worden. Dat dit in strijd is met de Grondwet, blijkt uit het feit dat mandaat een hiërarchie van ambtsdragers teweegbrengt, terwijl dit nu juist niet toegestaan is door de Grondwet, die alleen in dit verband een delegatiesystematiek kent.21 Het is overigens vreemd dat waar als beginsel mandaat alleen mogelijk is geacht in hiërar-chische verhoudingen, nu - omgekeerd - mandaat geïntroduceerd wordt om hiërar-chische verhoudingen te vestigen. Dit nu is evident in strijd met de wijze waarop onze rechtsstaat is ingericht. De wetgever die zo'n constructie zou vastleggen, door-breekt het meest wezenlijke element van onze staatsinrichting en treft daarmee het decentralisatierecht in zijn essentie. Een decentrale ambtsdrager die door zo'n wet met mandaat opgescheept wordt, kan zich naar mijn oordeel met een beroep op de Grondwet van uitvoering in mandaat onthouden.22 Daarbij hoeft hij niet in strijd met die wet te komen, omdat mandaat niet verplicht tot uitvoering. Dit is dan nog 'mooi meegenomen'. Bovendien wijs ik nog op het persoonlijk karakter van mandaat.&#13;
Conclusie&#13;
De 'beschikking' van de minister van Landbouw, Natuurbeheer en Visserij van 28 december 1995 is in strijd met de Grondwet en de besluiten die door de colleges van gedeputeerde staten ingevolge die 'beschikking' namens die minister genomen worden zijn niet bevoegd genomen besluiten.&#13;
Indien er een wettelijke regeling wordt voorbereid om aan gedeputeerde staten de bevoegdheid toe te kennen om de desbetreffende in die 'beschikking' geregelde beslui-ten te nemen, is een mandaatsregeling bij wet evenzeer in strijd met de Grondwet. Door middel van een regeling in medebewind is voldoende instrumentarium voor-handen om aan gedeputeerde staten de beoogde bevoegdheden toe te kennen. Dit is helemaal niet problematisch. Decennialang heeft de wetgever daar ervaring mee. De opmerking in de toelichting bij de Awb dat mandaat door centrale aan decentrale bestuurders in de praktijk niet gemist kan worden,23 duidt erop dat de schrijver ervan óf geen behoorlijke kennis heeft van onze staatsinrichting, óf dat hij onze staats-inrichting aan zijn laars lapt. Het is te hopen dat decentrale bestuurders dat benul in elk geval niet verliezen, zelfs al zouden ze dolgraag bepaalde bevoegdheden willen uitoefenen.</content><legacyfootnotes>1. Land- en Tuinbouw Bulletin, september 1996, 7, blz. 4/5.&#13;
2. Zie De Haan, Drupsteen en Fernhout, Bestuursrecht in de sociale rechtsstaat, deel 1, 4e druk, Kluwer&#13;
1996, blz. 210-217; Nicolaï, Olivier, Van der Vlies, Damen en Schueler, Bestuursrecht, 6e druk, Factotum&#13;
1997, blz. 108-138; Van Wijk-Konijnenbelt, Hoofdstukken van administratief recht, 9e druk, Lemma 1994, blz. 135-148.&#13;
3. F.H. van der Burg, 'Mandaat en delegatie', NTB 1992, blz. 268-275; W. Konijnenbelt, 'Attributie, delegatie en mandaat in de Algemene wet bestuursrecht', in: W. Konijnenbelt (red.), De derde tranche, Samsom H.D. Tjeenk Willink 1992, blz. 6-22; H.Ph.J.A.M. Hennekens, 'Delegatie en mandaat in het licht van het voorontwerp voor de Algemene wet bestuursrecht', Gst. 1992, nrs. 6955 en 6956, alsmede 'Mandaat en delegatie voor verbetering vatbaar', Gst. 1995, nr. 7011.&#13;
4. Reeds in het ontwerp-Loeff (H.T.K. 1904-1905, ond. 159) kwam men in art. 1 de volgende omschrijving tegen: "ieder persoon of college, met enig openbaar gezag bekleed;" zie Böhtlingk, Het leerstuk der vertegenwoordiging, 's-Gravenhage 1954, blz. 34, die deze omschrijving mijns inziens terecht bestrijdt. Hoewel de wetgever vrij is die definitie te kiezen die hij wenselijk acht, blijkt hij in art. 1:1 Awb niet consistent te werk te zijn gegaan. Het bestuursorgaan behandel ik verder als het 'ambt'.&#13;
5. Zie over deze grondslag Hennekens, Van Geest en Fernhout, Decentralisatie, 3e druk, Ars Aequi Libri 1995, blz. 3-6.&#13;
6. Als buiten de natuur om mensen gemaakt zouden kunnen worden, dan zou er een echte revolutie plaats hebben.&#13;
7. In dit kader wordt niet ingegaan op de vraag of een natuurlijk persoon over een subjectief publiekrecht kan beschikken, noch op de vraag of subjectieve publiekrechten aanvaard dienen te worden.&#13;
8. Dat aan natuurlijke personen is gedacht blijkt ook uit art. 10:14 Awb, dat delegatie aan ondergeschikten - dus mensen - uitsluit. Een functie is eveneens een abstract begrip. Mandaat aan een functie is niet mogelijk. Een functionaris is een persoon; aan hem kan wel mandaat verleend worden. Aan colleges (als personen) kan uiteraard ook mandaat verleend worden. Het blijven personen in collegeverband. In de praktijk pleegt het onderscheid tussen functie en functionaris nogal eens verward te worden, waardoor zich rechtens problemen voordoen. Wie zich nader in deze materie wenst te verdiepen zij verwezen naar J.H.A. Logemann, Over de theorie van een stellig staatsrecht, Universitaire Pers Leiden 1948, blz. 76-77 en Böhtlingk, a.w., blz. 32-37.&#13;
9. Van der Burg kiest in voormeld opstel een geheel ander uitgangspunt. Hij wenst (uitsluitend) mandaat tussen ambten. De wetgever heeft dit mijns inziens terecht niet gedaan, doch is anderszins niet consis- tent geweest. Dat de wetgever een constructie kan kiezen zoals hij verkiest is geen probleem. Hij zou ook de benadering van Van der Burg hebben kunnen volgen, die zich onder meer beroept op de com- missie-Prins. Het enige dat van de wetgever geëist kan worden in dit verband is dat hij geen inconsisten- ties schept en dat zijn product rechtszekerheid brengt. Zijn keuze moet duidelijk zijn en consequent worden uitgewerkt.&#13;
10. De beperking tot "besluiten" in de definitie bespreek ik nu kortheidshalve niet.&#13;
11. A.w., blz. 121.&#13;
12. Dit vereiste is dan ook niet zozeer van formele aard, als wel een uit het wezen van delegatie voortvloei- ende eis. Juist omdat het over de wereld in abstracto gaat, zal het de wetgever (in materiële zin) dienen te zijn die regelt dat bevoegdheden kunnen overgaan naar een ander orgaan. De wetgever staat immers aan de oorsprong van die bevoegdheden. Het voortbestaan en overdragen daarvan is (daarom) eveneens een wetgeverszorg; anders zouden mensen (niet wetgevers) wetgeversproducten kunnen 'wegwerken'.&#13;
13. 'Werkzaam zijn onder iemands verantwoordelijkheid' is niet synoniem met 'ondergeschikt', zodat ook in dit opzicht al problemen rijzen. Deze laat ik nu rusten.&#13;
14. TK 1993-1994, 23 700, nr. 3, blz. 172.&#13;
15. TK 1993-1994, 23 700, nr. 3, blz. 173.&#13;
16. TK 1993-1994, 23 700, nr. 3, blz. 173.&#13;
17. Stcrt. 4 januari 1996, blz. 6-7.&#13;
18. Zie mijn Inleiding in Hennekens/Versteden, De Gemeentewet en haar toepassing, Samsom, losbladig, met name blz. 2-5.&#13;
19. Dit neemt niet weg dat er op rijksniveau wel degelijk ambtsdragers en ambtenaren zijn die deze wens koesteren.&#13;
20. Zie mijn commentaar in de Gemeentewet en haar toepassing bij art. 108, lid 2. Na verloop van jaren zal het er wel op uitdraaien dat dit 'nieuw recht' niet meer op zijn inconstitutioneel karakter betrapt wordt. Aldus is dan een stuk Grondwet afgeschaft.&#13;
21. De term 'delegatie' komt in de Grondwet niet voor, doch speelt wel een rol in onder andere de uitdruk-king 'bij of krachtens de wet' of 'de wet regelt' of 'de wet geeft regels'. Hij heeft een andere reikwijdte dan 'delegatie' in doctrinaire zin, doch gaat niet zover dat hij mandaat omvat. Dat zou zich trouwens ook niet verdragen met het feit dat alleen medewerking kan worden gevorderd van 'besturen van pro-vincies en gemeenten', waarmee uitsluitend op (bestuurs)organen geduid wordt, niet op ambtsdragers in persoon. Op de delcgatieproblematiek van de Grondwet wordt hier niet verder ingegaan.&#13;
22. De ook wel verkondigde stelling dat de wet niet in strijd kan zijn met de Grondwet, omdat de wetgever door een oordeel te geven verklaart dat de Grondwet zo geïnterpreteerd moet worden, is in strijd met het eigen karakter van de Grondwet en ontkent haar zelfstandigheid. Dit standpunt wordt door de verdedigers ervan juist ingenomen om strijd met de Grondwet onmogelijk te maken voor de wetgever. Als dit juist zou zijn, zou het rechterlijke toetsingsverbod een zinloze bepaling zijn.&#13;
23. TK 1993-1994, 23 700, nr. 3, blz. 173.</legacyfootnotes><footnotes><footnote/></footnotes><auteurs>Prof. mr. H.Ph.J.A.M. Hennekens</auteurs><published>1997-09-01 00:00:00</published><modified>1996-10-01 00:00:00</modified><editiondate>1997-09-01</editiondate><htmlpath>https://denhollander.info/artikel/5805</htmlpath></article>
</articles></edition>