<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1994</searchword><id>6055</id><udhid>UDH:TvAR/6055</udhid><titel>De Gezondheids- en welzijnswet voor dieren: voorgeschiedenis, totstandkoming en juridisch instrumentarium</titel><searchwords><searchword>TvAR 10/1994</searchword><searchword>UDH:TvAR/6055</searchword></searchwords><attachments><attachment><name>1994_nr 10_Artikel_Boon.pdf</name><extention>pdf</extention><url>https://denhollander.info/download/5864/ci</url></attachment></attachments><inleiding>1. INLEIDING&#13;
Na een wetsgeschiedenis van circa 18 jaar is in 1992 de Gezondheids- en welzijnswet&#13;
voor dieren (GWW) gereed gekomen. Veel van de onderwerpen die in de GWW staan&#13;
opgenomen zijn vanaf de jaren '20 in afzonderlijke wetten en uitvoeringsbesluiten geregeld.&#13;
In de GWW zijn deze opnieuw bewerkt en vastgelegd. Daarbij gaat het vooral om&#13;
maatregelen voor de preventie en bestrijding van besmettelijke dierziekten. Veel vernieuwends&#13;
is daar niet in te herkennen. De invoering van de GWW brengt mee dat veel oude&#13;
regelingen zullen komen te vervallen, zoals de belangrijkste delen van de veewetgeving&#13;
(zie hoofdstuk II GWW).&#13;
Nieuw in haar opzet en uitwerking zijn daarentegen de bepalingen voor het welzijn van&#13;
dieren. De huidige dierenbeschermingswetgeving is eveneens verdeeld over diverse wetten&#13;
en uitvoeringsbesluiten. Dat betekent dat ook op dit onderdeel veel bestaande regelingen&#13;
zullen komen te vervallen.&#13;
Omdat er zoveel oude regelgeving verdwijnt, maar toch ook vele bestaande regelingen&#13;
in stand zullen blijven, en omdat de wetgever met de GWW niet een regeling heeft gemaakt&#13;
voor alle soorten en categorieën van dieren, is het niet eenvoudig om in één oogopslag&#13;
de reikwijdte van de GWW te overzien. De vuistdikke stapel Kamerstukken die de&#13;
wetsgeschiedenis heeft opgeleverd bevordert evenmin het verkrijgen van een snel en&#13;
doeltreffend inzicht.&#13;
Daar komt tenslotte nog bij dat de GWW een kaderwet is, die haar werking moet krijgen&#13;
door een groot aantal afzonderlijke algemene maatregelen van bestuur (voor deze uitvoeringsbesluiten&#13;
zijn 20 deelprojecten in uitvoering).&#13;
In dit artikel zal ik trachten de ogenschijnlijke chaos te ordenen, door achtereenvolgens&#13;
in te gaan op de geschiedenis van de dierenbeschermingswetgeving, het welzijn en de bescherming&#13;
van dieren, de geschiedenis en reikwijdte van de GWW en het wettelijk instrumentarium.&#13;
Tot slot zal ik stilstaan bij de verwachtingen die in de praktijk van de GWW&#13;
worden gekoesterd en zal ik een beknopte beschouwing geven.</inleiding><content>2. VOORGESCHIEDENIS VAN DE GWW&#13;
De eerste dierenbeschermende bepalingen zijn in ons land geïntroduceerd in het Wetboek&#13;
van Strafrecht dat in 1881 gereed kwam. Het mishandelen van het dier werd toen als misdrijf strafbaar gesteld.2&#13;
Door beperkingen die de wetgever zichzelf heeft opgelegd en die langdurig hebben&#13;
doorgewerkt in de rechtspraktijk zijn de strafbepalingen nooit erg effectief geweest. In&#13;
wezen werkt deze erfenis nog altijd door in de huidige situatie. Zij klinkt als een echo die&#13;
almaar blijft doorgalmen.&#13;
Destijds werd bepaald dat van dierenmishandeling eerst sprake kon zijn als de zedelijke&#13;
gevoelens van mensen door het aanschouwen van een daad van dierenmishandeling&#13;
waren gekwetst. Zo kende dierenmishandeling die in het openbaar werd gepleegd aanvankelijk&#13;
een zwaardere strafmaat dan dezelfde daad die in beslotenheid werd begaan.&#13;
Ernstiger was dat dierenmishandeling werd gedefinieerd als 'het opzettelijk wreed behandelen&#13;
van een dier'. Door de plaatsing van het bestanddeel 'opzet' vóór 'wreed behandelen'&#13;
moest het opzet mede gericht zijn op de wreedheid. Dat heeft tot zeer&#13;
onbevredigende rechterlijke uitspraken geleid. Zo werd de kattenkoopman die een kat&#13;
doodsloeg vrijgesproken, omdat het zijn doel was kattevellen te winnen en niét het dier&#13;
wreed te behandelen.3&#13;
Met een wetswijziging in 1920 is getracht aan deze onbevredigende situatie een einde&#13;
te maken. Mijn stelling is, dat politie, justitie en de lagere rechters toen reeds zodanig gedemotiveerd&#13;
waren door de zware, meestal onmogelijke bewijslast die feitelijk bestond,&#13;
dat een actief en creatief opsporings-, vervolgings- en berechtingsbeleid sindsdien niet&#13;
meer van de grond is kunnen komen.&#13;
Ondanks dat de delictsomschrijvingen uit 1881 en 1920 een ruime algemene strekking&#13;
hadden, waar tal van feiten moeiteloos ondergebracht konden worden, zien wij dat de toepassing&#13;
gering bleef en dat de wetgever meer en meer haar toevlucht is gaan nemen tot&#13;
het maken van regelingen voor bijzondere onderwerpen. De eerste in die soort was de&#13;
Trekhondenwet; ook in de natuurbeschermingswetgeving avant la lettre - zoals de Nuttige&#13;
Dierenwet uit 1914, de Vogelwet uit 1936, de Jachtwet uit 1954 - zien wij tal van dierenbeschermende&#13;
(dat zijn op de bescherming van het individuele dier gerichte)&#13;
bepalingen ontstaan.&#13;
Inmiddels is nog altijd een rasterwerk van meer of minder curieuze wettelijke regelingen&#13;
van kracht, zoals het Waak- en Heemhondenbesluit uit 1962, het Honden- en Kattenbesluit,&#13;
gewijzigd 1981, het Mestkalverenbesluit uit 1961 en de Wet houdende&#13;
vaststelling van minimum eisen voor het houden van legkippen uit 1984.&#13;
In 1961 is voor het eerst een afzonderlijke wet voor het beschermen van dieren tot&#13;
stand gekomen, de Wet op de dierenbescherming.4 Deze wet is met haar uitvoeringsbesluiten&#13;
nog altijd van kracht, totdat zij geheel zal zijn vervangen door de bepalingen uit de&#13;
GWW. In de praktijk stelt zij weinig anders voor dan een tweede aanscherping van de&#13;
strafbepalingen uit het Wetboek van Strafrecht (de art. 254 en 455), een regeling voor de&#13;
bedrijfsmatige handel en opvang van honden en katten en de reeds genoemde uitvoeringsbesluiten&#13;
voor de bescherming van waak- en heemhonden en mestkalveren.&#13;
Moderner en van een veel degelijker opzet zijn de regelingen voor het dierenvervoer en&#13;
de dierproeven, neergelegd in de Wet dierenvervoer en de Wet op de dierproeven, beide uit 1977.5 Voorts zijn nog Europese en internationale regelingen van kracht, waarvan dieren&#13;
van diverse categorieën bescherming ondervinden.&#13;
Het karakter van dit alles is te bestempelen als een lappendeken met vele gaten. Zo is&#13;
de minimumlengte van de ketting van uw waakhond wettelijk vastgelegd, maar bestaat er&#13;
voor de jaarproduktie van slachtkuikens die in Nederland een omvang heeft van 380 miljoen&#13;
stuks geen enkel dierbeschermend voorschrift, anders dan dat men ze niet mag mishandelen.&#13;
3. HET WELZIJN EN DE BESCHERMING VAN DIEREN&#13;
In 1881 moest de wettelijke bescherming van dieren worden gevonden in de bescherming&#13;
van mensen. Aan dieren kon geen zelfstandige plaats in het recht worden toegekend. De&#13;
wettelijke bescherming van dieren werd mogelijk gemaakt door de vondst dat niet dieren,&#13;
doch de zedelijke gevoelens van mensen beschermd moesten worden. Was van enige&#13;
kwetsing van dergelijke gevoelens geen sprake, dan kon in juridisch opzicht dierenmishandeling&#13;
niet bewezen worden verklaard. In wezen, zolang de nieuwe wetgeving niet&#13;
van kracht is, geldt deze grondslag nog altijd en zou de rechter zich in elke zaak moeten&#13;
afvragen of en in welke mate de in de maatschappij levende zedelijke gevoelens zijn gekwetst.&#13;
In 1981 verscheen de Nota Rijksoverheid en dierenbescherming.6 Daarin is bepaald dat&#13;
dieren een eigen intrinsieke waarde hebben en dat zij beschermd moeten worden omwille&#13;
van hun eigen belangen. Dit uitgangspunt ligt aan de GWW ten grondslag.&#13;
In de zeventiger jaren is naast het begrip 'intrinsieke waarde' het begrip 'welzijn' in&#13;
zwang gekomen. Volgens Descartes waren dieren gevoelloze machines. Na hem is het inzicht&#13;
ontstaan dat dieren pijn kunnen lijden. Het gedragsonderzoek bij dieren uit de jaren&#13;
'60 en '70 - de ethologie - leerde dat een ernstige beknotting in het natuurlijke gedragsrepertoire&#13;
van dieren kon leiden tot stress, lichamelijke ongezondheid en afwijkend/abnormaal&#13;
gedrag. Aan de reeds bestaande fysiologische en pathologische componenten is deze&#13;
gedragscomponent toegevoegd. Deze drie - de afwezigheid van lichamelijke disfuncties,&#13;
een lage morbiditeit en mortaliteit en de afwezigheid van gedragsafwijkingen - hebben&#13;
het de onderzoekers mogelijk gemaakt definities voor dierenwelzijn te ontwikkelen. Het&#13;
gaat te ver om deze hier te behandelen en de verschillen in benadering te analyseren. Van&#13;
belang is echter dat de wetgever er niet aan ontkomt om alle omgangsvormen van mensen&#13;
met dieren, waarbij het welzijn van een dier in het geding is, opnieuw te wegen en zich af&#13;
te vragen wat wèl en wat niet toelaatbaar is. Daar nu is de wetgever al enkele jaren mee&#13;
bezig, waarbij zij lijkt te verzanden in een veel te grote mate van detaillering. Het kost&#13;
weinig moeite om de problemen waarvoor de wetgever zich gesteld ziet te onderkennen;&#13;
zij heeft zich echter zelf willens en wetens in deze ongemakkelijke situatie gemanoeuvreerd.&#13;
Anders dan bij het recht voor mensen moeten situaties waar vele honderden diersoorten&#13;
bij betrokken zijn worden beoordeeld. Kon ik als jongetje in de jaren vijftig nog menen dat vissen koudbloedige, ongevoelige&#13;
wezens waren en werd mijn gemoed niet gekweld als een vis bij het hengelen een oog&#13;
verloor of een haak had ingeslikt, nu is aangetoond dat vissen wel degelijk in hun welzijn&#13;
geschaad kunnen worden, staat het gebruik van levende vissen als aas aan de haak, het gebruik&#13;
van leefnetten, het levend bewaren van vissen op het droge, kortom wellicht de gehele&#13;
hengelsport, danig ter discussie. Dan zwijgen wij nog maar over de beroepsvisserij.&#13;
Destijds heb ik getracht om de problemen enigszins te kwantificeren door na te gaan&#13;
hoe veel dieren per jaar in Nederland worden geslacht of gedood in de produktie, worden&#13;
gebruikt als proefdier en worden gehouden als gezelschapsdier.7 In 1994 zijn deze aantallen&#13;
onder auspiciën van alle belangrijke dierenbeschermingsorganisaties opnieuw in kaart&#13;
gebracht.8 Ik telde over het jaar 1980 een produktie van 345 miljoen landbouwhuisdieren&#13;
(met daarboven nog eens een uitval van circa 25 miljoen dieren). In 1992 is het produktiegetal&#13;
gestegen tot 449 miljoen. Tot deze aantallen behoren 380 miljoen slachtkuikens,&#13;
28,4 miljoen legkippen, 24 miljoen varkens en 2 miljoen runderen.&#13;
Het aantal huisdieren dat wordt gehouden lijkt te zijn gedaald van naar schatting 22&#13;
miljoen in 1980 naar 16 miljoen in 1991. Het proefdiergebruik is afgenomen van 1,6 miljoen&#13;
(1978) tot 880,000 (1991).&#13;
Om voor al deze soorten en categorieën dieren beschermende maatregelen te treffen -&#13;
die effectief, doelmatig en handhaafbaar zijn - is een tour de force nodig die in complexiteit&#13;
de stelselherziening of de ziektekostenbeteugeling verre overschrijdt.&#13;
Hoe de wetgever in de GWW met deze problematiek is omgegaan wil ik in de volgende&#13;
paragrafen beschrijven.&#13;
4. GESCHIEDENIS EN REIKWIJDTE VAN DE GWW&#13;
De geschiedenis van de GWW gaat terug tot 1974 toen door de toenmalige Minister van&#13;
Landbouw en Visserij in de beleidsnota Nota Intensieve Veehouderij werd aangekondigd&#13;
dat het welzijn van landbouwhuisdieren geregeld zou worden in een gewijzigde Veewet.&#13;
Die was toen al in voorbereiding.&#13;
Sommige kamerleden hadden geen geduld om deze wijziging af te wachten. Zo verscheen&#13;
in 1977 een initiatiefontwerp van de Tweede Kamerfractie van de PPR tot wijziging&#13;
van de art. 254 en 455 Sr. De behandeling is nooit verder gekomen dan het voorlopig&#13;
verslag. De initiatiefnemers hadden het liefst een veel ruimer ontwerp ingediend, maar zij&#13;
waren bevreesd dat de commotie over het begrip 'dierenwelzijn' zo groot zou worden, dat&#13;
een zeer langdurige wetsgeschiedenis in het verschiet zou liggen.9 Het is nu 1994, de&#13;
GWW is er weliswaar, maar door haar karakter als kaderwet en het ontbreken van uitvoeringsbesluiten&#13;
heeft zij voor de bescherming van dieren slechts een papieren betekenis.&#13;
In 1980 verscheen het ontwerp van een Gezondheidswet voor dieren. De verontwaardiging&#13;
was algemeen groot, toen bleek dat de minister niet verder was gekomen dan het&#13;
welzijn van dieren bij algemene maatregel van bestuur te willen regelen. In het voorlopige&#13;
verslag hebben vele fracties van hun ongenoegen op dit onderdeel blijk gegeven. Toen de&#13;
memorie van antwoord al maar uitbleef heeft de Nederlandse Vereniging tot Bescherming van Dieren zich in 1984 en 1985 tot het uiterste ingespannen om een alternatief wetsontwerp&#13;
te laten ontwikkelen. Dit ontwerp werd met een brede ondersteuning van haar leden,&#13;
maatschappelijke groeperingen en belangstellenden aan de minister gepresenteerd.10&#13;
Deze inspanningen hebben er in 1985, nog voordat het alternatieve voorstel in druk gereed&#13;
was, toe geleid dat een uitgebreide nota van wijziging op het eerdere wetsontwerp&#13;
verscheen. In de jaren daarna is de naam uitgebreid tot Gezondheids- en welzijnswet voor&#13;
dieren en is onder invloed van parlementaire debatten en legio amendementen met name&#13;
het welzijnshoofdstuk in haar definitieve jas gegroeid. Het resultaat is ondanks al deze inspanningen&#13;
in zijn reikwijdte beperkt.&#13;
Zo heeft de GWW alleen betrekking op gehouden dieren (art. 1, eerste lid). Alleen het&#13;
algemeen geformuleerde art. 36, dat de strafbepalingen uit het Wetboek van Strafrecht (de&#13;
art. 254 en 455) zal vervangen ziet ook toe op dieren die niet worden gehouden.&#13;
Gehoudenlniet-gehouden dieren&#13;
In 1980 heb ik er reeds op gehamerd dat het voor de wetgeving van groot belang is om&#13;
enkele categorieën dieren te onderscheiden, juist omdat deze categorieën verschillende juridische&#13;
benadering behoeven. Ik maak onderscheid tussen gehouden en niet-gehouden&#13;
dieren, waarbij ik een onderverdeling maak in plezierdieren (gezelschapsdieren, dieren in&#13;
dierentuinen, pretparken, circussen en dergelijke), landbouwhuisdieren (naast vee en&#13;
pluimvee, vooral pelsdieren en consumptievis in kwekerijen) en proefdieren enerzijds en&#13;
dieren in de vrije omgeving en schadelijke dieren anderzijds. Elk dier dat voor zijn voortbestaan&#13;
afhankelijk is van de menselijke zorg is als gehouden dier aan te merken. Als&#13;
voorbeelden hiervan zijn te noemen: opgevangen zieke of gewonde vogels, zeehonden in&#13;
opvangcentra en dieren in omheinde natuurgebieden. Het onderscheid in dieren in de vrije&#13;
omgeving en schadelijke dieren is nodig, omdat de laatste worden bestreden en er bijzondere&#13;
voorwaarden aan bijvoorbeeld de bestrijdingsmiddelenwetgeving moeten worden gesteld,&#13;
zoals een selectieve op de te bestrijden soort gerichte bestrijding, en de selectie van&#13;
bestrijdingsmiddelen gericht op een effectieve, snelle dood zonder onnodig lijden.&#13;
In de natuurbeschermingswetgeving - Vogelwet, Jachtwet, Natuurbeschermingswet,&#13;
Wet Bedreigde uitheemse diersoorten en Visserijwet - wordt impliciet onderscheid gemaakt&#13;
tussen maatregelen voor de bescherming van diersoorten en van individuele dieren.&#13;
Het welzijnsaspect behoort vooral tot de laatste categorie. Zo kent de wetgeving verboden&#13;
vangmiddelen, voorschriften tegen verstoring van dieren, enzovoorts.&#13;
Al jaren is een wijziging van de natuurbeschermingswetgeving in voorbereiding, waarbij&#13;
de genoemde sectorale wetten plaats moeten maken voor één Flora- en Faunawet. De&#13;
individubeschermende maatregelen die een eigen karakter hebben staan in veel opzichten&#13;
op gespannen voet met maatregelen voor de soortenbescherming en het behoud en de ontwikkeling&#13;
van de natuur. Zij zullen afgestemd moeten worden op de welzijnsvoorschriften&#13;
uit de GWW, hetgeen een bijzondere opgave is. Juist in het spanningsveld waar dieren&#13;
in de vrije omgeving (beperkt) afhankelijk zijn van menselijke zorg is het moeilijk om de&#13;
voorschriften uit de GWW nog van toepassing te laten zijn.&#13;
Een zelfde spanningsveld doet zich voor bij proefdieren. De Wet op de dierproeven&#13;
(1977; een uitgebreide wetswijziging is al jaren in voorbereiding) kent in wezen een alomvattende regeling voor het gebruik en de verzorging van proefdieren. De toelaatbaarheid&#13;
van het dierexperiment stond reeds in 1881 bij de totstandkoming van de eerste dierenbeschermingsbepalingen&#13;
ter discussie. Nog altijd is de aandacht voor het dierexperiment&#13;
groot. De wet is gebaseerd op een vergunningenstelsel.&#13;
Ik wees er op dat het aantal proefdieren sinds de invoering van de Wet sterk is afgenomen.&#13;
Hoe de huisvesting- en verzorgingsbepalingen uit de GWW door zullen werken in&#13;
de Wet op de dierproeven is nog onbekend.&#13;
Bij het eind van de behandeling van het ontwerp van de GWW heeft de minister op de&#13;
valreep nog een hoofdstuk geïntroduceerd over biotechnologie (de art. 66 t/m 72). Genetische&#13;
modificatie in de vorm van biotechnologische experimenten met dieren is aan algemeen&#13;
geformuleerde voorwaarden en aan een vergunning gebonden. De vraag rijst&#13;
waarom de biotechnologie onderscheiden moet worden van het reguliere dierexperiment.&#13;
Niet dat aanvullende regels voor de genetische modificatie niet noodzakelijk zouden zijn,&#13;
maar in de huidige opzet dient een goede coördinatie te worden gegarandeerd tussen de&#13;
voorschriften voor biotechnologische en dierexperimenten.&#13;
Samenvattend kunnen uit het voorafgaande de volgende conclusies worden getrokken. De&#13;
GWW regelt de gezondheidszorg van met name het vee en pluimvee - de gezondheidscomponent&#13;
van de Wet -, waardoor belangrijke delen van de bestaande veewetgeving&#13;
kunnen worden ingetrokken. Daarnaast geeft de GWW een regeling voor het welzijn van&#13;
dieren, waarmee diverse dierenbeschermingsregelingen zullen komen te vervallen.&#13;
De GWW beoogt aan dieren bescherming te bieden op de grondslag dat dieren een eigen&#13;
intrinsieke waarde, zeg eigen belangen, hebben. De oude zedelijkheidsgrondslag (de&#13;
artikelen 254 en 455 Sr. zijn ingedeeld bij de zedelijkheidswetgeving) is daarmee verlaten.&#13;
De geïntroduceerde 'intrinsieke waarde van dieren' hangt samen met het begrip 'welzijn',&#13;
dat wordt gedefinieerd aan de hand van fysiologische, pathologische en gedragscomponenten&#13;
waaruit het leven van dieren bestaat.&#13;
De GWW is een kaderwet die met tal van uitvoeringsmaatregelen praktisch uitvoerbaar&#13;
gemaakt moet worden. Zolang deze niet zijn geïntroduceerd dragen de welzijnsbepalingen&#13;
een nagenoeg papieren karakter.&#13;
De GWW ziet louter toe op gehouden dieren, zij het dat de algemene bepaling - ook&#13;
wel 'vangnetbepaling' genoemd - van art. 36 haar werking heeft ten opzichte van alle&#13;
menselijke activiteiten met dieren. Dit artikel vervangt de huidige artikelen 254 en 455 Sr.&#13;
Voor dierproeven blijft de Wet op de dierproeven 1977 van kracht. Biotechnologische&#13;
experimenten en werkzaamheden waarbij dieren betrokken zijn kennen krachtens de&#13;
GWW een eigen vergunningenstelsel.11 De verhouding daarvan met het traditionele dierexperiment&#13;
lijkt tevens in relatie tot de welzijnsbepalingen uit de GWW diffuus te zijn.&#13;
Individubeschermende voorschriften voor dieren in de vrije omgeving en voor schadelijke&#13;
dieren blijven geregeld in de natuurbeschermingswetgeving, die op termijn wordt&#13;
vervangen door de Flora- en Faunawet en de bestrijdingsmiddelenwetgeving. Art. 36&#13;
GWW - het verbod om dieren te mishandelen - is op deze categorieën van toepassing.&#13;
Voor wat betreft de verhoudingen tot overige wetgeving is bepaald dat belangrijke delen&#13;
uit de Veewet zullen worden ingetrokken, alsmede de Paardenwet 1937, Bijenwet 1947, de Vogel ziekten wet 1949, de Runderhorzelwet 1953, de Wet tot wering van besmettelijke&#13;
ziekten bij knaagdieren 1953, de Nertsen-ziektenwet 1960, de Wet op de dierenbescherming&#13;
1961, de Wet Dierenvervoer 1977 en de Wet houdende minimumeisen&#13;
voor het houden van legkippen 1984. Voorts worden ingetrokken de art. 254 en 455 Sr.&#13;
en worden gewijzigd of aangepast delen van de Destructiewet en de Wet op de Economische&#13;
delicten.&#13;
5. WETTELIJK INSTRUMENTARIUM&#13;
De GWW kent 131 artikelen, verdeeld over elf hoofdstukken.&#13;
Hoofdstuk I kent twee algemene bepalingen; Hoofdstuk II behandelt de gezondheidszorg,&#13;
vooral bestaande uit de wering en bestrijding van besmettelijke dierziekten; in&#13;
Hoofdstuk III is met 32 artikelen het welzijn van dieren geregeld; Hoofdstuk IV ziet toe&#13;
op biotechnologie. Een afzonderlijk hoofdstuk is toegevoegd naar aanleiding van de problematiek&#13;
met pitbulls: agressieve dieren (hfst V). De overige hoofdstukken zien toe op&#13;
het fokken van vee (VI), de export van dieren (Vu), financiële bepalingen (VIII), overige&#13;
bepalingen (IX), toezicht en opsporing (X) en slotbepalingen (XI).&#13;
Voor het welzijn van dieren zijn vooral van belang de hoofdstukken III, IV en V, alsmede&#13;
de bepalingen over de Raad voor dierenaangelegenheden (art. 2), de regeling voor&#13;
het toezicht en de opsporing (X), de regeling voor de inspraak bij de totstandkoming van&#13;
uitvoeringsbesluiten (art. 110, vierde en vijfde lid), de rechtsbescherming tegen besluiten&#13;
krachtens de GWW (art. 109) en een bepaling (art. 128) die het dierenbeschermingsorganisatie&#13;
mogelijk maakt om in civiele procedures tegen derden te vorderen dat een bevel&#13;
wordt gegeven om gedragingen strijdig met de belangen van dieren te beëindigen of te&#13;
voorkomen.&#13;
Een aantal van deze laatstgenoemde onderwerpen zal onder invloed van nieuwe wetgeving&#13;
op andere terreinen weer anders geregeld worden. Zo zal het streven om de adviesorganen&#13;
van de overheid sterk in te krimpen ongetwijfeld tot gevolg hebben dat de begin&#13;
1993 ingestelde Raad voor dierenaangelegenheden een kort leven beschoren is.12 De bestuursrechtelijke&#13;
rechtsbescherming tegen besluiten krachtens de GWW zal geregeld worden&#13;
krachtens de Algemene wet bestuursrecht, terwijl de civielrechtelijke handhaving&#13;
door dierenbeschermingsorganisaties waarschijnlijk zal komen te vallen - zij het niet helemaal&#13;
terecht - onder de werking van de Wet collectieve acties die op 1 juli 1994 in werking&#13;
is getreden.13&#13;
Aan deze onderwerpen zal in de nabije toekomst nog uitgebreid aandacht moeten worden&#13;
besteed.&#13;
In deze paragraaf zal ik mij verder beperken tot het wettelijk kader van hoofdstuk III&#13;
(welzijn) GWW.&#13;
Alle dierenbeschermingswetgeving die de laatste honderd jaar is geïntroduceerd heeft&#13;
als kenmerk dat de omgang met dieren vrij is, tenzij bepaalde gedragingen zijn verboden.&#13;
'Alles mag, tenzij het is verboden'. Tijdens de behandeling van het ontwerp van de GWW is dit beginsel omgedraaid.&#13;
Krachtens de GWW wordt de meeste omgang met dieren verboden, tenzij de wetgever&#13;
handelingen en gedragingen toestaat: het 'nee, tenzij-beginsel'. Uitgangspunt van dit&#13;
nieuwe instrumentarium is neergelegd in art. 33, waarin is bepaald dat het houden van&#13;
dieren verboden is, tenzij deze behoren tot soorten of categorieën die bij algemene maatregelen&#13;
van bestuur zijn aangewezen (eerste lid). Daarbij kan worden bepaald dat het houden&#13;
slechts onder bepaalde voorwaarden is toegestaan.&#13;
Ratio van deze bepaling is onder meer dat het houden van dieren van in hun voortbestaan&#13;
bedreigde soorten reeds is verboden, hetgeen in internationale en Nederlandse regelgeving&#13;
aanleiding was tot het opstellen van lange lijsten beschermde soorten. Daarnaast&#13;
zijn er soorten die weliswaar niet met uitsterven worden bedreigd, maar die in gevangenschap&#13;
zeer moeilijk te verzorgen zijn. De achterliggende idee is nu dat het veel eenvoudiger&#13;
is om aan te geven welke diersoorten wel door mensen gehouden mogen worden. Een&#13;
dergelijke benadering zal in elk geval een kortere lijst opleveren.&#13;
Tot welke moeilijke keuzen de uitvoering van dit beginsel kan leiden illustreert het gegeven,&#13;
dat veehouders in de periode dat de GWW is ontstaan nieuwe soorten in de veehouderij&#13;
hebben geïntroduceerd. Niemand zou ooit hebben gedacht dat in Nederland&#13;
struisvogels voor de vleesproduktie gehouden zouden gaan worden. Of damherten, of de&#13;
meerval. Inmiddels zijn er bedrijven die deze dieren produceren. Deze dieren zijn dan ook&#13;
geïntroduceerd op de voorlopige lijst van soorten waarvan het houden is toegestaan. Bij&#13;
de ontwikkeling van de uitvoeringsbesluiten zal de wetgever zich hebben af te vragen&#13;
welke specifieke problemen bij de verzorging en huisvesting van deze dieren voor kunnen&#13;
komen en zal zo nodig voorschriften moeten stellen. Waarschijnlijk zal een etholoog worden&#13;
belast met een onderzoekje, getiteld 'Welzijnsvraagstukken bij struisvogels onder&#13;
produktieomstandigheden' (bah! /db).&#13;
Het 'nee, tenzij-beginsel' kent veel bijzondere toepassingen. Zo zijn verboden geïntroduceerd&#13;
om dieren te houden voor de produktie, tenzij dat wordt toegelaten (art. 34, eerste&#13;
lid) en om dieren aangebonden, in opstallen, hokken of kooien te houden, tenzij dat wordt&#13;
toegelaten (art. 34, tweede lid).&#13;
Voorts is het verboden om lichamelijke ingrepen bij dieren te verrichten, tenzij deze&#13;
worden toegelaten (art. 40). Het is verboden dieren te doden in andere dan bij algemene&#13;
maatregel van bestuur aangewezen gevallen (art. 43). Daarop volgt in hoofdlijnen de regeling&#13;
voor het reguliere en ritueel slachten (art. 44). Ook is het verboden een seriematig&#13;
vervaardigd huisvestingssysteem voor handen te hebben, ter verkoop voorradig te hebben,&#13;
te verkopen, af te leveren of te gebruiken, tenzij een dergelijk huisvestingssysteem is toegelaten.&#13;
Een omvangrijke toelatingsprocedure is in de volgende artikelen tot en met 54&#13;
geregeld. Het zal nodig zijn om deze te toetsen aan de bepalingen uit de Algemene wet&#13;
bestuursrecht, omdat de procedure nu eenmaal uitmondt in een beschikking die een bepaald&#13;
huisvestingssysteem toelaatbaar stelt.&#13;
Het is verboden wedstrijden te organiseren met dieren waarbij de snelheid of kracht&#13;
wordt beproefd, tenzij deze bij algemene maatregel van bestuur zijn toegestaan (art. 61,&#13;
tweede lid). Voor dergelijke wedstrijden zijn overigens verdergaande voorschriften gegeven&#13;
(art. 61 , derde lid, t/m 64). Tot zo ver de uitwerking van het 'nee, tenzij-beginsel'.&#13;
Vele andere onderwerpen hebben een regeling gevonden in het welzijnshoofdstuk.&#13;
Daaronder vele nieuwe, zoals een regeling voor het fokken met dieren (art. 55), het verbod&#13;
om dieren als prijs, beloning of gift uit te loven en uit te reiken (art. 57) en het verbod om dierengevechten te organiseren of dieren daaraan te laten deelnemen (art. 61, eerste&#13;
lid). Bijzonder zijn ook de bepalingen die het bij algemene maatregel van bestuur mogelijk&#13;
maken om voorschriften te geven voor het scheiden van een jong van het ouderdier&#13;
(art. 39) en voor embryotransplantatie (art. 42). In een nieuwe jas zijn gestoken bepalingen&#13;
omtrent de verzorging en huisvesting van dieren (art. 38), de wijzen waarop dieren&#13;
mogen worden gehouden (art. 35) en de bedrijfsmatige omgang (de handel en verhuur)&#13;
met dieren (art. 35).&#13;
De Wet Dierenvervoer (1977) is vervangen door een nieuwe enigszins aangepaste regeling&#13;
(de art. 58 t/m 60). Bij algemene maatregel van bestuur kunnen regels worden gesteld&#13;
over het houden van keuringen, markten, verkopingen, tentoonstellingen en&#13;
dergelijke (art. 65). Dit is een uitbreiding van de bestaande regeling uit de Veewet.&#13;
De art. 254 en 455 Sr. worden vervangen door art. 36 GWW. De hoofdregel uit het&#13;
huidige strafrecht luidt dat het verboden is om 'zonder redelijk doel' (dit is het begrip uit&#13;
art. 254) 'of met overschrijding van hetgeen ter bereiking van zodanig doel toelaatbaar is'&#13;
(dit is het begrip uit art. 254, in art. 455 samengevat tot 'nodeloos') 'opzettelijk een dier&#13;
pijn of letsel veroorzaakt of de gezondheid van een dier te benadelen' (art. 254, eerste lid;&#13;
de schuldvariant art. 455, eerste lid), 'opzettelijk aan een dier dat geheel of ten dele aan&#13;
hem toebehoort en onder zijn toezicht staat, of aan een dier tot welks verzorging hij verplicht&#13;
is, de nodige verzorging te onthouden' (art. 254, tweede lid, de schuldvariartt art.&#13;
455, tweede lid). Aan art. 455 is het 'kwellen' van een dier als strafbaar feit toegevoegd.&#13;
De nieuwe bepaling luidt:&#13;
'Het is verboden om zonder redelijk doel of met overschrijding van hetgeen ter bereiking&#13;
van zodanig doel toelaatbaar is bij een dier pijn of letsel te veroorzaken dan wel de&#13;
gezondheid van het dier of het welzijn van een dier te benadelen (art. 36, eerste lid,&#13;
GWW). Het derde lid luidt: 'Een ieder is verplicht hulpbehoevende dieren de nodige verzorging&#13;
te bieden'. De nieuwe tekst spreekt voor zichzelf. Enerzijds is er een verbod op&#13;
negatieve gedragingen, anderzijds is er een plicht tot positief gedrag.&#13;
Het probleem ligt bij de afbakening van hetgeen tot een redelijk doel kan worden gerekend&#13;
en wat als proportioneel middel kan worden aangemerkt: omvat het hengelen uit recreatief&#13;
oogpunt een redelijk doel, is het gebruik van levende vissen als aas, het gebruik&#13;
van leefnetten of het bewaren van levende vis op het droge een overschrijding van hetgeen&#13;
ter bereiking van een redelijk doel toelaatbaar is? Het zijn vragen die al honderd jaar&#13;
zijn blijven liggen, maar met het nieuwe jasje van de GWW ontstaat er misschien een&#13;
kans of een stimulans dat deze en andere kwesties aan het oordeel van de rechter worden&#13;
onderworpen.&#13;
Van de relevante bepalingen zijn in 1993 in werking getreden de artikelen:&#13;
57 (verbod om dier als prijs of gift uit te loven of uit te reiken);&#13;
61, eerste lid (verbod op organiseren of deelname dierengevechten);&#13;
62 t/m 64 (preparaatgebruik voor dieren bij wedstrijden);&#13;
74 (bevoegdheid burgemeester ten aanzien van agressieve dieren);&#13;
110 (inspraak bij totstandbrengen van uitvoeringsbesluiten);&#13;
128 (civielrechtelijke handhaving door dierenbeschermingsorganisaties);&#13;
regeling agressieve dieren (Stcrt. 1993, nr 11). 6. SLOTBESCHOUWING&#13;
Er kan niet gezegd worden dat de wetgever niet heeft getracht om voor de bescherming&#13;
van dieren die worden gehouden een zeer uitgebreide regeling in het leven te roepen.&#13;
Reikhalzend wordt dan ook uitgezien naar de opzet en inrichting van de vele uitvoeringsbesluiten.&#13;
Vele startnotities over de diverse te regelen onderwerpen zijn reeds verschenen&#13;
en voor commentaar verspreid onder de belanghebbende instanties en organisaties. Deze&#13;
startnotities zijn gemaakt door een speciaal in het leven geroepen projectgroep, waarin&#13;
vertegenwoordigers van diverse directies van ministeries zitting hebben. Zowel de opzet&#13;
van de voorgenomen uitvoeringsregeling en als de procedure die zij doorlopen is ambitieus.&#13;
Alle reden dan ook om hoopvol gestemd te zijn.&#13;
De vraag rijst echter hoe alle regels in de praktijk ten uitvoer gebracht zullen worden&#13;
en vooral hoe zij kunnen worden gehandhaafd.&#13;
Aan het begin van dit artikel sprak ik erover dat de opsporing, vervolging en handhaving&#13;
van de eerste bepalingen tegen dierenmishandeling faliekant waren mislukt door de&#13;
rigide uitleg die aan het begrip 'het mishandelen van een dier' is gegeven. De minister&#13;
van justitie heeft in 1917 zelfs de Hoge Raad moeten aanzeggen dat hij voor een andere&#13;
uitleg moest kiezen, anders zou een wetswijziging volgen. De Hoge Raad weigerde en in&#13;
1920 volgde de wijziging van de strafbepalingen, in een redactie die niet veel afwijkt van&#13;
de huidige art. 254 en 455 Sr. Tot een veranderd opsporings- en vervolgingsbeleid heeft&#13;
deze maatregel niet geleid. Was justitie ontmoedigd? Tot de dag van vandaag worden&#13;
nauwelijks andere feiten aan het rechterlijk oordeel onderworpen dan gevallen van ernstige&#13;
verwaarlozing of ernstige mishandeling (slaan, schoppen, doden, e.d.).&#13;
Wil de GWW boven het niveau van een goedbedoelde symboolfunctie uitstijgen, dan&#13;
is het onvermijdelijk dat juist de handhaving - strafrechtelijk, bestuursrechtelijk en civielrechtelijk&#13;
- de allergrootste aandacht krijgt.&#13;
De analogie met de huidige situatie in het milieurecht doemt op: duizenden materiële&#13;
regels bestaan er om allerlei soorten verontreinigingen, milieuschade en hinder te beteugelen.&#13;
Het bestuurlijk apparaat, de politie en het openbaar ministerie zijn echter nog niet&#13;
in staat gebleken om het gewenste niveau van handhaving te bereiken, terwijl het daarnaast&#13;
aan zowel de normbekendheid als de -naleving ernstig schort.&#13;
De moeilijkheden die zich bij de handhaving van het dierenrecht voordoen zijn talrijk:&#13;
- dieren doen geen aangifte; evenmin doen zij mededeling over de toestand van hun wel&#13;
zijn;&#13;
- behoudens in evidente gevallen van verwaarlozing of mishandeling zullen deskundi&#13;
gen moeten aangeven of en in welke mate het welzijn van dieren is geschaad. Onlangs&#13;
heeft de Landelijke Inspectiedienst van de Dierenbescherming maandenlang getobd&#13;
over de vraag of het doorsnijden van de stembanden bij honden het welzijn van deze&#13;
dieren schaadt;&#13;
- er zijn zo veel dieren van zo veel soorten in zo veel situaties bij de omgang met men&#13;
sen betrokken, dat het haast niet doenlijk is om voor al die gevallen klip en klaar uit&#13;
spraken te doen over wat wèl en wat niet toelaatbaar is.&#13;
Een invulling voor alle van de uitvoeringsbesluiten denkbare situaties en detail lijkt mij&#13;
ongewenst. Ik denk dat de enige oplossing is dat de wetgever zich beperkt tot hoofdzaken&#13;
en dat getracht wordt om in de komende jaren actief tot veel jurisprudentie te komen. Ik&#13;
ga er daarbij vanuit dat veel rechtelijke uitspraken een basis kunnen vormen om naar analogie te worden toegepast op andere situaties en feiten. Pas dan zal blijken of winst zal&#13;
worden geboekt, nu voor het eerst daadwerkelijk dieren met eigen belangen in ons rechtsstelsel&#13;
zijn opgenomen.&#13;
De tekst van dit artikel is voltooid op 18 augustus 1994.</content><legacyfootnotes>1. Wet van 24-09-1992, houdende vaststelling van de Gezondheids- en welzijnswet voor dieren, Stb. 585.&#13;
2. zie: Mr H J. Smidt; Geschiedenis van het Wetboek van Strafrecht, 2e druk, Haarlem, 1891.&#13;
3. vgl. Hoge Raad 30-10-1887 WvhR 5489; Rb. A'dam 22-04-1891, Paleis van Justitie 1898, nr. 76; Rb.&#13;
Alkmaar 06-04-1909, Tijdschrift voor Strafrecht 1910, onder art. 254.&#13;
4. Stb. 1961, 19.&#13;
5. Wet dierenvervoer, Stb. 1977, 338; Wet op de dierproeven, Stb. 1997, 67.&#13;
6. Brief van de staatssecretaris van CRM 06-07-1981, Tweede Kamer, zitting 1981, 16 966, nr. 2; UCV, 30-&#13;
08-1982, Tweede Kamer, zitting 1981-82, handelingen blz. 39.1 en volgende.&#13;
7. Dirk Boon, Nederland dierenrecht, bijlage 1; diss., Arnhem, 1987.&#13;
8. Nederlandse Vereniging tot bescherming van dieren c.s.; Het dier in de politiek/verkiezingsmanifest 1994;&#13;
Den Haag 1994.&#13;
9. Voorstel van wet van de leden Coppes en Van Winkel, Tweede Kamer, zitting 1976-77, 14468, nrs. 1-3.&#13;
10. Een Wet voor het welzijn van dieren, voorbereid door Mr. Dirk Boon, 's-Gravenhage, 1985 (uitgave: Nederlandse&#13;
Vereniging tot bescherming van dieren).&#13;
11. Biotechnologische experimenten en werkzaamheden met planten zijn geregeld krachtens de Wet Milieugevaarlijke&#13;
stoffen.&#13;
12. Besluit Raad voor dierenaangelegenheden, Stb. 1993, nr. 6; Raad voor de veterinaire aangelegenheden,&#13;
Stcrt. 1992, nr. 244; beide in werking getreden op 13-01-1993.&#13;
13. Wet van 6 april 1994 tot regeling van d,e bevoegdheid van bepaalde rechtspersonen om ter bescherming&#13;
van de belangen van andere personen een rechtsvordering in te stellen; Stb. 1994, 269.&#13;
</legacyfootnotes><footnotes><footnote/></footnotes><auteurs>Mr. Dirk Boon</auteurs><published>1994-03-23 00:00:00</published><modified>1994-03-23 00:00:00</modified><editiondate>1994-03-23</editiondate><htmlpath>https://denhollander.info/artikel/6055</htmlpath></article>
</articles></edition>