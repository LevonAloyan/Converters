<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2018</searchword><id>14958</id><udhid>UDH:TvAR/14958</udhid><titel>Voorzienbaarheid</titel><searchwords><searchword>TvAR 5/2018</searchword><searchword>UDH:TvAR/14958</searchword></searchwords><attachments><attachment><name>19787.pdf</name><extention>pdf</extention><url>https://denhollander.info/download/19787/ci</url></attachment></attachments><inleiding>&lt;p&gt;In de rechtspraak inzake het fosfaatreductieplan 2017 kwam het begrip ‘voorzienbaarheid’ naar voren. Het Hof Den Haag achtte het reductieplan voorzienbaar voor de betrokken veehouders. In dit artikel wordt nagegaan wat op verschillende rechtsgebieden onder voorzienbaarheid wordt verstaan. De conclusie is dat het Haagse Hof het begrip (veel) te ruim neemt.&lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;De aanleiding voor dit artikel is het arrest van het Hof Den Haag inzake het Fosfaatreductieplan 2017.[1] In dit arrest kwam het Hof tot de conclusie dat de maatregelen ‘voorzienbaar’ waren geweest voor de betrokken melkveehouders en dat deze daarom niet in strijd waren met art. 1 EP EVRM. De belangrijkste overweging op dit punt:&lt;/p&gt;&lt;blockquote&gt;Geïntimeerden zijn alle professionele veehouders. Zij mogen, in ieder geval op hoofdlijnen, bekend worden verondersteld met het bestaan van de derogatie en de daaraan verbonden voorwaarden, alsmede met de mestproblematiek die al jaren bestaat. Voor hen moet in algemene zin te voorzien zijn geweest dat een ongeremde groei van de melkveestapel in Nederland tot problemen zou kunnen leiden met de aan de derogatie verbonden voorwaarden. Daarmee konden zij ook in algemene zin voorzien dat de groei van hun eigen bedrijf zou kunnen oplopen tegen de grenzen die door het landelijk fosfaatplafond zijn gegeven. En:&lt;/blockquote&gt;&lt;blockquote&gt;Het hof is aldus van oordeel dat voor geïntimeerden voorzienbaar is geweest dat na het wegvallen van de melkquota de groei van de melkveestapel zou kunnen leiden tot de noodzaak andere maatregelen te treffen om de mestproductie te beperken&lt;/blockquote&gt;&lt;p&gt;Dit vond ik een eigenaardige conclusie. Eerder nog had de rechtbank Den Haag overwogen:[2]&lt;/p&gt;&lt;blockquote&gt;Voorts is van belang dat in artikel 7 van de derogatiebeschikking (zoals geciteerd onder 2.3.) twee maatregelen zijn genoemd die Nederland moet treffen om het fosfaatproductieplafond niet te overschrijden, namelijk (i) het handhaven van de productierechten voor varkens en pluimvee en (ii) mestverwerking. De Regeling valt niet onder deze maatregelen. (…) mede in het licht van dit artikel was deze voor eisers niet voorzienbaar.&lt;/blockquote&gt;&lt;p&gt;De overheid had problemen niet voorzien – anders zou men wel eerder met maatregelen zijn gekomen – de landbouworganisaties hadden het niet voorzien, de banken niet en de zuivelfabrieken evenmin. Maar nu werden individuele boeren door het Hof afgerekend op hun weinig vooruitziende blik. Hoe zit dat nu met die voorzienbaarheid? Voor de beantwoording van deze vraag wil ik eerst enkele eerdere zaken die in de landbouw speelden aanstippen. Vervolgens komt de vraag aan de orde wat rechtspraak en literatuur over art. 1 EP zeggen. Daarna zal ik de rechtspraak weergeven rond de figuur van de planschade in de ruimtelijke ordening, waarbij ‘voorzienbaarheid’ ook een rol speelt. Het artikel sluit af met enkele conclusies.&lt;/p&gt;&lt;p&gt;De begripsvorming rond voorzienbaarheid houdt nauw verband met de vragen rond wetgeving met terugwerkende kracht. Het is zo langzamerhand algemeen aanvaard dat wetgeving terug mag werken tot het moment dat een wetswijziging voorzienbaar was, dat wil zeggen tot het moment van aankondiging, die dan concreet dient te zijn. Over wetgeving met terugwerkende kracht en de eisen die daaraan moeten worden gesteld is veel te zeggen. In de landbouw herinneren wij ons de discussie naar aanleiding van de aankondiging van de Wet herstructurering varkenshouderij, bij brief van 10 juli 1997 en de literatuur daarover.[3] Ik volsta met de constatering dat van voorzienbaarheid zeker sprake is vanaf het moment dat zo’n brief als die van 10 juli 1997 of van 2 juli 2015 (inzake de fosfaatrechten) naar buiten komt, in elk geval voor zover – wat de laatste betreft – in de toekomst consequenties zouden worden verbonden aan het aantal dieren dat op die datum bij een bedrijf geregistreerd staat. In die brief werd het fosfaatrechtenstelsel aangekondigd en strikt genomen dus niet het fosfaatreductieplan. Partijen hebben in de procedure dan ook bestreden dat de voorzienbaarheid zich tevens tot dat plan uitstrekte. Trouwens ook de regering heeft in de parlementaire procedure rond de fosfaatwet meer dan eens betoogd dat er geen wijzigingen in het op 2 juli 2015 aangekondigde stelsel konden worden aangebracht in verband met de ‘voorzienbaarheid’.[4] Letterlijk: &lt;/p&gt;&lt;blockquote&gt;Vóór de aankondiging in de brief aan uw Kamer van 2 juli 2015 (Kamerstuk 33 979, nr. 98) was voor de sector onvoldoende voorzienbaar dat voor melkkoeien fosfaatrechten zouden worden ingevoerd.&lt;/blockquote&gt;&lt;p&gt;Dat de Staat in de procedures over het fosfaatreductieplan een andere mening had, is dan ook op zijn minst merkwaardig.&lt;/p&gt;&lt;h3&gt;2. Eerdere landbouwzaken&lt;/h3&gt;&lt;p&gt;Volgens het Hof Den Haag gaat het bij voorzienbaarheid om het volgende:&lt;/p&gt;&lt;blockquote&gt;Bij de voorzienbaarheid van een maatregel gaat het om de gerechtvaardigde verwachting die de burger met betrekking tot het gebruik van zijn eigendom heeft. Daarbij spelen de aan een onderneming inherente ondernemersrisico’s een rol, in die zin dat een ondernemer er tot op zekere hoogte rekening mee moet houden dat zijn bedrijfsvoering onderworpen kan zijn aan veranderende regelgeving. Bij beantwoording van de vraag of een maatregel voorzienbaar was, moeten alle ter zake relevante uitingen van de overheid in de beoordeling worden betrokken, maar kan ook acht worden geslagen op feiten en omstandigheden die anderszins voor een ieder kenbaar waren.&lt;/blockquote&gt;&lt;p&gt;De eerste vraag die hierbij opkomt is: worden hier niet twee zaken door elkaar gehaald: de voorzienbaarheid en het maatschappelijk risico, of bedrijfsrisico? Er is natuurlijk altijd een zeker risico dat regels veranderen. In de ruimtelijke ordening is een standaardoverweging: &lt;/p&gt;&lt;blockquote&gt;In het algemeen kunnen (…) aan een geldend bestemmingsplan geen blijvende rechten worden ontleend. De raad kan op grond van gewijzigde planologische inzichten en na afweging van alle betrokken belangen andere bestemmingen en regels voor gronden vaststellen.[5]&lt;/blockquote&gt;&lt;p&gt;Met planschade heeft dat niets van doen en dus ook niet met voorzienbaarheid (zie hieronder). Ook in het belastingrecht kan men niet verwachten dat de regels altijd ongewijzigd blijven.[6]&lt;/p&gt;&lt;p&gt;Ook bij het verbod op de nertsenhouderij kwam de voorzienbaarheid aan de orde. De Hoge Raad overwoog, in navolging van het Hof:[7]&lt;/p&gt;&lt;blockquote&gt;dat het verbod op het houden van pelsdieren voor de productie van bont al sinds 1999, en in ieder geval sinds 2006 in die mate voorzienbaar was, dat de nertsenhouders reeds geruime tijd voor de invoering van de Wet aanleiding hadden om zich op een mogelijk verbod in te stellen, bijvoorbeeld door hun ondernemingen te diversifiëren en zich daardoor minder kwetsbaar te maken&lt;/blockquote&gt;&lt;p&gt;Let wel: bij de datum van 1999 hoort het aannemen van een motie door de Tweede Kamer,[8] bij 2006 het indienen van een Initiatiefwetsvoorstel door het kamerlid Van Velzen. Overigens wordt vermeld dat de voorzienbaarheid hier vooral een rol speelt bij het bepalen of sprake is van een &lt;span class="italic"&gt;fair balance &lt;/span&gt;bij het uitvaardigen van de wet, en niet zozeer bij het bepalen of sprake is van een individuele buitensporige last. Bij die &lt;span class="italic"&gt;fair balance&lt;/span&gt; wordt dat overigens wel meegenomen maar verder worden dan ook onder andere nog genoemd de ruime overgangsperiode en het bestaan van flankerende maatregelen. Uiteindelijk heeft het de pelsdierhouderij ook bij het Europese Hof voor de Rechten van de Mens niets opgeleverd.[9] In het algemeen moet men er dus op bedacht zijn dat als de Tweede Kamer een motie aanneemt, dit flinke gevolgen kan hebben!&lt;/p&gt;&lt;p&gt;Hiervoor is de Wet herstructurering varkenshouderij al genoemd. Bij de rechterlijke uitspaken over die wet kwam de voorzienbaarheid (naast de terugwerkende kracht) niet aan de orde. Wel is het stramien in alle drie sectoren opvallend: de rechtbank acht een wet in strijd met het EVRM, het Hof vindt vervolgens van niet en de Hoge Raad bevestigt dat.&lt;/p&gt;&lt;p&gt;Ook in zaken over de melkveefosfaatreferentie is art. 1 EP aan de orde gekomen. Het College van Beroep voor het bedrijfsleven overweegt ten aanzien van de voorzienbaarheid:&lt;/p&gt;&lt;blockquote&gt;Naar het oordeel van het College wordt voldaan aan de betekenis die het EHRM toekent aan voorzienbaarheid, in die zin dat de maatregelen voldoende nauwkeurig zijn geformuleerd om individuen in staat te stellen hun gedrag hierop aan te passen. Het feit dat de MVFR per individuele melkveehouder is vastgesteld na de inwerkingtreding van de wet, met inachtneming van het referentiejaar 2013, maakt niet dat niet aan het criterium van voorzienbaarheid is voldaan. In dit verband hecht het College waarde aan de omstandigheid dat het wetsvoorstel dat heeft geleid tot de Wvgm op 1 juli 2014 is gepubliceerd (Kamerstukken II, 2013-2014, 33 979, nr. 2) en dat daarin is vermeld dat de wet op 1 januari 2015 in werking zal treden, alsmede aan de omstandigheid dat dit wetsvoorstel al is aangekondigd in een brief van verweerder aan de Tweede Kamer van 12 december 2013 (Kamerstukken II, 2013-2014, 33 037, nr. 80, p. 7). In die brief is het voorgenomen stelsel van regulering als volgt beschreven; (…)&lt;/blockquote&gt;&lt;p&gt;In zaken over de melkveefosfaatreferentie kwam het CvB overigens wel steeds tot gegronde beroepen, omdat de gevolgen van de regeling in individuele gevallen niet inzichtelijk waren.[10]&lt;/p&gt;&lt;h3&gt;3. Essentie van voorzienbaarheid in het EVRM&lt;/h3&gt;&lt;p&gt;Uit de EHRM-rechtspraak leidt AG Niessen in zijn conclusie voor een recent arrest van de Hoge Raad[11] het volgende toetsingsschema af om te beoordelen of art. 1 EP EVRM is geschonden:[12]&lt;/p&gt;&lt;ol&gt;&lt;li class="kleine letters"&gt;Is sprake van eigendom in de zin van art. 1 EP EVRM? &lt;/li&gt;&lt;li class="kleine letters"&gt;Is sprake van een inmenging met het ongestoorde genot van de eigendom? &lt;/li&gt;&lt;li class="kleine letters"&gt;Is er een wettelijke basis (de ‘lawfulness’-eis) die voldoende toegankelijk, precies en voorzienbaar is? &lt;/li&gt;&lt;li class="kleine letters"&gt;Is de inmenging gerechtvaardigd (en is de bepaling (i) in publiek belang en (ii) proportioneel)?&lt;/li&gt;&lt;/ol&gt;&lt;p&gt;De voorzienbaarheid maakt hier dus onderdeel uit van de beoordeling op het punt van de &lt;span class="italic"&gt;lawfullness. &lt;/span&gt;Ik noteer hier drie deeleisen: kenbaarheid, preciesheid en voorzienbaarheid. Overigens ging dit ook om een belastingzaak. Bij belastingen is het zeer gebruikelijk dat een wetswijziging wordt aangekondigd waarop de wet zelf terugwerkt tot dat moment. Ook hier lopen terugwerkende kracht en voorzienbaarheid enigszins dooreen. De voorzienbaarheid en preciesheid (‘foreseeability and precision’) impliceert volgens Haeck[13] dat de bevoegdheid in hoofde van de nationale overheden om beperkingen op te leggen op het eigendomsrecht, met voldoende precisie moet zijn vastgelegd, rekening houdend met het voorwerp van de regelgeving ter zake, zodat een rechtssubject er zijn gedrag kan op afstemmen, niettegenstaande heel wat regelgeving onvermijdelijk ruimte laat voor beoordelingsvrijheid. Met betrekking tot fiscale aangelegenheden is het Europees Hof in het verleden heel toeschietelijk geweest tegenover de staten en heeft het een ruime statelijke bevoegdheid ter zake steeds in overeenstemming met de wet geacht. Niettemin dienen ruime statelijke bevoegdheden vergezeld te zijn van procedurele garanties. Een Franse zaak die betrekking had op het voorkooprecht van de fiscus, gaf aanleiding tot een veroordeling van Frankrijk, aangezien de willekeurige manier waarop de voorkoop was uitgeoefend, onverenigbaar werd geacht met het voorzienbaarheidsbeginsel en het precisiebeginsel. &lt;/p&gt;&lt;p&gt;Het trefwoord ‘voorzienbaarheid’ levert op www.rechtspraak.nl teveel treffers op om ze allemaal te kunnen behandelen. Uit willekeurige, recente uitspraken neem ik daarom enkele overwegingen over:&lt;/p&gt;&lt;ul&gt;&lt;li class="streepjes"&gt;Over de onbepaalde termijn bij navorderingen:&lt;/li&gt;&lt;li class="streepjes"&gt;Van onvoorziene wetgeving is geen sprake aangezien de bepaling van artikel 66 eerste lid, aanhef en onder 2°, reeds vele jaren vrijwel ongewijzigd in de SW is opgenomen. Ook faalt de stelling van [belanghebbende] dat deze bepaling verder gaat dan noodzakelijk is voor het bereiken van het daarmee beoogde doel. Met de bepaling wordt beoogd het veiligstellen van de heffing van het recht van schenking ter zake van schenkingen die voor de fiscus verborgen zijn gehouden. De gebruikelijke verjaringstermijn of, zoals [belanghebbende] bepleit, een vaste verjaringstermijn van twintig jaar na het doen van de schenking, zou daarvoor niet toereikend zijn, omdat de omstandigheden waaronder dergelijke schenkingen bekend worden, zich ook pas (lang) daarna kunnen voordoen.[14]&lt;/li&gt;&lt;li class="streepjes"&gt;Over naheffingsaanslagen bij pokerinkomsten:&lt;/li&gt;&lt;li class="streepjes"&gt;De vereisten van precisie en voorzienbaarheid brengen mee dat een wet zodanig duidelijk is dat de burger redelijkerwijs in staat is om de daaruit voortvloeiende gevolgen van zijn handelen te voorzien, zodat hij zijn gedrag op de wet kan afstemmen.[15]&lt;/li&gt;&lt;/ul&gt;&lt;p&gt;Dat het ontbreken van voorzienbaarheid van een regeling niet altijd automatisch tot strijd met art. 1 EP hoeft te leiden blijkt uit HR 20 juni 2014:[16] &lt;/p&gt;&lt;blockquote&gt;Het geschil in deze zaak betreft een loonbestanddeel in de vorm van een onvoorwaardelijk geworden recht op levering van aandelen dat is genoten voordat artikel 32bb van de Wet LB 1964 in werking trad en voordat de voorgestelde inhoud van deze bepaling bekend werd gemaakt. De omvang van dit loonbestanddeel is mede bepalend voor de hoogte van de pseudo-eindheffing wegens de beëindiging van de dienstbetrekking die heeft plaatsgevonden na de inwerkingtreding van bedoeld artikel 32bb. Ten tijde van de verstrekking van dat loonbestanddeel kon belanghebbende derhalve nog niet voorzien dat de hoogte daarvan invloed zou hebben op de heffing die zij later verschuldigd zou kunnen worden in geval van beëindiging van de dienstbetrekking. Aldus wordt afbreuk gedaan aan haar belang om de fiscale gevolgen van haar (voorgenomen) handelingen tevoren te kunnen overzien. Deze enkele omstandigheid rechtvaardigt echter nog niet de gevolgtrekking dat de onderhavige heffing een zodanige inbreuk maakt op gerechtvaardigde verwachtingen van belanghebbende dat die heffing in strijd is met artikel 1 EP.&lt;/blockquote&gt;&lt;p&gt;In eenzelfde zaak heeft het Hof Den Haag nog weer anders geoordeeld.[17] Overigens laat dit onverlet dat in individuele gevallen nog wel sprake kan zijn van een buitensporige last. &lt;/p&gt;&lt;h3&gt;4. Voorzienbaarheid in de ruimtelijke ordening&lt;/h3&gt;&lt;p&gt;In de ruimtelijke ordening speelt voorzienbaarheid een rol bij de zogenaamde planschade. Als iemand ten gevolge van een ruimtelijk besluit schade lijdt, kan daarvoor een vergoeding worden gegeven. Een schadevergoeding kan om een aantal redenen achterwege blijven, waarvan er een in dit kader van belang is: als een ruimtelijke ontwikkeling voorzienbaar was op het moment van de aankoop van een onroerende zaak, dan blijft de schade voor rekening van de getroffene. [18] In de rechtspraak is dit een betrekkelijke standaardoverweging:&lt;/p&gt;&lt;blockquote&gt;Indien ten tijde van de aankoop van een onroerende zaak voor een redelijk denkend en handelend koper aanleiding bestond om rekening te houden met de kans dat de planologische situatie ter plaatse in ongunstige zin zou veranderen, is de planschade voorzienbaar en dient deze voor rekening van de koper te worden gelaten, omdat hij in dat geval geacht wordt de mogelijkheid van verwezenlijking van de negatieve ontwikkeling te hebben betrokken bij het overeenkomen van de koopprijs. Om voorzienbaarheid te kunnen aannemen, is voldoende dat er een concreet beleidsvoornemen is dat openbaar is gemaakt. Niet is vereist dat zodanig beleidsvoornemen een formele status heeft.[19]&lt;/blockquote&gt;&lt;p&gt;Er moet dus aan twee eisen zijn voldaan:&lt;/p&gt;&lt;ul&gt;&lt;li class="streepjes"&gt;Een concreet beleidsvoornemen&lt;/li&gt;&lt;li class="streepjes"&gt;Moet openbaar zijn gemaakt.&lt;/li&gt;&lt;/ul&gt;&lt;p&gt;Een formele status is niet noodzakelijk. &lt;/p&gt;&lt;p&gt;De rechter toetst telkens secuur of aan de voorwaarden voor voorzienbaarheid is voldaan. In de casus die in bovenaangehaalde uitspraak aan de orde was bijvoorbeeld: appellant stelde schade te hebben geleden door de bouw van een scholengemeenschap naast zijn huis. Hij was in 2004 eigenaar geworden van het perceel. Het bestemmingsplan dat de school mogelijk maakte trad in 2010 in werking. Echter de gemeenteraad van had al op 19 september 2002 (dus voor de aankoop) het principebesluit genomen om de nieuwbouw van de scholengemeenschap op het terrein te vestigen en dit principebesluit was vermeld in een besluitenlijst die op 25 september 2002 in een huis-aan-huisblad is gepubliceerd. Voorts stelt de Afdeling: ‘ (…) is van belang dat uit de door het college bij verweerschrift in hoger beroep overgelegde publicaties in een huis-aan-huisblad voor Hillegom en omstreken van 24 juli 2002 en 4 september 2002 blijkt van het bestaan van een concreet beleidsvoornemen van overheidswege om de nieuwbouw van de scholengemeenschap op het terrein te vestigen. [appellant], die - naar niet in geschil is - ten tijde van de koop van de woning hoofdverblijf in Hillegom had, had destijds derhalve redelijkerwijs kennis kunnen nemen van dat beleidsvoornemen.’ Daar komt een derde voorwaarde om de hoek kijken: &lt;/p&gt;&lt;ul&gt;&lt;li class="streepjes"&gt;men moet redelijkerwijs kennis hebben kunnen nemen van het beleidsvoornemen. &lt;/li&gt;&lt;/ul&gt;&lt;p&gt;In een andere zaak ging het om een sportcomplex en woningbouw waarvan iemand stelde schade te ondervinden. Hij was sinds 1997 eigenaar; een projectbesluit om het sportcomplex mogelijk te maken werd genomen in 2010. Vóór 1997 was er een structuurvisie vastgesteld door de gemeente. De rechtbank overweegt: ‘Gelet op de opbouw en inhoud van de structuurvisie, kan naar het oordeel van de rechtbank niet worden geoordeeld dat eiser rekening heeft moeten houden met de ontwikkeling die door het projectbesluit mogelijk is gemaakt. De omstandigheid dat op grond van het bestemmingsplan ‘De Koog – Sector 1, eerste herziening’, vastgesteld door de raad van de gemeente Uitgeest op 29 januari 1998, woningbouw mogelijk is gemaakt op een gedeelte van de gronden die in de structuurvisie waren aangewezen als potentiële bouwlocatie 3 maakt niet dat eiser, in weerwil van hetgeen hiervoor is overwogen over de structuurvisie, rekening had moeten houden met woningbouw op de gronden waarop het projectbesluit betrekking heeft, te minder omdat voornoemd bestemmingsplan niet ziet op die gronden.’. Geen voorzienbaarheid derhalve.[20]&lt;/p&gt;&lt;p&gt;In een geval waarbij een agrarisch bedrijf werd toegestaan overwoog de rechtbank: ‘Ten tijde van de aankoop van de woning door de derde partij gold het bestemmingsplan ‘Landelijk Gebied West 1971’, dat slechts beperkte bouwmogelijkheden bood voor één agrarisch gebouw van 50 m² met een goothoogte van 3 meter. Verweerder heeft dan ook - in navolging van het advies van de SAOZ - terecht het standpunt ingenomen dat de derde partij daaruit geenszins heeft hoeven afleiden dat een ontwikkeling zoals mogelijk gemaakt met de vrijstelling en bouwvergunning van 18 maart 2008, waardoor een volwaardig agrarisch bedrijf met de benodigde bouwwerken op het perceel is toegelaten, ten tijde van de aankoop van de woning te verwachten was.’ Ook hier dus geen voorzienbaarheid.[21]&lt;/p&gt;&lt;p&gt;In ABRvS 28 maart 2018[22] had een appellant in 1997 een perceel verworven. Al in 1991 was een structuurschets opgesteld waarin ontwikkelingsmogelijkheden voor woningbouw waren opgenomen. In de structuurschets zijn de gronden ten westen van het perceel van [appellant sub 2] aangeduid als ‘te ontwikkelen woongebied’. In 1994 was er echter een bestemmingsplan ‘Buitengebied 1994’ vastgesteld. Dat was bij de aankoop het geldende planologische regime voor het gebied ten westen van het perceel. Vast staat dat in het bestemmingsplan ‘Buitengebied 1994’ en de toelichting daarop geen enkele verwijzing naar de structuurschets is opgenomen. Ingevolge dat bestemmingsplan hadden de gronden ten westen van het perceel een agrarische bestemming met de aanduiding ‘kernrandzone’, op grond waarvan ter plaatse geen woningbouw was toegestaan. Appellant hoefde daarom op de koopdatum geen rekening te houden met de kans dat de planologische situatie ter plaatse in voor hem ongunstige zin zou veranderen, in de zin dat op termijn ten westen van zijn perceel de realisering van een nieuwe woonwijk planologische mogelijk zou worden gemaakt, zoals in het nieuwe bestemmingsplan is gebeurd.&lt;/p&gt;&lt;p&gt;En zo zijn er veel meer uitspraken. &lt;/p&gt;&lt;p&gt;Een algemene formulering van de Afdeling: &lt;/p&gt;&lt;blockquote&gt;Gelet op de inhoud van voormelde stukken en het verhandelde ter zitting is de Afdeling van oordeel dat [appellant sub 1], als redelijk denkend en handelend koper, na kennisneming van voormelde documenten geen rekening hoefde te houden met de kans dat op de gronden achter haar perceel de tweede fase van het bouwplan De Hucht alsnog zou worden ontwikkeld, waardoor de planologische situatie ter plaatse in een voor haar ongunstige zin zou veranderen. De planologische wijziging was derhalve voor [appellant sub 1] niet voorzienbaar.[23]&lt;/blockquote&gt;&lt;p&gt;Een conclusie uit dit korte onderzoek naar voorzienbaarheid bij planschade luidt dat van voorzienbaarheid sprake is als er een concreet beleidsvoornemen is, dat openbaar moet zijn gemaakt en waarvan een belanghebbende redelijkerwijs kennis had kunnen nemen.&lt;/p&gt;&lt;p&gt;Ik wijs er overigens nog op dat men soms – juist om planschadeclaims te voorkomen – een wijziging in het planologisch regime ‘voorzienbaar maakt’ door deze wijziging expliciet aan te kondigen. Dat gebeurt bijvoorbeeld in krimpgebieden met het doen vervallen van bouwlocaties. Een termijn van een jaar wordt daarvoor in het algemeen voldoende geacht. Nadeel daarvan is natuurlijk wel dat een concrete actie van een initiatiefnemer het effect van de aangekondigde regeling kan opheffen. Betrokkene dient concrete plannen te hebben en daar ook naar buiten toe blijk van te hebben gegeven. &lt;/p&gt;&lt;h3&gt;5. Terug naar het fosfaatreductieplan&lt;/h3&gt;&lt;p&gt;Had het Hof gelijk toen hij de Regeling fosfaatreductieplan voorzienbaar achtte? De Rechtbank had nog overwogen:&lt;/p&gt;&lt;blockquote&gt;Voorts is van belang dat in artikel 7 van de derogatiebeschikking (zoals geciteerd onder 2.3.) twee maatregelen zijn genoemd die Nederland moet treffen om het fosfaatproductieplafond niet te overschrijden, namelijk (i) het handhaven van de productierechten voor varkens en pluimvee en (ii) mestverwerking. De Regeling valt niet onder deze maatregelen. (…) mede in het licht van dit artikel was deze voor eisers niet voorzienbaar.&lt;/blockquote&gt;&lt;p&gt;De rechtbank is kennelijk op zoek naar concrete en precieze maatregelen, die ook bekend kunnen zijn. Deze formuleringen vindt men ook terug in de jurisprudentie over art. 1 EP en de planschaderechtspraak. Zelfs de regering vond dat met de brief van 2 juli 2015 pas ‘voorzienbaarheid’ is ontstaan.&lt;/p&gt;&lt;p&gt;Het Hof trekt de grens veel ruimer:&lt;/p&gt;&lt;blockquote&gt;Bij de voorzienbaarheid van een maatregel gaat het om de gerechtvaardigde verwachting die de burger met betrekking tot het gebruik van zijn eigendom heeft. Daarbij spelen de aan een onderneming inherente ondernemersrisico’s een rol, in die zin dat een ondernemer er tot op zekere hoogte rekening mee moet houden dat zijn bedrijfsvoering onderworpen kan zijn aan veranderende regelgeving. Bij beantwoording van de vraag of een maatregel voorzienbaar was, moeten alle ter zake relevante uitingen van de overheid in de beoordeling worden betrokken, maar kan ook acht worden geslagen op feiten en omstandigheden die anderszins voor een ieder kenbaar waren.&lt;/blockquote&gt;&lt;p&gt;Naar mijn mening is dit (veel) te ruim. Men zou nog willen aannemen dat op een abstract niveau geldt dat de regeling voorzienbaar was – immers ongebreidelde uitbreiding na het afschaffen van het melkquotum zou wellicht aanleiding kunnen zijn voor maatregelen- zodat sprake kan zijn van een &lt;span class="italic"&gt;fair balance&lt;/span&gt;. Dat kan gevolgen hebben voor het in bepaalde mate voor rekening van de bedrijven laten van schade op basis van het ondernemingsrisico. Bij planschade (en overigens ook bij nadeelcompensatie[24]) is het zeer gebruikelijk dat een bepaalde maatschappelijke ontwikkeling aanleiding geeft voor zo’n korting op de schadevergoeding. Maar op het niveau van de individuele veehouder was het fosfaatreductieplan zeker niet voorzienbaar, zodat nog wel degelijk sprake kan zijn van een individuele en buitensporige last. De casus in de procedure geven daarvan genoeg voorbeelden, de zogenaamde knelgevallen. Dat de regering geweigerd heeft daarvoor een regeling te treffen zou voor de rechter aanleiding hebben moeten zijn om de regeling onverbindend te achten. Voorlopig blijven de betrokkenen tussen hoop en vrees leven,[25] ook als het gaat om het fosfaatreductieplan.&lt;/p&gt;</content><legacyfootnotes/><footnotes><footnote>1 Hof Den Haag 31-10-2017, ECLI:NL:GHDHA:2017:3067, &lt;span class="italic"&gt;TvAR&lt;/span&gt; 2017/5905 met noot H.A. Verbakel-Van Bommel.</footnote><footnote>2 KG 4 mei 2017, ECLI:NL:RBDHA:2017:4633.</footnote><footnote>3 Zie P. de Haan, G.M.F. Snijders, D.W. Bruil ‘Wet herstructurering varkenshouderij: onrechtmatig en ondoelmatig’, &lt;span class="italic"&gt;Nederlands Juristenblad&lt;/span&gt; 6 februari 1998, p. 256-261; Varkensrecht of varkensonrecht? Herstructureringswet: onrechtmatig en ondoelmatig, &lt;span class="italic"&gt;TvAR&lt;/span&gt; 1998, p. 59-79.</footnote><footnote>4 Zie bijvoorbeeld &lt;span class="italic"&gt;Kamerstukken II&lt;/span&gt; 2016/17, 34532, nr. 24.</footnote><footnote>5 Zie bijvoorbeeld ABRvS 25 mei 2016, ECLI:NL:RVS:2016:1404.</footnote><footnote>6 Zie HR 13 april 2018, ECLI:NL:HR:2018:589:’ (…) moet in aanmerking worden genomen dat niet elke wijziging van belastingwetgeving leidt tot een door art. 1 EP verboden inbreuk op het ongestoorde genot van eigendom. Burgers kunnen in het algemeen in redelijkheid niet erop vertrouwen dat de belastingwetgeving ongewijzigd zal blijven.’</footnote><footnote>7 HR 16 december 2016, ECLI:NL:HR:2016:2888,&lt;span class="italic"&gt;TvAR&lt;/span&gt; 2017/5870 met noot M.J.W. Timmer.</footnote><footnote>8 Op 1 juli 1999 heeft de Tweede Kamer de motie Swildens-Rozendaal c.s. aanvaard, waarin de regering is verzocht maatregelen voor te bereiden, teneinde het bedrijfsmatig houden van nertsen te beëindigen. Het naar aanleiding van deze motie bij de Tweede Kamer op 18 oktober 2001 ingediende wetsvoorstel ‘Verbod op de pelsdierhouderij’ is, na een kabinetswisseling in 2002, ingetrokken.</footnote><footnote>9 EHRM 10 oktober 2017, ECLI:CE:ECHR:2017:1010DEC004376817 (Han Aarts B.V. e.a. vs. Nederland), &lt;span class="italic"&gt;TvAR&lt;/span&gt; 2018/5919 met noot W.J.E. van der Werf.</footnote><footnote>10 Zie CBb 15 juni 2016, ECLI:NL:CBB:2016:149, &lt;span class="italic"&gt;TvAR&lt;/span&gt; 2016/5849, met noot H.A. Verbakel-Van Bommel.</footnote><footnote>11 HR 13 april 2018, ECLI:NL:HR:2018:589.</footnote><footnote>12 Parket HR 20 juni 2017, ECLI:NL:PHR:2017:567.</footnote><footnote>13 Y. Haeck, ‘Artikel 1 Eerste Protocol. Recht op bescherming van de eigendom’, in: J. Vande Lanotte en Y. Haeck (eds.), &lt;span class="italic"&gt;Handboek EVRM (Deel 2, Artikelsgewijze Commentaar, Volume II)&lt;/span&gt;, Antwerpen-Oxford: Intersentia 2004, p. 356-357.</footnote><footnote>14 Hof Den Haag 27 maart 2018, ECLI:NL:GHDHA:2018:796.</footnote><footnote>15 Rechtbank Zeeland-West-Brabant 05-0702017, ECLI:NL:RBZWB:2017:3364. Dezelfde overweging in Hof Den Bosch 04 mei 2017, ECLI:NL:GHSHE:2017:1933, over de intrekking van de belastingvrijstelling voor oude auto’s en Hof Arnhem-Leeuwarden 28 februari 2017, ECLI:NL:GHARL:2017:1614, over aanslag aandelen in Box 3.</footnote><footnote>16 ECLI:NL:HR:2014:1463</footnote><footnote>17 Hof Den Haag 22 juli 2015, ECLI:NL:GHDHA:2015:2234.</footnote><footnote>18 Art. 6.3, aanheft en onder a, Wro.</footnote><footnote>19 ABRvS 12 februari 2014, ECLI:NL:RVS:2014:403; ABRvS 15 november 2017, ECLI:NL:RVS:2017:3093.</footnote><footnote>20 Rechtbank Noord-Holland 2 december 2014, ECLI:NL:RBNHO:2014:11238. Uit deze uitspraak blijkt wel dat de voorzienbaarheid in een ver verleden al kan zijn ontstaan.</footnote><footnote>21 Rechtbank Haarlem 5 oktober 2012, ECLI:NL:RBHAA:2012:BY1268.</footnote><footnote>22 ECLI:NL:RVS:2018:1050.</footnote><footnote>23 ABRvS 7 maart 2018, ECLI:NL:RVS:2018:772.</footnote><footnote>24 Zie HR 1 december 2017, ECLI:NL:HR:2017:3052 inzake intrekken gedoogverklaring coffeeshop.</footnote><footnote>25 J.J.J. de Rooij, ‘Knelgevallen en fosfaatrechten: tussen hoop en vrees’, &lt;span class="italic"&gt;TvAR&lt;/span&gt; 2018, p. 68 e.v.</footnote></footnotes><auteurs>prof. mr. D.W. Bruil</auteurs><published>2018-05-23 16:42:06</published><modified>2018-05-24 14:34:38</modified><editiondate>2018-05-23</editiondate><htmlpath>https://denhollander.info/artikel/14958</htmlpath></article>
</articles></edition>