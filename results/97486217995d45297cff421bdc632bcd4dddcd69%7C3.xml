<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1988</searchword><id>6299</id><udhid>UDH:TvAR/6299</udhid><titel>Verwarring bij pachtbeëindiging en melkquotumoverdracht compleet</titel><searchwords><searchword>TvAR 12/1988</searchword><searchword>UDH:TvAR/6299</searchword></searchwords><attachments><attachment><name>1988_nr 12_Artikel_Vugts.pdf</name><extention>pdf</extention><url>https://denhollander.info/download/6083/ci</url></attachment></attachments><inleiding>Een kritisch commentaar op:&#13;
het artikel 'Pacht en melkquotum' van prof. mr. P. de Haan;&#13;
het arrest Dekens/Vergeer en Pasman/Lippinkhof;&#13;
de fifty-fifty regeling van het Landbouwschap;&#13;
het beleid van de minister van Landbouw en Visserij.&#13;
INLEIDING&#13;
Na het advies van prof. de Haan inzake Dekens/Vergeer en zijn artikel 'Pacht en&#13;
melkquotum' in het juli/augustusnummer van Agrarisch recht; de arresten van de&#13;
pachtkamer van het Gerechtshof Arnhem (Hof Arnhem) inzake Dekens/Vergeer&#13;
d.d. 29 februari 1988, Agr. R. 4161 en Pasman/Lippinkhof d.d. 9 mei 1988, P&#13;
86/87 (A); de diverse notities van het Landbouwschap inzake de 50/50-verdeling;&#13;
de uitspraak van de minister gepubliceerd in het persbericht van het Landbouwschap&#13;
d.d. 7 juli 1988; de brief van de minister van Landbouw aan de Tweede Kamer der&#13;
Staten Generaal d.d. 8 juli 1988 (20.200 nr. 60); en na publikatie en intrekking van&#13;
het ontwerp van wijziging van de Beschikking superheffing 1988 d.d. 5 september&#13;
1988, is de verwarring onder nagenoeg alle betrokkenen bij de problematiek pacht&#13;
en melkquotumoverdracht tot een chaotische omvang toegenomen.&#13;
Met mijn bijdrage zal ik trachten orde in de chaos te scheppen en de ontstane verwarring&#13;
zoveel mogelijk pogen weg te nemen.&#13;
Uit de ondertitel blijkt al dat er mijnerzijds in meerdere of mindere mate kritiek&#13;
bestaat tegen de ingenomen standpunten en ik het oneens ben met de getrokken conclusies.&#13;
Mijn grootste zorg en aandacht gaan uit naar het artikel van prof. de Haan.&#13;
Ik kan hem deze keer in de verste verte niet volgen. Mijn visie spoort in het geheel&#13;
niet met die van prof. de Haan. Daarentegen omarm ik in grote mate de visie omtrent&#13;
pacht en melkquotumoverdracht van:&#13;
- het Juristenoverleg KNBTB1&#13;
- mr. ing. W. Engels2&#13;
- mr. H.J. Simon3 en&#13;
- prof. mr. G. Heida4 Tot slot van deze inleiding neem ik bij deze afstand van dualistische kreten als:&#13;
- de verpachter van een bedrijf;&#13;
- een verpacht melkveehouderijbedrijf;&#13;
- ontbinding van pacht van een geheel bedrijf;&#13;
- een pachtovereenkomst met betrekking tot een geheel bedrijf.</inleiding><content>COMMENTAAR OP 'PACHT EN MELKQUOTUM' VAN PROF. MR. P. DE&#13;
HAAN&#13;
Zoals al in de inleiding is aangehaald, richt mijn kritiek zich met name op het artikel&#13;
'Pacht en melkquotum' van prof. de Haan. Het in dit artikel opgenomen advies inzake&#13;
Dekens/Vergeer kwalificeer ik als: in hoge mate normatief in de benadering&#13;
van de problematiek; eenzijdig in uitsluitend de belichting van de positie van de verpachter&#13;
in het geval van persoonlijke ingebruikneming van het verpachte en tendentieus&#13;
wanneer het erom gaat pachters en hun adviseurs in een minder fraai daglicht te&#13;
zetten.&#13;
Dit laatste houd ik voor niet gepast.&#13;
De ervaring heeft mij geleerd dat wat dat betreft pachters en hun adviseurs niet&#13;
beter maar ook niet slechter zijn dan verpachters en hun adviseurs.&#13;
Met de vaststelling van prof. de Haan dat de opgenomen regeling in de Beschikking&#13;
superheffing inzake pacht en melkquotumoverdracht onduidelijk is ben ik het&#13;
van harte eens.&#13;
Inhoudelijk houden de volgende vijf conclusies van prof. de Haan ons verdeeld5:&#13;
1. Juridisch valt het quotum aan te merken als een van het gebruiksrecht van de&#13;
grond afhankelijk recht, dat toekomt aan de gebruiker als producent en voorts&#13;
in zijn bestaan afhankelijk is van registratie en erkenning van overheidswege.&#13;
2. De pachter kan tijdens het bestaan van de pachtovereenkomst niet vrij over het&#13;
quotum beschikken. Overheveling op eigen grond, al dan niet daartoe speciaal&#13;
aangekocht, is wanprestatie en bovendien in strijd met de Beschikking superheffing.&#13;
3. Bij het einde van de pacht als gevolg van niet-verlenging komt het quotum bij&#13;
gebrek aan regeling ter beschikking van de minister, die het naar redelijkheid en&#13;
billijkheid weer aan de verpachter, zijn opvolger onder bijzondere titel dan wel&#13;
de nieuwe pachter behoort toe te kennen.&#13;
4. Een en ander laat onverlet, dat de pachter wegens zijn aandeel in de opbouw van&#13;
het quotum redelijkerwijs daarvoor enige vergoeding moet kunnen bedingen.&#13;
5. Zowel de toekenning van het quotum bij niet-verlenging van de pacht als de ver&#13;
deling van de waarde ervan tussen partijen behoeven regeling in de Beschikking&#13;
superheffing, nu de rechter daarin niet zal kunnen voorzien. Grondgebondenheid contra bedrijfsgebondenheid&#13;
Tegenover de gebondenheid van het melkquotum aan het gebruiksrecht van de&#13;
grond van prof. de Haan staat in mijn visie de bedrijfsgebondenheid van melkquotum&#13;
bij overdracht.&#13;
De huidige problematiek rondom pacht en melkquotumoverdracht wordt volgens&#13;
sommigen veroorzaakt door de 5 september 1986 wijziging van de Beschikking superheffing&#13;
1985, momenteel vastgelegd in de Beschikking superheffing 1988.&#13;
Bij die wijziging zou het melkquotum zijn veranderd van grondgebonden naar bedrijfsgebonden&#13;
melkquotum.&#13;
Bovenstaande bewering is echter geheel onjuist. De status van het melkquotum&#13;
is onder de oude en de nieuwe Beschikking superheffing totaal niet gewijzigd. In tegenstelling&#13;
tot prof. de Haan concludeer ik niet tot grond- maar tot bedrijfsgebondenheid&#13;
van het melkquotum.&#13;
Mijns inziens is er nooit sprake geweest van een grondgebondenheid van het melkquotum&#13;
maar is van meet af aan het melkquotum bedrijfsgebonden. Deze bedrijfsgebondenheid&#13;
volgt direct uit de EEG-verordeningen met betrekking tot de superheffing.&#13;
In het bijzonder de verordening nr. 857/84 art. 7 en nr. 1371/84 art. 5.&#13;
Deze EEG-verordeningen werken rechtstreeks door in de nationale rechtstelsels&#13;
van de Lid-Staten en derogeren in casu aan de Nederlandse wetgeving.&#13;
De nationale Beschikking superheffing moet dan ook enerzijds gezien worden als&#13;
een afgeleide en nadere uitwerking van de verordeningen van de EEG.&#13;
Anderzijds is het mogelijk dat niet dan wel onvoldoende in de nationale Beschikking&#13;
superheffing geregelde gevallen direct uit de EEG-verordening moeten worden&#13;
afgeleid. De Beschikking superheffing 1988 is evenals de daarvoor geldende Beschikkingen&#13;
superheffing gebonden aan de bedrijfsgebondenheid uit de EEG-verordeningen.&#13;
Hierin kan de nationale regelgever geen wijziging brengen. Vervolgens&#13;
doemt de vraag op: wanneer niet de bedrijfsgebondenheid van het melkquotum is&#13;
gewijzigd bij de 5 september 1986 wijziging van de Beschikking superheffing 1985&#13;
welke wijziging dan wel heeft plaatsgevonden?&#13;
De minister van Landbouw heeft na 5 september 1986 in de nationale beschikking&#13;
een andere opvatting over de overdracht van een melkveehouderijbedrijf vastgelegd.&#13;
De vraag die gesteld moet worden is dus niet of bij overdracht van een bedrijf (automatisch)&#13;
melkquotum wordt overgedragen, - dit is immers het geval -, maar wanneer&#13;
is er in het kader van de Beschikking superheffing 1988 sprake van overdracht&#13;
van een geheel of een gedeelte van een melkveehouderijbedrijf. Is er immers sprake&#13;
van overdracht van een melkveehouderijbedrijf dan vindt zonder twijfel op grond&#13;
van de EEG-verordeningen en de nationale Beschikking superheffing 1988 automatisch&#13;
overgang van melkquotum plaats. Er is eenvoudigweg geen keuzemogelijkheid.&#13;
In de oude Beschikking superheffing ging de minister van Landbouw kennelijk&#13;
uit van de gedachte dat bij elke overdracht van grond in casu noodgedwongen door&#13;
de EEG-verordeningen een overdracht van het bedrijf van de producent plaatsvond&#13;
en daarmede noodzakelijkerwijze een overdracht van melkquotum. Met deze in&#13;
mijn ogen voor de melkveehouderij dwaze en voor de minister onuitvoerbare regeling&#13;
heeft de minister terecht gebroken. De huidige, in de Beschikking superheffing vastgelegde regeling van bedrijfsoverdracht is niet in strijd met de EEG-verordeningen&#13;
en sluit beter aan op ons rechtsstelsel namelijk dat de handelende partijen zelf&#13;
bepalen of er in casu een bedrijf of bedrijfsgedeelte wordt vervreemd en verworven.&#13;
6&#13;
De overdracht van het bedrijf van de producent is in de Beschikking superheffing&#13;
1988 een zuiver privaatrechtelijke aangelegenheid en daarmede samenhangend automatisch&#13;
de overgang van melkquotum.&#13;
Vertaald naar de huidige Beschikking superheffing 1988 betekent dit: 'geen bedrijfsoverdracht&#13;
door de producent zonder overeenkomst7 en zonder bedrijfsoverdracht&#13;
geen melkquotumoverdracht'.&#13;
Het melkquotum is dus niet gebonden aan de grond of de hoeve van de verpachter&#13;
maar aan het melkveehouderijbedrijf van de producent, in casu de pachter.&#13;
Deze vaststelling is voor de verdere discussie van elementair belang.&#13;
In de publikatie van prof. de Haan wordt geen onderscheid gemaakt in geval van&#13;
pacht tussen het aangaan, beëindigen en ontbinden van een pachtovereenkomst en&#13;
de bedrijfsoverdracht in het kader van de Beschikking superheffing. Beide worden&#13;
daarentegen met elkaar vereenzelvigd.8&#13;
Het aangaan, beëindigen of ontbinden van een pachtovereenkomst houdt geenszins&#13;
automatisch een bedrijfsoverdracht in. De pachter verkrijgt op basis van de&#13;
Pachtwet bij het aangaan van een pachtovereenkomst, gezien de inhoud van art. 1&#13;
lid 1 onder d van de Pachtwet, geen bedrijf of een gedeelte van een bedrijf. Een hoeve&#13;
of los land wordt immers verstrekt ter uitoefening van de landbouw. Wil er sprake&#13;
zijn van een gehele of gedeeltelijke bedrijfsoverdracht dan zal in casu naast het&#13;
aangaan, beëindigen of ontbinden van een pachtovereenkomst op basis van de nationale&#13;
Beschikking superheffing in ieder geval een overeenkomst nodig zijn tussen&#13;
de vervreemder en verwerver van melkquotum. Anders gezegd: melkquotum kan&#13;
slechts worden overgedragen wanneer naast het aangaan c.q. het beëindigen of ontbinden&#13;
van een pachtovereenkomst een overeenkomst wordt gesloten ten aanzien&#13;
van de overdracht van melkquotum die alsdan te zamen in de zin van de Beschikking&#13;
superheffing de bedrijfsoverdracht vormen. Dat voor de overdracht van een gedeelte&#13;
van het bedrijf wel en voor een geheel bedrijf geen overeenkomst vereist zou zijn&#13;
komt mij onlogisch voor en blijkt noch uit de tekst van noch uit de toelichting op&#13;
de Beschikking superheffing.&#13;
Heeft de pachter geen vrije beschikking over het melkquotum tijdens de duur en/of&#13;
bij de beëindiging van de pachtovereenkomst?&#13;
Ik zie niet in dat de pachter tijdens het bestaan van de pachtovereenkomst in principe&#13;
niet de vrije beschikking over het aan hem toegekende melkquotum zou hebben. Het melkquotum is op basis van de melkproduktie van de pachter door de minister&#13;
van Landbouw op zijn naam toegekend. Bij overschrijding van het melkquotum&#13;
wordt de pachter/producent aangesproken voor betaling van superheffing. Het&#13;
melkquotum behoort tot zijn melkveehouderijbedrijf. In de regelgeving van de superheffing&#13;
zie ik geen enkele beperking.&#13;
De vrije beschikkingsmacht over het melkquotum zou beperkt kunnen worden&#13;
door de Pachtwet en de pachtovereenkomst. Maar ook daar zie ik geen andere beperkingen&#13;
dan de normen die normaal gelden tussen partijen binnen de Pachtwet,&#13;
de afgesloten pachtovereenkomst en het algemeen verbintenissenrecht.&#13;
In casu doet zich de vraag voor of de pachter verplicht kan worden tot instandhouding&#13;
van het melkquotum behorende tot zijn bedrijf dan wel dat onder omstandigheden&#13;
de pachter c.q. de verpachter bij het eindigen van de pacht kan worden&#13;
verplicht tot het aangaan van een overeenkomst betreffende de overdracht van het&#13;
gehele of een gedeelte van het melkveehouderijbedrijf van de pachter aan de verpachter.&#13;
9&#13;
Met andere woorden: kan het (objectieve) recht aan partijen de verplichting tot&#13;
overdracht van melkquotum opleggen?&#13;
Deze vraag wordt door mij bevestigend beantwoord.&#13;
De verbintenissenscheppende kracht en de aanvullende werking van de billijkheid&#13;
ex art. 1375 BW en de goede trouw ex art. 1374 lid 3 BW kunnen onder omstandigheden&#13;
tot gevolg hebben dat er een verplichting tot overdracht van melkquotum bestaat.&#13;
Onder welke omstandigheden deze verplichting bestaat is onmogelijk concreet&#13;
aan te geven.&#13;
Wel staat vast dat de invloed van de goede trouw op het ten uitvoer brengen van&#13;
de overeenkomst vooral dan aan de orde komt wanneer zich na het aangaan van de&#13;
overeenkomst maar voor de algehele afwikkeling daarvan een bijzondere omstandigheid&#13;
voordoet, een omstandigheid die niet was te voorzien of zo al niet geheel&#13;
onvoorzien, toch niet strookt met de normale loop der gebeurtenissen.10 Men&#13;
spreekt dan van 'verandering in feitelijke omstandigheden'. De invoering van de superheffing&#13;
kan mijns inziens zeer wel gezien worden als een verandering in de feitelijke&#13;
omstandigheden.&#13;
In het Nieuw BW heeft de rechter de bevoegdheid om op grond van onvoorziene&#13;
omstandigheden de overeenkomst te ontbinden of te wijzigen; art. 6.5.3.11. e.v.&#13;
Bij de beoordeling van de omstandigheden is o.a. van belang:&#13;
- de aard van de overeenkomst;&#13;
- hetgeen (on)betamelijk is in het rechtsverkeer;&#13;
- de concrete omstandigheden waarin pachter en verpachter verkeren en de gevolgen&#13;
van het beëindigen van het pachtcontract (redelijkheid en billijkheid). Is er inderdaad geen regeling bij het eindigen van de pacht op grond van&#13;
niet-verlenging? Gaat het melkquotum in dat geval automatisch naar de&#13;
minister?&#13;
De conclusie dat bij gebrek aan een regeling het melkquotum ter beschikking&#13;
komt van de minister lijkt mij erg onlogisch en bevredigt mij niet nu de&#13;
minister na de 5 september 1986 wijziging van de Beschikking superheffing&#13;
1985 slechts het door partijen overgedragen melkquotum registreert. Het&#13;
huidige in de Beschikking superheffing vastgelegde systeem van overgang&#13;
van het melkquotum gaat volledig uit van een privaatrechtelijke overdracht.&#13;
Ten aanzien van de niet-verlenging van een pachtovereenkomst is in de&#13;
nationale beschikking geen enkele regeling opgenomen die de conclusie&#13;
rechtvaardigt dat het melkquotum ter beschikking van de minister komt. De&#13;
in de EEG-verordening facultatief gestelde regelingen ten aanzien van de&#13;
niet-verlenging van pachtovereenkomsten zijn in de nationale Beschikking&#13;
superheffing niet opgenomen. Deze EEG-regeling neemt het overigens&#13;
duidelijk op voor de pachter die zijn bedrijf wenst voort te zetten (art. 7&#13;
lid 4 nr. 1371/84).&#13;
De conclusie dat bij gebrek aan een regeling geen melkquotumovergang&#13;
plaatsvindt ligt daarom meer voor de hand dan dat het ter beschikking komt&#13;
van de minister.&#13;
Alleen vanwege het ontbreken van een goedkeuring door de Grondkamer&#13;
voldoet de niet-verlenging niet aan de vereisten van de Beschikking&#13;
superheffing. Daarenboven leidt het ontbreken van een overeenkomst tussen&#13;
partijen zonder meer niet tot quotumoverdracht omdat alsdan van overdracht&#13;
van een bedrijf geen sprake kan zijn.&#13;
Ik bestrijd overigens de stelling dat een regeling ontbreekt in het geval een&#13;
pachtovereenkomst eindigt als gevolg van niet-verlenging. Dat er sprake is&#13;
van grote onduidelijkheid binnen de regelgeving van de superheffing rondom&#13;
de niet-verlenging van de pachtovereenkomst met betrekking tot los land&#13;
of een hoeve, is evident.&#13;
De oplossing van dit probleem moet volgens mij gevonden worden in de&#13;
derogerende werking van art. 5 lid 3 van EEG-verordening nr. 1371/84. De&#13;
minister van Landbouw doet hierop in het ontwerp tot wijziging van de&#13;
Beschikking superheffing 1988 tevens een beroep."&#13;
Ik acht het niet uitgesloten dat deze EEG-bepaling een veel omvangrijkere&#13;
strekking heeft op de overdracht van melkquotum in Nederland dan&#13;
momenteel wordt aangenomen. (Inbreng in maatschap, economische&#13;
eigendomsoverdracht).&#13;
Naar mijn mening heeft prof. de Haan dan ook achter de onduidelijke&#13;
tekst van art. 1c Beschikking superheffing 1985 (art. 19 Beschikking&#13;
superheffing 1988) en met name lid 2 en lid 4 te veel gezocht.&#13;
De vergoeding voor de overdracht van het melkquotum&#13;
Nu vaststaat dat het melkquotum volledig aan het bedrijf van de&#13;
pachter/producent gebonden is, ligt het voor de hand dat de verpachter c.q.&#13;
de opkomende pachter of nieuwe eigenaar bij overdracht van het melkquotum door de pachter een volledige&#13;
vergoeding betaalt over de waarde van het melkquotum.&#13;
Ik zie geen enkel principieel verschil tussen de bedrijfsoverdracht in geval van&#13;
eigendom of pacht. Dat zou slechts anders zijn wanneer het melkquotum niet aan&#13;
het bedrijf van de pachter maar aan de grond van de verpachter was gebonden.&#13;
COMMENTAAR OP DE ARRESTEN DEKENS/VERGEER EN&#13;
PASMAN/LIPPINKHOF&#13;
Kort samengevat stelt het Hof Arnhem ten aanzien van de gevolgen van de niet-verlenging&#13;
van de pachtovereenkomst vast:&#13;
Dekens/Vergeer; arrest d.d. 29 februari 1988:&#13;
- In de Beschikking superheffing 1985 is niet geregeld het geval dat de verpachter&#13;
van een bedrijf de rol van producent overneemt nadat de pacht als gevolg van&#13;
het verstrijken van de overeengekomen termijn is geëindigd.&#13;
- In zo'n geval eindigt automatisch de aanspraak op het melkquotum bij de producent/&#13;
pachter.&#13;
- Het melkquotum wordt niet automatisch overgedragen aan de verpachter maar&#13;
zal ter beschikking komen van de minister van Landbouw die het quotum aan&#13;
de verpachter zou kunnen toewijzen.&#13;
Pasman/Lippinkhof; arrest d.d. 9 mei 1988:&#13;
- Het opleveren van het gepachte in goede staat aan het einde van de pachtovereenkomst&#13;
zal in het algemeen medebrengen dat het de pachter niet vrij staat de grond&#13;
aan de pachter op te leveren zonder de daarmee samenhangende heffingvrije hoe&#13;
veelheid melk.&#13;
- Tot de rechtsgevolgen van de pachtovereenkomst behoren de aanspraken op met&#13;
het verpachte samenhangende melkquotum.&#13;
- Bij het ontbreken van een overeenkomst is niet geregeld in de Beschikking super&#13;
heffing wat er met het quotum gebeurt.&#13;
- Niet duidelijk is wie bij het einde van de pacht aanspraak heeft op het melkquotum.&#13;
- Het hof opteert voor 2 mogelijkheden: * het quotum blijft bij de pachter;&#13;
* het quotum vervalt aan de minister. - Het melkquotum gaat niet zonder meer over op de verpachter.&#13;
- Het melkquotum is niet slechts bedrijf s- maar ook, nog steeds, grondgebonden.&#13;
Het hof hinkt in deze twee arresten op een merkwaardige wijze op twee gedachten.&#13;
Men heeft kennelijk nog geen keuze gemaakt tussen het grondgebonden of het bedrijfsgebonden&#13;
karakter bij overdracht van het melkquotum. Een keuze voor de grondgebondenheid van het melkquotum leidt automatisch tot&#13;
overgang van melkquotum in geval gepachte grond of de hoeve wordt overgedragen.&#13;
Een optie voor de bedrijfsgebondenheid van het melkquotum heeft tot gevolg dat&#13;
alleen in geval van overdracht van het bedrijf of een gedeelte daarvan automatisch&#13;
melkquotum wordt overgedragen.&#13;
In het Dekens/Vergeer arrest huldigt het hof mijns inziens het standpunt dat voor&#13;
de pachter de grondgebondenheid van het melkquotum geldt. Bij verlies van de hoeve&#13;
verliest hij immers zijn melkquotum.&#13;
De verpachter verkrijgt in de ogen van het hof door het in het bezit krijgen van&#13;
de hoeve geen melkveehouderijbedrijf in de zin van de Beschikking superheffing zodat&#13;
geen overgang van melkquotum op hem plaatsvindt. Omdat het melkquotum&#13;
niet kan zijn verdwenen c.q. vervallen neemt het hof aan dat het ter beschikking van&#13;
de minister is gekomen.&#13;
Ik acht dit geen gelukkige vondst van het hof. Immers de minister verkrijgt, buiten&#13;
de in de EEG-verordeningen en de Beschikking superheffing 1988 genoemde gevallen,&#13;
geen melkquotum en is daarnaast om dezelfde reden niet in staat melkquotum&#13;
aan de verpachter toe te wijzen.&#13;
Het lijkt erop dat het hof zich bij haar overwegingen toch heeft laten beïnvloeden&#13;
door het advies van prof. de Haan. Of had het hof haar dag niet, gezien de datum&#13;
29 februari.&#13;
In het arrest Pasman/Lippinkhof komt het dualistische karakter van het standpunt&#13;
van het hof echter opnieuw naar voren, zij het anders.&#13;
Immers nadat zij heeft vastgesteld dat het de pachter in het algemeen vrij staat&#13;
pachtgrond op te leveren zonder melkquotum (grondgebondenheid) concludeert&#13;
men tot niet slechts bedrijfsgebonden, maar ook, - nog steeds -, grondgebonden&#13;
melkquotum. Vervolgens wordt (wijselijk) besloten tot een gedwongen overdracht&#13;
van melkquotum.&#13;
Zeker wanneer, - naar het oordeel van het hof -, Lippinkhof geen vergoeding&#13;
kan eisen voor het door hem over te dragen melkquotum acht ik de opgelegde 'straf'&#13;
aan Lippinkhof onevenredig zwaar.&#13;
Het ligt immers voor de hand dat Lippinkhof zijn melkproduktie niet heeft uitgebreid&#13;
omwille van de schriftelijke vastlegging van de pachtovereenkomst. Op zijn&#13;
beurt zou Pasman bij de verkrijging van 1.14 ha grond in 1980 c.q. 1982 zijn melkproduktie&#13;
niet aanzienlijk hebben uitgebreid. Ik kan slechts met het besluit van het&#13;
hof instemmen wanneer zou vaststaan dat Pasman door deze gang van zaken een&#13;
extra melkquotum zou hebben misgelopen.12&#13;
Mijn conclusie in het arrest Dekens/Vergeer is dat de pachter zijn bedrijf niet&#13;
heeft overgedragen en dus nog in het bezit van het melkquotum is. Het besluit van&#13;
het hof in het Pasman/Lippinkhof arrest kan ik nog billijken als Lippinkhof voor&#13;
de overdracht van het melkquotum een normale vergoeding kan bedingen.&#13;
Op basis van de EEG-verordeningen en de Beschikking superheffing 1988 kan het hof slechts concluderen tot de gebondenheid van het melkquotum aan het bedrijf&#13;
van de producent/pachter13 en alleen hem aanwijzen als de gerechtigde tot het&#13;
melkquotum.&#13;
COMMENTAAR OP DE FIFTY-FIFTY REGELING VAN HET LANDBOUWSCHAP&#13;
Het beleid van het Landbouwschap is erop gericht om de minister van Landbouw&#13;
te bewegen tot het vastleggen van een richtlijn waarbij een 50/50-verdeling van het&#13;
melkquotum tussen pachter en verpachter als uitgangspunt dient.&#13;
Het Landbouwschap meent hiermede een positieve bijdrage te leveren aan de problematiek&#13;
pacht- en melkquotumoverdracht.&#13;
Naar mijn mening kan een dergelijke regeling tot alleen nog meer verwarring aanleiding&#13;
geven en lost zij niets op.&#13;
Het voorstel van het Landbouwschap is juridisch totaal niet onderbouwd en gaat&#13;
uit van een eigen opvatting, (van wat redelijk en billijk is) - naast die in de wettelijke&#13;
regeling vastgelegde.&#13;
Het is voor mij onbegrijpelijk waarom het Landbouwschap niet kiest voor de gebondenheid&#13;
van het quotum aan het bedrijf van de pachter zoals is vastgelegd in de&#13;
regeling van de EEG en de minister van Landbouw.&#13;
Wil men de-kool-en-de-geit sparen of kiest men voor de gemakkelijke oplossing?&#13;
COMMENTAAR OP HET BELEID VAN DE MINISTER VAN LANDBOUW&#13;
De minister heeft het bestuur van het Landbouwschap laten weten, zoals blijkt uit&#13;
haar persbericht van 7 juli 1988, dat 'uit de Pachtwet valt af te leiden dat produktierechten&#13;
aan de grond zijn gebonden'.&#13;
Een dag later, op 8 juli 1988, deelt de minister in een brief aan de Tweede Kamer&#13;
der Staten Generaal mede (sprekend over de intrekking van quotum ex art. 20) dat&#13;
het belangrijkste criterium van de Beschikking superheffing de bedrijfsgebondenheid&#13;
van het quotum is.&#13;
Voorlichting over de inhoud van de Beschikking superheffing in de vorm van het&#13;
geven van meer gedetailleerde en meer nauwgezette criteria acht de minister niet&#13;
goed mogelijk. De minister vreest dat een en ander tot een onwenselijke verstarring&#13;
van het systeem zou leiden.&#13;
De bovenstaande uitspraken van de minister leiden geenszins tot vermindering&#13;
van de reeds aanwezige verwarring rondom pacht en melkquotumoverdracht. Het&#13;
lijkt er zelfs op dat bovengenoemde uitspraken een bijdrage zijn om de effectieve&#13;
werking van de rechtsonzekerheid14 in stand te houden. SAMENVATTING&#13;
Zonder overeenkomst tussen vervreemder en verwerver is geen bedrijfsoverdracht&#13;
en daarmede quotumoverdracht mogelijk. Het melkquotum behoort toe aan de&#13;
pachter en hij is in principe vrij om zijn melkveehouderijbedrijf al dan niet over te&#13;
dragen aan zijn verpachter en daarmede al dan niet zijn melkquotum. De verpachter&#13;
zal voor de verwerving van het melkveehouderijbedrijf van de pachter en het daarmee&#13;
samenhangende melkquotum de prijs moeten betalen die elke andere verkrijger&#13;
hiervoor betaald zou hebben.&#13;
In de praktijk zal het aantal conflicten meevallen wanneer de minister bereid is&#13;
een duidelijke explicatie te geven van zijn beleid ter zake. Een belangrijk punt hierbij&#13;
is de mogelijkheid van het verplaatsen van het melkveehouderijbedrijf. Mochten er&#13;
toch conflicten ontstaan dan zijn de pachtkamers gezien de inhoud van art. 128 van&#13;
de Pachtwet en in het bijzonder het bepaalde onder/, de bevoegde en aangewezen&#13;
rechters.&#13;
17 oktober 1988&#13;
NASCHRIFT&#13;
De toelichting door de minister van Landbouw op de wijziging van de Beschikking&#13;
superheffing 1988, Stcrt. 19 oktober 1988 heft de verwarring rondom pachtbeëindiging&#13;
en melkquotumoverdracht geenszins op. Ik ben het met de conclusie van de minister&#13;
niet eens dat bij het aangaan en beëindigen van pachtovereenkomsten een&#13;
melkquotum overgaat en de pachter in beginsel aan 'de formalisering' van de quotumoverdracht&#13;
moet meewerken.&#13;
Het is onjuist te veronderstellen dat bij het aangaan en het beëindigen van een&#13;
pachtovereenkomst een (gedeelte van een) melkveehouderijbedrijf wordt overgedragen.&#13;
Verpachting van een melkveehouderijbedrijf acht ik op basis van de huidige&#13;
Pachtwet zelf onmogelijk. Verpachting van melkquotum is noch op basis van de Beschikking&#13;
superheffing noch op basis van de Pachtwet bestaanbaar. Nu de pachter&#13;
bij het aangaan van een pachtovereenkomst geen melkveehouderijbedrijf verkrijgt&#13;
lijkt het mij in beginsel niet redelijk dat een pachter bij beëindiging van een pachtovereenkomst&#13;
zijn melkveehouderijbedrijf behoort over te dragen.</content><legacyfootnotes>1. Notitie 'Opnieuw: Pacht en overgang van melkquotum' d.d. juni 1988 van mr. ing. A.A.H. Vugts.&#13;
2. 'Superheffing bedrijven en Agrarisch onroerend goed' van mr. ing. W.B.M. Engels. Kluwer, Deventer&#13;
1988.&#13;
3. 'Het juridisch karakter van produktierechten'; mr. H.J. Simon. Agrarisch recht juli/aug. 1988 (blz.&#13;
308 t/m 312).&#13;
4. 'Nogmaals: Superheffing en grondverkeer'. Agrarisch recht 1987.&#13;
5. Zie bladzijde 341 van het Agrarisch recht juli/aug. 1988.&#13;
6. Zie de tekst van en de toelichting op de 5 september 1986 wijziging van de Beschikking superheffing&#13;
1985, nr. J 6096, Stcrt. 171.&#13;
7. Zie tevens KG 1986 nr. 168, Arrondissementsrechtbank Rotterdam, 13 maart 1986.&#13;
8. NJ 1987, nr. 501 t/m 504 waaronder de beantwoording door het Hof van Justitie van de EEG van&#13;
de gestelde pré-juridische vragen inzake overgang van ondernemingen.&#13;
9. Pachtkamer Kantongerecht Zutphen, 12 maart 1985, Agrarisch recht, 4097.&#13;
10. Asser Rutten, deel 4 I I , blz. 235 e.v., Verbintenissenrecht deel II Algemene leer der overeenkomsten.&#13;
11. Zie brief J.88/9102 van het Ministerie van Landbouw d.d. 5 september 1988 aan het Landbouwschap&#13;
met o.a. het ontwerp voor een wijziging van de Beschikking superheffing 1988.&#13;
12. Bijvoorbeeld op basis van art. 5 lid 7, art. 11 van de Beschikking superheffing 1984.&#13;
13. Het hof kiest tot nu toe voor de bedrij f sgebondenheid van het melkquotum in termen van grondge&#13;
bonden quotum; zie tevens de Bos/Spijkervoet arresten, Pachtkamer Hof, 27 mei 1987.&#13;
14. Niet de rechtsregels zelf maar de onduidelijkheid van de regels leiden ertoe dat een bepaald effect&#13;
bereikt wordt.&#13;
</legacyfootnotes><footnotes><footnote/></footnotes><auteurs>Mr. ing. A.A.H. Vugts</auteurs><published>1988-12-01 00:00:00</published><modified>1988-12-01 00:00:00</modified><editiondate>1988-12-01</editiondate><htmlpath>https://denhollander.info/artikel/6299</htmlpath></article>
</articles></edition>