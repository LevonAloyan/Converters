<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2001</searchword><id>5629</id><udhid>UDH:TvAR/5629</udhid><titel>Overzicht pachtjurisprudentie 2000</titel><searchwords><searchword>TvAR 9/2001</searchword><searchword>UDH:TvAR/5629</searchword></searchwords><attachments><attachment><name>2001_nr 9_Artikel_Kok.pdf</name><extention>pdf</extention><url>https://denhollander.info/download/5561/ci</url></attachment></attachments><inleiding>De bedoeling van dit overzicht is om een min of meer schematische weergave te verstrekken&#13;
van de in het jaar 2000 door de pachtkamer van het gerechtshof te Arnhem&#13;
gedane uitspraken.1 Het betreft niet een volledige opsomming van al die uitspraken,&#13;
maar er is naar gestreefd om ten aanzien van bepaalde wetsartikelen c.q. een bepaald&#13;
deelgebied aan te geven tot welke slotsom bedoelde uitspraken hebben geleid. Het&#13;
gaat daarbij zowel om herhaling van al langer bestaande jurisprudentie als om nieuwe&#13;
jurisprudentie. Buiten beschouwing is gelaten hetgeen door het pachthof in meerdere&#13;
uitspraken is overwogen ten aanzien van aspecten die ‘slechts’ feiten en omstandigheden&#13;
van het desbetreffende geval betreffen, zoals bijvoorbeeld een afweging van de belangen&#13;
van partijen bij een beslissing naar billijkheid op grond van artikel 38 Pachtwet.&#13;
Gaarne spreek ik de hoop uit dat een en ander mag bijdragen tot een – ook voor de&#13;
praktijk nuttige – kennis van bedoelde rechtspraak.</inleiding><content>Artikel 1&#13;
Bieslookteelt is een vorm van tuinbouw en dus landbouw. Voor de conclusie dat het&#13;
overeengekomene moet worden aangemerkt als een pachtovereenkomst, is onder&#13;
meer nodig dat sprake is van alleengebruik door de pachter(s) en niet van een gezamenlijk&#13;
gebruik door beide partijen.&#13;
Artikel 1, 12&#13;
Verpachting van een complex, bestaande uit een gebouw en daarbij behorend land, in&#13;
één overeenkomst en voor één pachtprijs, is aan te merken als verpachting van een&#13;
hoeve en daaraan doet niet af dat in de overeenkomst onderscheid is gemaakt in de&#13;
pachtduur voor de opstallen en voor het land.&#13;
Artikel 7, 59&#13;
Niet gebleken is dat na goedkeuring ontwerp-pachtovereenkomst een pachtovereenkomst&#13;
tot stand is gekomen, terwijl een jaar later een erfpachtrecht is gevestigd voor&#13;
langer dan 25 jaar. Dit vestigen brengt mee dat, zo al een pachtovereenkomst tot&#13;
stand is gekomen, deze daardoor feitelijk werd beëindigd. Artikel 11&#13;
Overdracht van bedrijf door pachter aan een derde impliceert niet dat die derde pachter&#13;
wordt; daarvoor is een pachtwijzigingsovereenkomst nodig.&#13;
Artikel 12&#13;
Voor de beantwoording van de vraag tegen welke datum een pachtovereenkomst&#13;
eindigt, komt het aan op de zin die partijen over en weer redelijkerwijs aan elkaars&#13;
verklaringen en gedragingen mochten toekennen en op hetgeen zij te dien aanzien&#13;
redelijkerwijs van elkaar mochten verwachten.&#13;
Artikel 25&#13;
Nu de grond in 1983 en 1984 is gebruikt op basis van 1-jarige, niet door de grondkamer&#13;
goedgekeurde pachtovereenkomsten, terwijl ook de korte duur van de pachtovereenkomst&#13;
voor 1985 niet is goedgekeurd, moet het ervoor worden gehouden dat&#13;
de grond in elk geval vanaf 1983 onafgebroken bij de pachter in gebruik is geweest,&#13;
zulks op basis van pachtovereenkomsten die, indien getoetst, voor de wettelijke duur&#13;
zouden hebben gegolden. Voormeld gebruik geschiedde ten behoeve van de melkveehouderij&#13;
en derhalve is met de grond melkquotum gaan (en blijven) samenhangen: het&#13;
in 1985 aangaan van een nieuwe pachtovereenkomst heeft die samenhang niet doorbroken.&#13;
Het hof verwerpt de stelling dat de inwerkingtreding van de Verordening 3950/92&#13;
van de Raad van de Europese Gemeenschappen meebrengt dat wat betreft de overdracht&#13;
van het melkquotum de band tussen grond en melkquotum is doorgesneden,&#13;
waardoor met het gepachte geen melkquotum zou samenhangen. Bovendien vindt de&#13;
rechtspraak van het pachthof op het hier van belang zijnde punt primair haar grondslag&#13;
in de Pachtwet en zelfs een verbreking van de band tussen grond en melkquotum&#13;
als gesteld zou nog niet noodzakelijkerwijze pachtrechtelijk tot gevolg hebben dat de&#13;
verpachter zijn aanspraken met betrekking tot het melkquotum verliest. Daartoe zou&#13;
op zijn minst vereist zijn dat uit de relevante nieuwe regels c.q. de toelichting daarop&#13;
duidelijk blijkt dat dit gevolg is beoogd.&#13;
Wijziging van het pachtobject door kavelruil heeft niet geleid tot verlies van de&#13;
aanspraken van de verpachter inzake het melkquotum. Weliswaar is de oorspronkelijke&#13;
pachtovereenkomst geëindigd maar de verpachter heeft niets gedaan of nagelaten&#13;
waaruit de pachter in redelijkheid heeft kunnen afleiden dat bedoelde aanspraken&#13;
werden prijsgegeven. Aansluitend werd een nieuwe pachtovereenkomst gesloten met&#13;
betrekking tot het nieuwe pachtobject en partijen lieten het melkquotum zonder&#13;
meer bij de pachter, welke omstandigheden erop wijzen dat van weerszijden stilzwijgend&#13;
ervan werd uitgegaan dat de aanspraak van de verpachter op het melkquotum&#13;
gehandhaafd bleef als voorheen. Er is geen sprake van (gerechtvaardigd vertrouwen&#13;
op) afstand van recht, noch van rechtsverwerking.&#13;
Voor de berekening van het gemiddelde melkquotum per hectare is uitgangspunt&#13;
de in 1983 aan de melkproductie dienstbare oppervlakte; beslissend is de feitelijke&#13;
toestand en niet de opgave voor de meitelling. Hierbij geldt niet als specifieke eis dat&#13;
de desbetreffende grond duurzaam bij de pachter in gebruik is (geweest), behoudens bijzondere omstandigheden waarin onverkorte handhaving van dit uitgangspunt zou&#13;
leiden tot gevolgen die voor één der partijen in redelijkheid niet aanvaardbaar zijn.&#13;
De melkquota zijn weliswaar toegekend op basis van de melkproductie in 1983,&#13;
maar zijn feitelijk pas in 1984 toegekend en eerst met ingang van dat jaar met de in&#13;
1983 gebruikte grond gaan samenhangen. Dit betekent dat met grond die in 1983&#13;
door de pachter werd gebruikt maar in 1984 niet meer, geen melkquotum is gaan&#13;
samenhangen. Het in 1984 toegekende melkquotum is in zo’n geval gaan samenhangen&#13;
met de grond die betrokkene zowel in 1983 als in 1984 voor de melkproductie&#13;
heeft benut, tenzij onverkorte handhaving van dit uitgangspunt naar maatstaven van&#13;
redelijkheid en billijkheid onaanvaardbaar zou zijn.&#13;
Aanwijzing van (onder meer) het gepachte als landgoed in de zin van de Natuurschoonwet&#13;
betekent nog niet dat van de pachter kan worden gevergd dat hij zijn&#13;
bestaande bedrijfsvoering (voorzover op grond van de pachtovereenkomst toegestaan)&#13;
daaraan aanpast zonder dat daarover wilsovereenstemming bestaat.&#13;
De omstandigheid dat een pachter bij een ruilverkaveling melkquotum, dat samenhangt&#13;
met voordien van een derde gepachte grond, heeft kunnen meenemen zonder&#13;
daarvoor een vergoeding te betalen, brengt nog niet mee dat dit melkquotum vervolgens&#13;
is gaan samenhangen met andere grond die hem in de ruilverkaveling in pacht is&#13;
toegedeeld en die geen rol heeft gespeeld bij de opbouw van pachters melkquotum.&#13;
Vergoedingsrechten ter zake van dat quotum kunnen slechts hebben gegolden tussen&#13;
de pachter en diens vorige verpachter, indien van bijzondere omstandigheden die&#13;
meebrengen dat dit naar maatstaven van redelijkheid en billijkheid onaanvaardbaar&#13;
moet worden geacht, onvoldoende is gebleken.&#13;
Emigratie van een pachter naar Denemarken brengt mee dat hij niet meer de&#13;
betrokkenheid bij de exploitatie kan hebben die voor een persoonlijk gebruik van het&#13;
gepachte is vereist.&#13;
Artikel 25, 49, 49a, 54&#13;
Pachter moet persoonlijk gebruiken in dier voege dat hij zelf de dagelijkse leiding&#13;
over het gepachte moet hebben. Maar handelen in strijd hiermee is geen tot pachtontbinding&#13;
aanleiding gevende wanprestatie als het gaat om overdracht van de exploitatie&#13;
aan een in de artikelen 49, 49a of 54 Pachtwet bedoelde naaste van de pachter die aan&#13;
de in die artikelen genoemde eisen voldoet. Dit kan anders zijn indien de pachter&#13;
tevens zijn pachtrechten en daarmee zijn zeggenschap over het gepachte geheel of&#13;
gedeeltelijk heeft overgedragen.&#13;
Artikel 26&#13;
Voor een vordering ex lid 2 van dit artikel gaat het erom of het bepaalde in artikel 26&#13;
Pachtwet meebrengt dat de pachter reparatie kan vorderen en speelt geen rol of de&#13;
verpachter eventueel op grond van bepalingen van bestuursrecht van overheidswege&#13;
tot herstel kan worden verplicht.&#13;
Een verpachter is niet tot vernieuwing verplicht tenzij de slechte onderhoudstoestand&#13;
die slechts door vernieuwing is op te heffen, aan hem zou zijn te wijten. Als&#13;
herstel hoge kosten vergt, kunnen, mede gelet op andere omstandigheden van het geval, redelijkheid en billijkheid eraan in de weg staan dat de pachter vordert dat de&#13;
verpachter die kosten maakt.&#13;
Artikel 33&#13;
Verouderde bepaling (met betrekking tot gebruik van het gepachte) in pachtcontract&#13;
welke bepaling niet meer past bij de hedendaagse exploitatie van een landbouwbedrijf,&#13;
terwijl ten processe vaststaat dat gebruik en onderhoud van het gepachte door&#13;
de pachter goed zijn geweest en geen aanleiding hebben gegeven tot klachten. Niet in&#13;
te zien valt waarom in zo’n situatie, waarin bovendien niet gebleken is van een duidelijk&#13;
belang van de verpachter bij naleving van de verouderde bepaling, van een pachter&#13;
zou moeten worden gevergd dat hij de procedure van artikel 33 Pachtwet (laten&#13;
schrappen van meerbedoelde bepaling) zou moeten volgen.&#13;
Artikel 36&#13;
Een pachtopzegging op het laatste adres van de overleden pachter moet worden&#13;
beschouwd als gedaan aan alle erfgenamen, mitsdien aan alle pachters, en zij is derhalve&#13;
rechtsgeldig. De opzegging kan gedaan worden door ieder van de medeverpachters.&#13;
De kennisgeving van niet verdere verlenging moet aan iedere medepachter afzonderlijk&#13;
worden gedaan, maar er kan in een geval waarin aan deze eis niet is voldaan&#13;
sprake zijn van bijzondere omstandigheden waarin in redelijkheid geen beroep kan&#13;
worden gedaan op de ongeldigheid van de kennisgeving.&#13;
Een vordering tot verklaring voor recht dat een niet aan alle medepachters gedane&#13;
opzegging niet rechtsgeldig is betreft mede de geldigheid van de opzegging aan de&#13;
overige medepachters en raakt dus ook hun positie. Een beslissing daarover kan daarom&#13;
slechts worden gegeven in een geding waarin al die partijen zijn betrokken.&#13;
Een kennisgeving van niet verdere verlenging, die niet voldoet aan de eisen van&#13;
duidelijkheid en ondubbelzinnigheid, kan niet als een rechtsgeldige pachtopzegging&#13;
worden aangemerkt.&#13;
De omstandigheid dat de pachter de bedrijfsuitoefening feitelijk heeft gestaakt, het&#13;
gepachte heeft ontruimd en aan de echtgenote van de verpachter heeft meegedeeld dat&#13;
de mestproductierechten zijn verkocht, levert nog geen opzegging van de pacht op.&#13;
De partij die stelt dat de pachtovereenkomst is opgezegd of in onderling overleg is&#13;
beëindigd, draagt bij betwisting de bewijslast van die stelling.&#13;
Artikel 36 e.v., 49&#13;
Ingeval op een verlengingsverzoek moet worden beslist terwijl over een vordering tot&#13;
indeplaatsstelling nog geen onherroepelijke beslissing is gegeven, dient inzake de verlenging&#13;
tweeërlei beslissing te worden gegeven, zulks zowel voor het geval van indeplaatsstelling&#13;
als voor het geval van afwijzing van de vordering daartoe.&#13;
Het antwoord op de vraag of de beoogde opvolger voldoende waarborgen voor&#13;
een behoorlijke bedrijfsvoering biedt, is met name van belang voor de beslissing over&#13;
de indeplaatsstelling.&#13;
Afweging van de belangen van partijen bij behoud resp. verkrijging van het gebruik van de grond behoren thuis bij de beslissing over de verlenging van de pachtovereenkomst,&#13;
niet bij die over de indeplaatsstelling.&#13;
Artikel 38a&#13;
Het hof verwerpt het standpunt dat de verplichte afwijzingsgrond van artikel 38a, lid&#13;
1, Pachtwet onverbindend is, althans buiten toepassing moet blijven wegens strijd&#13;
met het Europese verdrag tot bescherming van de Rechten van de Mens en de Fundamentele&#13;
Vrijheden, het Eerste Protocol daarbij, het Internationaal Verdrag inzake&#13;
Burgerrechten en Politieke Rechten en de Grondwet. Voor het leeftijdscriterium kan&#13;
een objectieve grond worden aangewezen, welke in ieder geval in zoverre redelijk kan&#13;
worden geacht dat het artikel geen ontoelaatbaar onderscheid maakt.&#13;
Artikel 38a jo. 49&#13;
Bij arrest van 13 januari 1998 is reeds beslist dat zelfs bij een dreigend algeheel einde&#13;
van de pachtovereenkomst in verband met de verplichte afwijzingsgrond van artikel&#13;
38a, lid 1, Pachtwet een vordering tot indeplaatsstelling steeds kan worden beoordeeld,&#13;
mits deze vóór het einde van de lopende pachttermijn is ingesteld en kennelijk&#13;
strekt tot indeplaatsstelling vóór dat einde.&#13;
Artikel 39&#13;
Een pachter mag de in het kader van de exploitatie van het gepachte te verrichten&#13;
werkzaamheden ook door anderen laten uitvoeren, mits hij zelf (in overwegende&#13;
mate) de leiding en zeggenschap over, althans de verantwoordelijkheid voor die&#13;
exploitatie behoudt.&#13;
Pachter heeft door zonder toestemming van verpachter het gebruik en genot van&#13;
de gepachte gronden in te brengen in een vennootschap tussen hem en zijn drie zoons&#13;
aan die zoons een mate van zeggenschap over de exploitatie van het gepachte gegeven,&#13;
die niet verenigbaar is met een goed pachterschap. Hieraan doet niet af dat de zoons&#13;
behoren tot de groep personen die op grond van artikel 49 Pachtwet in de plaats&#13;
gesteld kunnen worden.&#13;
Artikel 41&#13;
Bij de afweging van de belangen van partijen kan van belang zijn dat de verpachter&#13;
onvoorwaardelijk afziet van zijn aanspraken met betrekking tot het met het gepachte&#13;
samenhangende melkquotum.&#13;
Het voornemen tot persoonlijk gebruik door één persoon uit een groep deelgenoten/&#13;
verpachters na verdeling moet worden beschouwd als voorgenomen persoonlijk&#13;
gebruik als bedoeld in artikel 41, lid 1, Pachtwet; hieraan doet niet af dat de verdeling&#13;
van de gemeenschap nog niet heeft plaatsgevonden.&#13;
Als persoonlijk gebruik van de grond kan mede worden beschouwd persoonlijk&#13;
gebruik van voor deze grond in het kader van een ruilverkaveling beschikbaar gestelde&#13;
vervangende grond. Bij de beantwoording van de vraag of het persoonlijk gebruik voor de verpachter&#13;
van overwegende betekenis is, kunnen de met het verleasen van het met het gepachte&#13;
samenhangende melkquotum te behalen opbrengsten niet worden meegewogen, in&#13;
het geval de verpachter voorlopig niet wil gaan melken en die opbrengsten geheel los&#13;
staan van de betekenis die het persoonlijk gebruik van de grond voor de verpachter&#13;
heeft. Het verleasen van melkquotum kan ook niet worden beschouwd als een persoonlijk&#13;
gebruik voor een tot de landbouw betrekkelijk doel als bedoeld in artikel 41&#13;
Pachtwet.&#13;
Artikel 45&#13;
De enkele omstandigheid dat het wenselijk is dat tussen partijen overleg plaatsvindt&#13;
en dat hun verstandhouding niet wordt verstoord, kan niet gelden als een bijzondere&#13;
omstandigheid die pachtverlenging met een korte duur rechtvaardigt.&#13;
Het verdient aanbeveling dat een verpachter het verzoek om de pacht te verlengen&#13;
tot het einde van het jaar waarin de pachter 65 jaar wordt, zo vroeg mogelijk in het&#13;
geding doet, maar hij kan dit ook in een later stadium of zelfs voor het eerst in hoger&#13;
beroep doen. Voorts kan hij bedoeld verzoek ook subsidiair doen.&#13;
Artikel 49, 49a&#13;
Een pachter kan, zolang hij pachter is, een vordering tot indeplaatsstelling of medepacht&#13;
indienen, ook al is hij al (ouder dan) 65 jaar.&#13;
Als duidelijk is dat de pachtovereenkomst niet zal worden verlengd en in verband&#13;
daarmee na een eventuele indeplaatsstelling nog maar zeer kort zal duren, ontbreekt&#13;
het belang bij die indeplaatsstelling en moet deze worden afgewezen.&#13;
Stelplicht en bewijslast inzake onvoldoende ervaring liggen in beginsel bij de verpachter.&#13;
Ingeval de voorgestelde pachter voldoende waarborgen biedt voor een behoorlijke&#13;
bedrijfsvoering op het gepachte, terwijl de indeplaatsstelling niet in strijd is met de&#13;
algemene belangen van de landbouw, dan moet deze naar billijkheid toch worden&#13;
afgewezen indien de voorgestelde pachter niet in staat moet worden geacht zijn&#13;
bedrijf met een economisch oogmerk te exploiteren.&#13;
Bij de beoordeling van een vordering tot indeplaatsstelling is onder meer van&#13;
belang of de voorgestelde pachter zich serieus op de gestelde (bedrijfs)overname heeft&#13;
voorbereid, alsmede of gebleken is van zijn capaciteiten en belangstelling om als&#13;
ondernemer leiding te geven aan het desbetreffende bedrijf.&#13;
Artikel 49, 54&#13;
De beslissing naar billijkheid bij een vordering tot indeplaatsstelling houdt niet in dat&#13;
(slechts) de belangen van partijen tegen elkaar moeten worden afgewogen, maar dat&#13;
acht dient te worden geslagen op alle relevante feiten en omstandigheden. Daarbij&#13;
geldt dat de billijkheid meebrengt dat – zulks met inachtneming van de bijzondere&#13;
bepalingen van de desbetreffende wetsartikelen – de vordering wordt toegewezen&#13;
tenzij de voorgestelde pachter voor de verpachter in redelijkheid onaanvaardbaar is. Artikel 51&#13;
Voor toewijzing van een vordering tot pachtontbinding wegens realisering van de&#13;
niet-landbouwkundige bestemming van het gepachte is niet nodig dat de verpachter&#13;
die bestemming zelf realiseert, maar wel dat zijn wil daarop gericht is; blijken moet&#13;
van de eigen wil van de verpachter ter zake. De verklaring van de verpachter dat hij&#13;
zal medewerken aan de realisering van de plannen van een derde houdt niet meer in&#13;
dan een instemming daarmee, maar zegt niets over de eigen wil van de verpachter.&#13;
Artikel 55&#13;
Het aanzuiveren van een betalingsachterstand na vonnis in eerste aanleg waarbij de&#13;
pachtovereenkomst terecht deswege is ontbonden, doet de verplichte grond voor&#13;
pachtontbinding vervallen. Maar nu de pachter daarna niet is doorgegaan met het&#13;
betalen van de geldende pachtprijs doch zonder overleg met de verpachter heeft volstaan&#13;
met betaling van een volgens zijn eigen inzicht redelijke (niet op de pachtnormen&#13;
gebaseerde) vergoeding voor het gebruik van het pachtobject, heeft hij zich&#13;
– opnieuw – schuldig gemaakt aan een niet toelaatbare wanprestatie ter zake en moet&#13;
de pachtontbinding worden bekrachtigd, hetgeen te meer klemt nu de pachter&#13;
ondanks zijn stelling dat de geldende pachtprijs te hoog was, deze nooit in rechte&#13;
heeft aangevochten en het door hem betaalde neerkwam op minder dan de helft van&#13;
de geldende pachtsom.&#13;
Artikel 58&#13;
Ten tijde van de totstandkoming van de pachtovereenkomst met betrekking tot een&#13;
perceel tuinland groter dan de in het besluit van de grondkamer van 15 februari 1961&#13;
genoemde oppervlakte van 10 are was artikel 58 oud Pachtwet van toepassing; dit&#13;
brengt mee dat de in lid 1 van dat wetsartikel genoemde wetsbepalingen niet buiten&#13;
toepassing zijn gesteld.&#13;
Artikel 71, 129&#13;
Ingeval de door de pachter gedane betalingen mede zijn gedaan als tegenprestatie&#13;
voor de terbeschikkingstelling van het melkquotum, moet het bedrag dat is betaald&#13;
boven de maximaal toelaatbare pachtprijs worden beschouwd als een tegenprestatie&#13;
krachtens een overeenkomst als bedoeld in artikel 71, lid 1, slotzin, Pachtwet; de&#13;
betalingen voorzover gedaan in strijd met de regelen ten aanzien van de hoogst toelaatbare&#13;
pachtprijs, bedoeld in artikel 3 Pachtwet, zijn daarom nietig en terugvordering&#13;
daarvan moet worden begrepen als terugvordering van teveel betaalde pacht in&#13;
de zin van artikel 129 sub d Pachtwet.&#13;
Artikel 128 jo. 146&#13;
De grondslag van de vordering c.q. het verzoek is bepalend voor de bevoegdheid van&#13;
de rechter. Artikel 128, 129&#13;
De pachtrechter dient ambtshalve over zijn bevoegdheid te beslissen en is gebonden&#13;
aan de in eerste aanleg gegeven en in hoger beroep niet bestreden beslissing omtrent&#13;
de feitelijke grondslag van de eis, maar dit brengt nog niet mee dat hij tevens gebonden&#13;
is aan de vaststelling in eerste aanleg dat ook het werkelijke voorwerp van geschil&#13;
betrekkelijk tot een pachtovereenkomst is. Dit aspect is van openbare orde en dient&#13;
ambtshalve te worden beoordeeld.&#13;
De pachtrechter is niet bevoegd kennis te nemen van vorderingen strekkende tot&#13;
het vaststellen tot welk gedeelte een partij gerechtigd is in een gemeenschappelijk&#13;
goed en tot het vaststellen van een inbrengverplichting van één der gerechtigden.</content><legacyfootnotes>1. Er worden geen vindplaatsen vermeld, daar de in 2000 gedane uitspraken nog niet zijn gepubliceerd.&#13;
</legacyfootnotes><footnotes><footnote/></footnotes><auteurs>mr. K. Kok&#13;
</auteurs><published>2001-09-01 00:00:00</published><modified>1999-10-19 00:00:00</modified><editiondate>2001-09-01</editiondate><htmlpath>https://denhollander.info/artikel/5629</htmlpath></article>
</articles></edition>