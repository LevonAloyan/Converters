<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2000</searchword><id>5648</id><udhid>UDH:TvAR/5648</udhid><titel>Jaarrede van de voorzitter van de Vereniging voor Agrarisch Recht. Arnhem, 7 mei 1999</titel><searchwords><searchword>TvAR 1/2000</searchword><searchword>UDH:TvAR/5648</searchword></searchwords><attachments><attachment><name>2000_nr 1_Artikel_Snijders.pdf</name><extention>pdf</extention><url>https://denhollander.info/download/5580/ci</url></attachment></attachments><inleiding>Dames en Heren,&#13;
Namens het bestuur van de Vereniging voor Agrarisch recht mag ik u hartelijk welkom&#13;
heten bij deze jaarvergadering. Ik moet daar dan wel direct enkele waarschuwende&#13;
woorden aan toevoegen: ons bestuur kan niet garanderen dat het onderwerp&#13;
van deze jaarvergadering evenveel stof zal doen opwaaien als het thema van vorig jaar.&#13;
Wij spraken toen over de herstructurering van de Nederlandse varkenshouderij.&#13;
Diverse sprekers (waaronder ondergetekende) stelden zich op het standpunt dat de&#13;
met ingang van 1 september 1998 in werking getreden Wet herstructurering varkenshouderij&#13;
onrechtmatig was. Nadien zijn er diverse rechterlijke uitspraken over de&#13;
rechtmatigheid van de wet gedaan – de laatste dateert van 4 mei jl. – waarbij steeds&#13;
opnieuw de juistheid van de door deze sprekers verdedigde opvattingen werd bevestigd.&#13;
De juristen van het ministerie van Landbouw, Natuurbeheer en Visserij beweerden&#13;
toen anders, en beweren nog altijd anders; volgens hen is de rechtmatigheid van&#13;
de wet boven elke twijfel verheven. Tot dusverre heb ik buiten hun kring nimmer een&#13;
jurist mogen ontmoeten die hun opvattingen op dit punt deelt.&#13;
De kamerleden die vorig jaar nog beweerden dat de wet zonder enige schroom in&#13;
het Staatsblad kon worden opgenomen, struikelen inmiddels over elkaar om – onder&#13;
het plengen van krokodillentranen – aan ieder journalist die het horen wil te verklaren&#13;
dat de wet er nooit zou zijn gekomen als zij toen hadden geweten wat hen inmiddels&#13;
duidelijk is geworden: het afnemen van agrarische productierechten is – even&#13;
voorbijgaand aan het recht van de Europese Gemeenschap – in ieder geval onrechtmatig&#13;
zolang daar geen schadevergoeding tegenover staat.&#13;
Men zou denken dat ‘de politiek’ – voor zover een dergelijke grootheid leervermogen&#13;
kan worden toegedicht – van het debacle van de varkenswet heeft geleerd. Toch&#13;
houd ik mijn hart vast wanneer ik kijk naar de actuele ontwikkelingen rond de nertsenhouderij.&#13;
Na uitvoerige voorlichting door deskundigen werd enkele jaren geleden&#13;
besloten om de nerts ingevolge artikel 34 van de Gezondheids- en welzijnswet voor&#13;
dieren aan te wijzen als diersoort die met het oog op de productie mag worden&#13;
gehouden. In verband hiermee kwam in overleg tussen de sector enerzijds en de&#13;
minister van Landbouw, Natuurbeheer en Visserij anderzijds een Plan van Aanpak&#13;
tot stand dat moest leiden tot een verbetering van de leefomstandigheden van de te&#13;
houden nertsen. De minister zegde de Tweede Kamer toe dat eind 1998 een evaluatie&#13;
zou plaatsvinden, teneinde na te gaan of de met het plan – althans met de eerste fase daarvan – beoogde verbeteringen waren gerealiseerd. Inmiddels is de evaluatie afgerond.&#13;
In een brief van 3 februari jl. heeft de minister de Kamer laten weten dat de eerste fase&#13;
van het Plan van Aanpak door vrijwel alle nertsenhouders is uitgevoerd, hetgeen een&#13;
duidelijk positief effect op het welzijn van de nertsen heeft gehad. Aangezien een aantal&#13;
bedrijven kennelijk niet in de beoogde verbeteringen wenst te investeren, schreef&#13;
de minister – daarbij gesteund door de sector – voornemens te zijn om de maatregelen&#13;
van het plan vast te leggen in een algemene maatregel van bestuur, zodat de achterblijvers&#13;
kunnen worden aangepakt. Het ligt in de bedoeling dat de evaluatie over&#13;
enkele weken wordt besproken in de Vaste Commissie voor Landbouw,Natuurbeheer&#13;
en Visserij. En men zou, gelet op de voorgeschiedenis, verwachten dat die bijeenkomst&#13;
met optimisme door de sector tegemoet kan worden gezien.&#13;
Niets blijkt minder waar. Gedurende de afgelopen weken blijkt zich namelijk een&#13;
kamermeerderheid af te tekenen die de nertsenhouderij in Nederland om ethische&#13;
redenen wenst te verbieden. Even los van de vraag of dat niet in strijd is met op zijn&#13;
minst de strekking van de Gezondheids- en welzijnswet voor dieren, moet worden&#13;
opgemerkt dat een meerderheid van de Tweede Kamer het dus nog altijd heel gewoon&#13;
lijkt te vinden om een bedrijfstak eerst te laten investeren (met het uitvoeren van de&#13;
eerste fase van het Plan van Aanpak was een bedrag van ruim 40 miljoen gulden&#13;
gemoeid, hetgeen neerkomt op circa 2 ton per bedrijf), om, nadat het geld is uitgegeven&#13;
tot de conclusie te komen dat het toch allemaal weer anders moet en in dit geval&#13;
de bedrijfstak eigenlijk beter kan ophouden te bestaan.&#13;
Een ommekeer in beleid is op zichzelf voorstelbaar, maar indien daarbij geen rekening&#13;
wordt gehouden met gewekte verwachtingen en door Kamer en regering zelf&#13;
ingegeven investeringen, ligt het voor de hand dat de Staat der Nederlanden weer een&#13;
of meer procedures tegemoet kan zien.&#13;
De nertsenhouderij is binnen onze kring niet de meest aansprekende bedrijfstak. Het&#13;
is daarom goed om over te stappen naar een onderwerp waarvoor u waarschijnlijk&#13;
meer belangstelling zult hebben. Ongeveer een week geleden heeft minister Apotheker&#13;
de Tweede Kamer een brief doen toekomen waarin hij de totstandkoming van een&#13;
melkquotumbeurs heeft aangekondigd. Indien dit plan wordt gerealiseerd, zal dat&#13;
zeer grote gevolgen hebben voor de Nederlandse melkveehouderij. De sinds 1984 zo&#13;
gekoesterde grondgebondenheid van het melkquotum zal dan namelijk ten einde&#13;
komen. Quotumhandel via een beurs zal betekenen dat melkquotum door de een aan&#13;
de ander kan worden overgedragen zonder dat tegelijkertijd een grondtransactie van&#13;
een zekere omvang dient plaats te vinden. De beurscomputer bepaalt naar Canadees&#13;
voorbeeld op basis van vraag en aanbod een evenwichtsprijs, op grond waarvan quotumverkopen&#13;
zullen worden afgehandeld.&#13;
De grote vraag is wat dit voor gevolgen zal hebben in met name pachtverhoudingen.&#13;
Het komt mij voor dat de komst van een quotumbeurs geen gevolgen zal hebben&#13;
voor de verplichting van een pachter om eerst tot vervreemding van melkquotum&#13;
over te gaan nadat zijn verpachter hem daartoe uitdrukkelijk toestemming heeft&#13;
gegeven. Aan de toestemming zullen voorwaarden kunnen worden verbonden met&#13;
betrekking tot het gedeelte van de opbrengst dat vervolgens met de verpachter moet&#13;
worden afgerekend. Maar hoe zit het nu bij bijvoorbeeld met het ten einde komen van&#13;
een pachtverhouding? Overdracht van het met het pachtobject samenhangende melkquotum&#13;
aan de verpachter, tegen vergoeding van de helft van de waarde, lijkt straks onmogelijk. Waar de antwoorden op talloze vragen betreffende pacht en superheffing&#13;
waren uitgekristalliseerd in de rechtspraak van met name het Pachthof, lijken zich in&#13;
de nabije toekomst vele nieuw problemen te gaan voordoen die weer stuk voor stuk&#13;
van een oplossing zullen moeten worden voorzien. Zonder voor mijn beurt te willen&#13;
spreken lijken de juridische consequenties van de instelling van een quotumbeurs een&#13;
goed thema voor onze vergadering in het jaar 2000 te gaan vormen.&#13;
Vooralsnog wil ik iets minder ver met u vooruitblikken. Nog dit jaar staat er voor&#13;
onze vereniging namelijk een belangrijke gebeurtenis op de agenda. Van dinsdag 21&#13;
tot en met vrijdag 24 september 1999 zal de Vereniging voor Agrarisch Recht in&#13;
Amsterdam het tweejaarlijkse CEDR-congres organiseren. De laatste keer dat een&#13;
dergelijk congres in ons land plaatsvond, is inmiddels zo lang geleden dat waarschijnlijk&#13;
geen van de huidige bestuursleden meer uit het hoofd het jaar kan noemen waarin&#13;
dat het geval was.&#13;
Het thema van het congres luidt ‘Agenda 2000: juridische aspecten van de hervorming&#13;
van het gemeenschappelijk landbouwbeleid’. Er zal worden vergaderd in een&#13;
drietal commissies, waarvan er een zich zal bezighouden met het markt- en prijsbeleid,&#13;
de tweede met plattelandsontwikkeling, terwijl de derde zich zal begeven op het&#13;
terrein van de zogenaamde horizontale vraagstukken en de toetreding van nieuwe lidstaten.&#13;
Ik maak graag van deze gelegenheid gebruik om dit congres, aan de vooravond&#13;
van het jaar 2000, van harte bij u aan te bevelen.&#13;
September ligt nog in het verschiet. Vandaag is het 7 mei. Wij zijn bij elkaar om te&#13;
discussiëren over het onderwerp ‘Vrijwillige bedrijfsbeëindiging’. Drie auteurs bleken&#13;
bereid om dit thema in de vorm van een preadvies voor ons voor te bereiden. Hun&#13;
preadviezen werden gepubliceerd in het aprilnummer van het tijdschrift Agrarisch&#13;
recht. De teksten geven een overzicht van verschillende aspecten van de problematiek.&#13;
Van Dijk heeft zich gericht op het civiele recht, overigens nadat hij zich terecht&#13;
heeft afgevraagd hoe vrijwillig een bedrijfsbeëindiging eigenlijk moet zijn om als&#13;
‘vrijwillig’ gekwalificeerd te kunnen worden. Van den Kerkhof heeft zich begeven op&#13;
het weerbarstige en aan regelmatige wijzigingen onderhevige terrein van het fiscale&#13;
recht, terwijl Engels zich heeft afgevraagd welke voorzieningen onze wetgeving kent&#13;
teneinde degene die zijn bedrijf heeft gestaakt in de gelegenheid te stellen om het&#13;
hoofd financieel boven water te houden.&#13;
De preadviezen zijn beschrijvend van aard. Zoals tijdens onze vergaderingen&#13;
gebruikelijk zal ik de preadviseurs straks in de gelegenheid stellen om hun bevindingen&#13;
nog eens kort aan u te presenteren. Vervolgens zal een aantal tevoren aangezochte&#13;
interveniënten worden uitgenodigd om wat peper of zo mogelijk zelfs buskruit uit te&#13;
strooien, teneinde de discussie op gang te brengen. De hoop is dan dat u inmiddels&#13;
voldoende aanleidingen zult hebben gevonden om u in die discussie te mengen, zodat&#13;
een vruchtbare gedachtewisseling zal ontstaan. De preadviseurs hebben daar een&#13;
goede bodem voor gelegd. </inleiding><content/><legacyfootnotes/><footnotes><footnote/></footnotes><auteurs>prof. mr. G.M.F. Snijders</auteurs><published>2000-01-01 00:00:00</published><modified>1998-01-20 00:00:00</modified><editiondate>2000-01-01</editiondate><htmlpath>https://denhollander.info/artikel/5648</htmlpath></article>
</articles></edition>