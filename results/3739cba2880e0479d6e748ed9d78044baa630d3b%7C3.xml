<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2011</searchword><id>9070</id><udhid>UDH:TvAR/9070</udhid><titel>Rechtspraak 5629. Van de Camp / Hofmans (TvAR 2011/5629)</titel><searchwords><searchword>TvAR 3/2011</searchword><searchword>TvAR 2011/5629</searchword><searchword>UDH:TvAR/9070</searchword></searchwords><attachments><attachment><name>TvAR2011_03_05_5629.pdf</name><extention>pdf</extention><url>https://denhollander.info/download/7994/ci</url></attachment></attachments><inleiding>Kleine oppervlakte, geen investeringen, zeer beperkte op­brengst, hoofdfunctie buiten de landbouw: geen complex van economische activiteiten, gericht op winst door de uit­oefening van de landbouw. Geen bedrijfsmatige landbouw. Een pachtovereenkomst die al voor de wetswijziging van 2007 geen betrekking had op ‘bedrijfsmatige landbouw’ moet thans als een huurovereenkomst worden gekwalifi­ceerd. De pachtkamer is onbevoegd.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van het vonnis van 23 maart 2010, dat de pachtkamer van de rechtbank ’s-Hertogenbosch, sector kanton, locatie Boxmeer, tussen appellant (hierna ook te noemen: Van de Camp) als gedaagde en geïntimeerde (hierna ook te noemen: Hofmans) als eiser heeft gewezen. Van genoemd vonnis is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
––de dagvaarding in hoger beroep van 21 april 2010, tevens memorie van grieven;&#13;
––de akte van 29 juni 2010 van Van de Camp met producties;&#13;
––de memorie van antwoord;&#13;
––de pleidooien overeenkomstig de pleitnotities van mr. W.J.M. van Tongeren, advocaat te Twello, voor Van de Camp en mr. Van Dijk voornoemd voor Hofmans.&#13;
2.2 Bij gelegenheid van het pleidooi is aan Van de Camp, met instemming van Hofmans, akte verleend van het over­leggen van twee nieuwe, eenvoudig te doorgronden produc­ties. Op voorstel van het hof en met instemming van Van de Camp heeft Hofmans ter zitting een afschrift overgelegd van een beschikking van 9 januari 1997 van de pachtkamer van het kantongerecht te ’s-Hertogenbosch.&#13;
2.3 Eveneens bij gelegenheid van het pleidooi heeft het hof aan partijen voorgehouden dat mogelijk sprake is van huur en dat in dat geval het hof niet bevoegd is om van de zaak kennis te nemen. Vervolgens heeft het hof de zitting ge­schorst, waarna partijen nader hun standpunt hebben uiteen­gezet.&#13;
2.4 Partijen hebben arrest gevraagd en het hof heeft arrest bepaald.&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 Tussen partijen is bij vonnis van 26 augustus 1988 door de pachtkamer van het kantongerecht ’s-Hertogenbosch schriftelijk vastgelegd een pachtovereenkomst met betrek­king tot het aan Hofmans in eigendom toebehorende perceel bouwland, kadastraal bekend gemeente Oss, sectie D, num­mers 2229 en 2230, ter grootte van 1.98.10 ha, welke pacht­overeenkomst vervolgens door de grondkamer voor Noord-Brabant is goedgekeurd.&#13;
3.3 Bij beschikking van 9 januari 1997 heeft de pachtkamer van het kantongerecht ’s-Hertogenbosch de onder 3.2 be­doelde pachtovereenkomst verlengd met ingang van 1 ja­nuari 1998 voor de duur van zes jaren. Vervolgens is de overeenkomst nogmaals van rechtswege verlengd met de wettelijke duur van zes jaren, dus eindigend op 31 decem­ber 2009.&#13;
3.4 Bij exploot van 22 december 2008 heeft Hofmans aan Van de Camp door de deurwaarder het navolgende doen aanzeggen:&#13;
“ten eerste: dat mijn rekwirant – verpachter – verlenging niet wenst van de pachtovereenkomst, bestaande tussen re­kwirant als verpachter en gerekwireerde als pachter, welke pachtovereenkomst tussen partijen bekend is als en betrek­king heeft op het perceel landbouwgrond (bouwland), ka­dastraal bekend gemeente Oss, sectie D nummers 2229 en 2230 ter grootte van 1.98.10 ha.&#13;
ten tweede: dat rekwirant de onderhavige pachtovereen­komst doet opzeggen op de navolgende gronden:&#13;
a. de bedrijfsvoering door de pachter niet is geweest zo­als een goed pachter betaamt of de pachter anderszins ern­stig tekortgeschoten is in de nakoming van zijn verplichtin­gen, nu ondermeer van een bedrijfsmatige uitoefening geen sprake meer kan zijn, daar pachter zijn (hoofd)inkomen niet &#13;
meer haalt uit zijn agrarisch bedrijf doch uit een arbeids­overeenkomst danwel een loonwerkersbedrijf.&#13;
b. een redelijke afweging van de belangen van de verpach­ter bij beëindiging van de pachtovereenkomst tegen die van de pachter bij verlenging van de pachtovereenkomst in het voordeel van de verpachter uitvalt.”&#13;
3.5 Van de Camp beschikt over ongeveer 3,5 ha landbouw­grond, de onder 3.2 bedoelde 1.98.10 ha daarin begrepen. Van de Camp hield tot zeer onlangs 50% van de aandelen van de besloten vennootschap met beperkte aansprakelijk­heid Gebr. Van Dinther Oss B.V., een loonwerkersbedrijf. De resultaten van het gebruik van de 1.98.10 ha zijn in 2008 en 2009 verwerkt in de jaarstukken van deze onderneming.&#13;
4 De motivering van de beslissing in hoger beroep&#13;
4.1 De vordering van Hofmans strekt primair tot ontbinding van de tussen partijen bestaande overeenkomst op grond van tekortkoming en subsidiair tot het vaststellen van het tijd­stip waarop die overeenkomst zal eindigen op de voet van art. 7:369 lid 2 Burgerlijk Wetboek, in beide gevallen met ontruiming van de onder 3.2 bedoelde 1.98.10 ha grond. Voor zijn primaire vordering beroept Hofmans zich op arti­kel 7:376 lid 1 Burgerlijk Wetboek (tweede volzin, aanhef en onder a). Bij het bestreden vonnis heeft de pachtkamer in eerste aanleg de primaire vordering toegewezen.&#13;
4.2 Op 1 september 2007 is met de artikelen 7:311 e.v. Bur­gerlijk Wetboek een nieuwe wettelijke regeling van de pacht in werking getreden en is de Pachtwet vervallen. Naar oud recht was volgens de vaste rechtspraak van deze kamer on­der pacht te verstaan vruchttrekking met een economisch oogmerk van meer dan ondergeschikte betekenis. Het nieu­we recht neemt van die ruime opvatting van de pacht af­stand door in artikel 7:312 Burgerlijk Wetboek de eis te stel­len dat de landbouw bedrijfsmatig wordt uitgeoefend. Deze wijziging heeft tot gevolg dat na de inwerkingtreding van het nieuwe recht gesloten overeenkomsten die strekken tot (agrarisch) gebruik anders dan voor bedrijfsmatige land­bouw, niet als pachtovereenkomsten maar als huurovereen­komsten dienen te worden gekwalificeerd (uiteraard onver­minderd het vereiste dat partijen een tegenprestatie voor het gebruik zijn overeengekomen).&#13;
4.3 Indien tussen partijen een pachtovereenkomst bestaat en de pachter het gepachte niet langer voor de uitoefening van de landbouw gebruikt, waarbij in verband met opnieuw arti­kel 7:312 Burgerlijk Wetboek onder “landbouw” bedrijfsma­tige landbouw moet worden verstaan, levert die omstandig­heid volgens artikel 7:376 lid 1 Burgerlijk Wetboek (tweede volzin, aanhef en onder a) een tekortkoming van de pachter op die tot ontbinding van de pachtovereenkomst&#13;
dient te leiden. Volgens Hofmans doet dit geval zich hier voor.&#13;
4.4 Indien in verband met de onder 4.2 bedoelde wijziging sprake is van huur in plaats van pacht, heeft dit in verband met artikel 1019j Wetboek van Burgerlijke Rechtsvordering tot gevolg dat de pachtrechter onbevoegd is om van het ge­schil kennis te nemen.&#13;
4.5 Van de Camp beschikt over niet meer dan 3,5 ha grond en had tot voor kort zijn hoofdfunctie in het onder 3.5 be­doelde loonwerkbedrijf. Volgens zijn mededelingen bij ge­legenheid van het pleidooi in hoger beroep zet hij in een nieuwe vennootschap het loonwerkbedrijf voort. Omtrent investeringen in een landbouwbedrijf, of althans een (vol­doende substantiële) landbouwtak van het (loonwerk)bedrijf is door Van de Camp niets gesteld. De bruto opbrengsten uit de verbouw van aardappelen respectievelijk maïs bedroegen volgens de door Van de Camp overgelegde jaarstukken in 2008 € 7.293,63 en in 2009 € 1.628,40. Die bruto opbreng­sten moeten worden verminderd met bewerkingskosten en betaalde pacht, zodat de netto verdiensten (zeer) beperkt van omvang zullen zijn. Gelet op een en ander kan niet worden gezegd dat sprake is van een complex van economische acti­viteiten, gericht op winst door uitoefening van de landbouw. Van de Camp gebruikt de onder 3.2 bedoelde 1.98.10 ha grond dus niet voor bedrijfsmatige landbouw.&#13;
4.6 Bij gelegenheid van het pleidooi heeft Van de Camp nog producties overgelegd waaruit naar zijn zeggen zou volgen dat het loonwerkbedrijf nog 13 ha in gebruik heeft op ba­sis van wat hij teeltpacht noemt (maar wat gelet op de over­gelegde stukken grijze pacht zal zijn, dat wil zeggen een pachtovereenkomst die door partijen niet ter goedkeuring naar de grondkamer wordt gezonden). Ook als het hof deze 13 ha meetelt (wat niet vanzelfsprekend is, omdat Van de Camp en de besloten vennootschap met beperkte aanspra­kelijkheid waarin het loonwerkbedrijf wordt gedreven, dan met elkaar worden vereenzelvigd), komt het in verband met het voorgaande tot de conclusie dat van bedrijfsmatige land­bouw geen sprake is. Van de Camp heeft immers niet toege­licht wat met de bedoelde 13 ha wordt verdiend en heeft ook niets gesteld omtrent investeringen in verband met de ex­ploitatie van die grond. Verder blijft staan dat Van de Camp een hoofdfunctie buiten de landbouw heeft.&#13;
4.7 Aan de vraag of een en ander betekent dat Van de Camp is tekortgeschoten en op die grond ontbinding moet volgen, gaat vooraf de vraag hoe de tussen partijen bestaande over­eenkomst thans moet worden gekwalificeerd. Kenmerkend voor het onderhavige geval is dat, zoals Van de Camp aan­voert en door Hofmans niet wordt bestreden, de huidige wij­ze van exploitatie niet verschilt met zoals zij van de aanvang af is geweest en – zo begrijpt het hof – door de toenmali­ge partijen (Van de Camp en de rechtsvoorganger van Hof­mans) ook werd beoogd. Daarmee is een bijzondere vraag van overgangsrecht aan de orde, namelijk de vraag of voor de kwalificatie van de onder 3.2 bedoelde overeenkomst thans het oude dan wel het nieuwe recht beslissend is.&#13;
4.8 Het hof zoekt voor de bedoelde vraag van overgangs­recht aansluiting bij de Memorie van Toelichting bij het ontwerp dat heeft geleid tot de Overgangswet Nieuw BW (Parl. Gesch. Overgangsrecht p. 17-18). Die Memorie duidt het geval dat het nieuwe recht een verschijnsel anders om­schrijft dan het oude als een kwalificatieprobleem, vergelijk­baar met hetgeen zich in het internationaal privaatrecht kan voordoen. Volgens de Memorie dient men in dergelijke ge­vallen na te gaan welke regeling van het nieuwe recht – in het onderhavige geval hetzij de regeling van de pacht, hetzij die van huur – “het beste past” bij de desbetreffende rechts­figuur.&#13;
4.9 De opvatting volgens welke een overeenkomst als de on­derhavige, omdat zij naar oud recht als een pachtovereen­komst werd gekwalificeerd, ook naar nieuw recht een pacht­overeenkomst is, leidt tot de onaannemelijke uitkomst dat een gebruik van het gepachte dat naar oud recht was toege­laten en bij het aangaan van de overeenkomst zelfs door par­tijen werd beoogd, met de inwerkingtreding van het nieu­we recht plotsklaps als een tekortkoming van de pachter zou moeten worden beschouwd. Die opvatting kan dan ook niet als juist worden aanvaard. In plaats daarvan dient een over­eenkomst als de onderhavige, ook al was naar oud recht op haar de wettelijke regeling van de pacht van toepassing, naar nieuw recht als een huurovereenkomst te worden gekwalifi­ceerd.&#13;
4.10 Van de Camp heeft zich beroepen op de werking van artikel 69 Overgangswet Nieuw BW, dus op het begin­sel van verkregen rechten. Het hof wil met hem aannemen dat dit beginsel ertoe leidt dat een overeenkomst die voor­afgaand aan de inwerkingtreding van het nieuwe recht een pachtovereenkomst was, maar thans als huurovereenkomst kwalificeert, niet tegen een eerdere datum kan worden opge­zegd dan het einde van de ten tijde van die inwerkingtreding lopende pachttermijn (in het onderhavige geval 31 december 2009). Aan bedoeld beginsel mag echter niet de verstrekken­de betekenis worden toegekend die Van de Camp daaraan toedicht, namelijk “eens een pachtovereenkomst, altijd een pachtovereenkomst”, omdat aldus het beginsel van de on­middellijke werking van het nieuwe recht als bedoeld in ar­tikel 68a Overgangswet Nieuw BW zou worden miskend.&#13;
4.11 Voor de bevoegdheid van (mede) deze kamer is niet de grondslag van de vordering beslissend, maar ’s hofs voor­lopig oordeel over het onderwerp van het geschil. Uit het voorgaande volgt dat het onderwerp van geschil volgens dat oordeel de ontbinding of opzegging&#13;
van een huurovereenkomst is, zodat het hof zich onbevoegd dient te verklaren. Daaraan kan niet afdoen dat, zoals Hof­mans heeft aangevoerd, de pachtkamer in eerste aanleg ter zitting aan partijen de vraag heeft gesteld of de pachtrechter bevoegd is en vervolgens uit het bestreden vonnis blijkt dat de pachtkamer in eerste aanleg zich kennelijk bevoegd heeft geacht. Aan die impliciete beslissing, die niet tot verwijzing naar een andere rechter heeft geleid, is het hof immers niet gebonden.&#13;
4.12 De slotsom is dat het bestreden vonnis niet in stand kan blijven en dat het hof zich vervolgens onbevoegd dient te verklaren om van de zaak kennis te nemen. Het hof zal de zaak verwijzen naar de kantonrechter van de rechtbank ’s-Hertogenbosch. In hetgeen het hof bij dit arrest heeft over­wogen en beslist, zullen partijen aanleiding kunnen zien om hun stellingen aan te passen en Hofmans om zijn eis te wij­zigen.&#13;
4.13 In verband met de omstandigheid dat in dit hoger be­roep geen van partijen in het gelijk is gesteld, zal het hof de kosten van het hoger beroep compenseren. De eerste aan­leg zal thans worden voortgezet ten overstaan van de kan­tonrechter, in verband waarmee het hof de beslissing om­trent de kosten van de eerste aanleg zal reserveren tot op de einduitspraak.&#13;
5 De beslissing&#13;
Het hof, recht doende in hoger beroep:&#13;
vernietigt het vonnis van de pachtkamer van de rechtbank ’s-Hertogenbosch, sector kanton, locatie Boxmeer, van 23 maart 2010;&#13;
verklaart zich onbevoegd om van de zaak kennis te nemen;&#13;
verwijst de zaak naar de kantonrechter van de rechtbank ’s-Hertogenbosch;&#13;
compenseert de kosten van het hoger beroep aldus dat ieder van partijen de eigen kosten draagt;&#13;
reserveert de beslissing omtrent de kosten van de eerste aan­leg tot op de einduitspraak.&#13;
Noot&#13;
Dit is een belangrijke uitspraak over het toepasselijke over­gangsrecht met betrekking tot het begrip ‘bedrijfsmatige landbouw’. Sedert 1 september 2007 is er alleen dan sprake van pacht als het gepachte gebruikt wordt voor bedrijfsma­tige landbouw (art. 7:311 in samenhang met art. 7:312 BW). Voor 1 september 2007 was er al sprake van pacht wanneer het gebruik kon worden gekwalificeerd als ‘vruchttrekking met een economisch oogmerk van meer dan ondergeschik­te betekenis’. In deze zaak is de vraag aan de orde hoe een overeenkomst moet worden gekwalificeerd die onder het oude recht als pachtovereenkomst moet worden beschouwd, maar dat onder het nieuwe recht niet is.&#13;
De vordering van verpachter Hofmans tot ontbinding van de pachtovereenkomst werd door de pachtkamer in eerste aan­leg toegewezen op grond van art. 7:376 lid 1 BW, omdat er geen sprake was van bedrijfsmatige landbouw door pachter Van de Camp.&#13;
Bij de vraag of er sprake is van bedrijfsmatige landbouw zijn blijkens het arrest Van Boetzelaer-Weenink (Pk Hof Arnhem 12 mei 2009, Agr.r. 2009, 5535) de volgende ge­zichtspunten van belang:&#13;
a. de omvang van het bedrijf en de onderlinge samenhang tussen de diverse bedrijfsactiviteiten;&#13;
b. de vraag of de voor toekomstige winstkansen noodzake­lijke investeringen plaatsvinden;&#13;
c. het redelijkerwijs te verwachten ondernemingsrendement;&#13;
d. de vraag of de gebruiker een hoofdfunctie buiten de land­bouw heeft;&#13;
een en ander in onderlinge samenhang te beschouwen en met inachtneming van de overige omstandigheden van het geval.&#13;
Pachter Van de Camp is een loonwerker die naast zijn loon­werkbedrijf een landbouwonderneming heeft van 3,5 ha grond, waaronder de 1.98.10 ha gepachte grond. De pacht­kamer in eerste aanleg oordeelde dat dit geen bedrijfsmatige landbouw is en ontbond de tussen partijen bestaande pacht­overeenkomst. In hoger beroep stelde pachter dat hij nog 13 ha in pacht zou hebben. Het hof komt tot de conclusie dat zelfs als deze 13 ha wordt meegeteld, er geen sprake is van bedrijfsmatige landbouw, omdat pachter niet heeft toegelicht wat met de 13 ha wordt verdiend, niets is gesteld omtrent in­vesteringen en de pachter een hoofdfunctie buiten de land­bouw heeft. Er is geen sprake van een complex van econo­mische activiteiten gericht op winst door uitoefening van de landbouw, aldus het hof.&#13;
Dat leidt echter, anders dan de pachtkamer in eerste aanleg oordeelde, niet tot ontbinding van de pachtovereenkomst. Het hof stelt vast dat de huidige exploitatie niet verschilt met zoals zij van aanvang af is geweest en ook door partij­en is beoogd. Aan de orde is of een dergelijke overeenkomst die onder het oude recht als pachtovereenkomst kwalificeert, dat onder het nieuwe recht ook nog is. Het hof oordeelt dat een onder oud recht gesloten pachtovereenkomst die strekt tot niet-bedrijfsmatig gebruik, onder het nieuwe recht als een huurovereenkomst moet worden gekwalificeerd. Dit heeft tot gevolg dat het hof zich onbevoegd verklaart om van de vordering kennis te nemen. De zaak wordt verwezen naar de kantonrechter.&#13;
Het hof verwijst voor de motivering van dit oordeel naar de wetsgeschiedenis bij de Overgangswet Nieuw BW. Nage­gaan dient te worden welke regeling van het recht (in casu pacht of huur) ‘het beste past’ bij deze overeenkomst. Als &#13;
deze overeenkomst ook nu nog als een pachtovereenkomst zou moeten worden beschouwd, zou dat volgens het hof lei­den tot de onaannemelijke uitkomst dat een gebruik van het gepachte dat naar oud recht was toegelaten en bij het aan­gaan van de overeenkomst zelfs door partijen werd beoogd, met de inwerkingtreding van het nieuwe recht plotsklaps als een tekortkoming van de pachter zou moeten worden be­schouwd. Die opvatting zou volgens het hof niet als juist kunnen worden aanvaard. Deze uitspraak ligt in de lijn met hetgeen Van der Beek in zijn bijdrage ‘De pacht in de over­gang, Agr.r. 2007, p. 425’ betoogde. Als een oude pachtover­eenkomst van aanvang zag op niet-bedrijfsmatig gebruik, zou deze overeenkomst per 1 september 2007 ‘van kleur verschieten’ en als huurovereenkomst moeten worden aan­gemerkt. Het hof heeft deze redenering overgenomen.&#13;
De vraag is echter of het overgangsrecht tot deze conclu­sie noopt. Weliswaar is er bij de invoering van titel 7.5 geen specifiek overgangsrecht opgesteld, er is in de parlementai­re geschiedenis wel enige aandacht aan het overgangsrecht besteed. Met name bij de behandeling van het wetsvoor­stel door de Eerste Kamer is het (ontbreken van specifiek) overgangsrecht aan de orde geweest. De regering heeft in de MvA het volgende opgemerkt:&#13;
Het vervallen van deze regeling is niet van een bijzonde­re bepaling van overgangsrecht voorzien, zodat daarvoor slechts de algemene regels van overgangsrecht gelden. Daarvan zijn blijkens de nota naar aanleiding van het ver­slag (Kamerstukken II, 2005/06, 30 448, nr. 8, p. 16) met name van belang de artikelen 68a, 69 en 74 van de Over­gangswet nieuw Burgerlijk Wetboek. Deze regels brengen mee dat het nieuwe pachtrecht in beginsel ook voor lopen­de pachtovereenkomsten gaat gelden («onmiddellijke wer­king», artikel 68a), behoudens enkele in artikel 69 genoem­de uitzonderingen, en dat lopende procedures, met name wat betreft de bevoegdheid, de aard van de procedure en de eventuele rechtsmiddelen, naar het oude recht worden af­gewikkeld (artikel 74). Deze algemene regels zijn voor het wetsvoorstel voldoende geacht, kort gezegd, omdat het nieu­we pachtrecht, voor zover het reeds bestaande overeenkom­sten betreft, een voortzetting van het oude recht vormt, zij het met verbeteringen en verduidelijkingen die ook voor be­staande overeenkomsten wenselijk zijn. (Kamerstukken I 2006/07 30 448 D, p. 10).&#13;
Met het uitgangspunt van onmiddellijk werking van het nieuwe recht, vraag ik me af of in dit geval de regeling van huur ‘het beste past’ bij de desbetreffende rechtsfiguur. De wetgever heeft met het nieuwe recht juist ingevoerd dat de niet-bedrijfsmatige pachter niet langer wordt beschermd, de wetgever heeft geen specifiek overgangsrecht opgesteld, dus ook op dit punt geldt onmiddellijke werking. De eis dat landbouw nu bedrijfsmatig moet zijn, kan beschouwd wor­den als een ‘verbetering en verduidelijking’ die ook voor be­staande overeenkomsten wenselijk is. Een pachtovereen­komst onder oud recht blijft een pachtovereenkomst onder nieuw recht, met een extra opzeggings- en beëindigings­grond, die opvatting past mijns inziens het beste bij de be­doeling van de wetgever.&#13;
Het hof acht de opvatting onjuist dat een gebruik dat naar oud recht was toegestaan, onder het nieuwe recht plotsklaps als een tekortkoming van de pachter zou moeten worden be­schouwd. Echter daar staat tegenover dat de door hof gehul­digde opvatting inhoudt dat partijen die nooit de bedoeling hebben gehad een huurovereenkomst te sluiten, plotsklaps gebonden zijn aan de huurregelgeving. Het nieuwe recht zou overigens ook niet meteen hoeven te leiden tot ontbin­ding van de pachtovereenkomst vanwege een tekortkoming door de pachter. Immers op grond van art. 75 Overgangs­wet NBW blijft de (nieuwe) wet buiten toepassing indien de toepassing onder de gegeven omstandigheden naar maatsta­ven van redelijkheid en billijkheid onaanvaardbaar zou zijn. Ik kan me voorstellen dat dit artikel toepassing vindt wan­neer tussentijdse ontbinding wordt gevorderd op grond van art. 7:376 BW, immers een pachter hoefde er onder het oude recht geen rekening mee te houden dat de pachtovereen­komst op grond van het niet-bedrijfsmatig gebruik tussen­tijds zou eindigen. Echter bij een opzegging op grond van art. 7:370 lid 1 onder a en c BW tegen het einde van een lo­pende termijn zie ik er weinig bezwaren in om – uitgaande van de beoogde onmiddellijke werking van het nieuwe recht - in dat geval de nieuwe regelgeving toe te passen en het nieuwe criterium van bedrijfsmatige landbouw toe te passen. Ook onder het oude recht diende de pachter er immers reke­ning mee te houden dat een gering financieel belang bij af­weging van belangen zou leiden tot afwijzing van een ver­lengingsverzoek.&#13;
Wat zijn nu de consequenties van deze uitspraak? Als het gaat om de verpachting van los land, zullen de gevolgen niet zo groot zijn. Zowel bij de kwalificatie huur als pacht leidt dit tot beëindiging van het gebruik. Bij een pachtovereen­komst vanwege het feit dat het gebruik niet bedrijfsmatig is (art. 7:370 lid 1 onder a danwel art. 7:376 BW), bij huur omdat er geen bijzondere huurbescherming is bij huur van onbebouwd onroerend goed. De huurovereenkomst voor be­paalde tijd aangegaan eindigt tegen het einde van de ter­mijn (art. 7:228 BW). De ontruimingsbescherming van art. 7:230a BW geldt niet omdat er sprake is van onbebouwd on­roerend goed.&#13;
De gevolgen zullen ingrijpender zijn als het gaat om de in­gebruikgeving van een hoeve. Hoogstwaarschijnlijk zal het gebruik van de woonruimte in de boerderij gekwalificeerd worden als een huurovereenkomst woonruimte als bedoeld in art. 7: 233 BW. Een huurovereenkomst voor woonruimte kan alleen beëindigd worden als er sprake is van één van de opzeggingsgronden in art. 7:274 BW.&#13;
Deze uitspraak heeft alleen betrekking op die gevallen waar­in er sprake is van een pachtovereenkomst waarbij bij het aangaan van de overeenkomst geen bedrijfsmatige land­bouw is beoogd. Deze uitspraak ziet dus niet op die gevallen waarin partijen wel bedrijfsmatige landbouw zijn overeen­gekomen, maar pachter eenzijdig het gebruik heeft gewij­zigd, waardoor er niet langer meer sprake is van bedrijfs­matige landbouw. Vaste jurisprudentie is dat een pachter niet eenzijdig door het gebruik te wijzigen zich op het be­staan van een huurovereenkomst kan beroepen. Dat kan al­leen met instemming van de verpachter. Deze instemming kan uitdrukkelijk of stilzwijgend zijn gegeven, het gewijzig­de gebruik moet in ieder geval door de verpachter zijn aan­vaard (Pachtkamer hof Arnhem 3 augustus 1992 en 29 no­vember 1993 Agr.r. 1994, 4698, 23 juli 1996, Agr.r. 1997, 4887, 22 oktober 1996, Agr.r 1998, 4090 en 8 juli 1997, Agr.r. 1999, 4941).&#13;
Dit arrest zal voor de rechtspraktijk aanleiding geven tot de nodige vragen. Is altijd duidelijk wel gebruik partijen bij aanvang van de pachtovereenkomst beoogd hebben? Onder het oude recht was immers niet relevant of het al het al dan niet bedrijfsmatige landbouw was. &#13;
Moet het begrip ‘bedrijfsmatig’ in de huidige context van de landbouw bekeken worden of ten tijde van het aangaan van de pachtovereenkomst? Als dat laatste het geval is, dan zal beoordeeld moeten worden onder welke omstandighe­den er destijds sprake was van bedrijfsmatige landbouw. Die beoordeling zal niet altijd eenvoudig zijn, bijvoorbeeld bij pachtovereenkomsten die al generaties duren.&#13;
Als het gebruik bij aanvang van de pachtovereenkomst wel als bedrijfsmatig kon worden beschouwd, maar verpachter heeft in de loop van de jaren ingestemd met een wijziging van het gebruik van het gepachte, welk gebruik als niet-be­drijfsmatige landbouw kan worden beschouwd, leidt dat dan tot de kwalificatie van huur?&#13;
Kortom: volop vragen, die vast aanleiding zullen geven tot nieuwe jurisprudentie. Tegen dit arrest kan overigens nog cassatieberoep worden ingesteld. Wellicht dat de Hoge Raad gevraagd wordt een oordeel te geven over deze uitleg van het overgangsrecht. Ten tijde van het schrijven van deze noot was evenwel niet bekend of er in cassatie zal worden gegaan.&#13;
E.H.M. Harbers&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, Th.C.M. Willemse en P.H. Veling en de deskundige leden ing. L.L.M. de Lorijn en ir. H.K.C. Roelofsen</auteurs><published>2011-03-01 00:00:00</published><modified>2011-03-01 00:00:00</modified><editiondate>2011-03-01</editiondate><htmlpath>https://denhollander.info/artikel/9070</htmlpath></article>
</articles></edition>