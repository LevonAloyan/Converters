<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2011</searchword><id>9297</id><udhid>UDH:TvAR/9297</udhid><titel>Koude uitsluiting</titel><searchwords><searchword>TvAR 6/2011</searchword><searchword>UDH:TvAR/9297</searchword></searchwords><attachments><attachment><name>TvAR2011_06_01_Koude.pdf</name><extention>pdf</extention><url>https://denhollander.info/download/8146/ci</url></attachment></attachments><inleiding>Recent is een rapport verschenen van zes juristen werkzaam aan de RUG en VU1 waarin ver­slag wordt gedaan van een onderzoek dat op verzoek van de Tweede Kamer is gedaan naar het bestaansrecht van huwelijksvoorwaarden inhoudende Koude Uitsluiting.&#13;
Onder koude uitsluiting verstaan de zes juristen huwelijksvoorwaarden waarin elke gemeen­schap van goederen is uitgesloten en geen verrekenbedingen, zoals een periodiek verreken­beding, zijn opgenomen behoudens eventueel een fiscaal verrekenbeding met uitsluitend werking na overlijden alsmede een facultatief verrekenbeding dat afhankelijk is van de mede­werking van beide echtelieden.&#13;
</inleiding><content>In het rapport wordt onder andere geconcludeerd dat er zich in de rechtspraktijk materiële problemen voordoen ingeval van koude uitsluiting. Met name wordt dan gedacht aan het nog steeds klassieke plaatje dat de vrouw na een echtscheiding achterblijft met de kinderen en al­leen een (karige) alimentatie, terwijl de man vertrekt met de al het aanwezige vermogen.&#13;
De zes juristen komen tot de conclusie dat zich in de rechtspraktijk onbillijkheden voordoen ten gevolge van het regime van koude uitsluiting dat bij huwelijksvoorwaarden is overeenge­komen.&#13;
Zij concluderen dat er behoefte bestaat aan instrumenten om gevallen die in de praktijk als problematisch of onbillijk kunnen worden gekwalificeerd beter te kunnen bestrijden.&#13;
In het rapport wordt enerzijds bestrijding met een preventief karakter (betere voorlichting) anderzijds met een repressief karakter ( het toekennen aan de ‘zwakkere’ partij van een som ineens als passende vergoeding wegens verrichte arbeid en een rechterlijke bevoegdheid de huwelijksvoorwaarden te wijzigen) voorgesteld.&#13;
Opvallend is dat in het rapport Koude Uitsluiting een aantal malen met zoveel woorden de agrarische sector wordt genoemd. Vertegenwoordigers van LTO Nederland hebben zelfs deel­genomen aan de zogenoemde expertmeetings om de problemen die in de praktijk spelen te inventariseren. Van die zijde werd ingebracht dat in de agrarische sector veelal veel vermo­gen van de echtelieden in de agrarische onderneming aanwezig is.&#13;
In veel gevallen worden daarbij huwelijksvoorwaarden opgesteld waarbij deze onderneming, meestal een familiebedrijf, buiten de gemeenschap wordt gehouden.&#13;
Mijns inziens is de situatie die zich hier voordoet spiegelbeeldig aan het doorsnee huwelijks­vermogen. Bij een van beide partijen is een groot vermogen (vaak weliswaar bezwaard met schulden), maar er is weinig inkomen. Terwijl in het doorsnee huwelijk veelal weinig vermo­gen aanwezig is, maar wel een inkomen.&#13;
Bij een echtscheiding kan in de agrarische huwelijken het vermogen niet aangesproken wor­den, omdat anders de verdiencapaciteit van de agrariër aangetast wordt. Maar in slechte tij­den is er ook geen plaats voor alimentatie!&#13;
In het rapport Koude Uitsluiting worden oplossingen aangedragen als: uitkeringen van een som ineens aan de niet-agrarische ondernemer, veelal de vrouw, voor de tijdens huwelijk ver­richte arbeid in het bedrijf of in de huishouding.&#13;
Dit kan voor de agrariër slecht uitpakken: daarvoor zijn liquiditeiten nodig en die liggen niet op de plank.&#13;
Een andere oplossing wordt gevonden in wijziging van de huwelijksvoorwaarden door de rechter wegens wijziging in de omstandigheden die tijdens huwelijk zijn ingetreden, dus bij­voorbeeld een beetje ‘minder koude’ huwelijksvoorwaarden met reallocatie van vermogen. Ook hier zal de agrariër niet blij mee zijn. Om dat te voorkomen had hij nu juist huwelijks­voorwaarden gemaakt!&#13;
Natuurlijk zal ook bij de agrarische echtscheiding een bevredigend einde aan de ontbinding van het huwelijk moeten komen. Maar de billijkheidscorrectie die in het rapport Koude Uit­sluiting wordt voorgesteld, zal hier op maat van de agrariër dienen te worden gemaakt.&#13;
Aan wetgever en rechtspraktijk derhalve het dringende verzoek de specifieke agrarische om­standigheden hierbij zwaar te laten wegen. &#13;
</content><legacyfootnotes>1. Masha Antokolskaia, Bart Breederveld, Liesbeth Hulst, Wilbert Kolkman, Frits Salomons, Leon Verstappen, Rapport Koude Uitsluiting, in opdracht van het Wetenschappelijk Onder­zoeks- en Documentatiecentrum van de Directie Wetgeving van het Ministerie van Justitie, Boom 2011.&#13;
</legacyfootnotes><footnotes><footnote/></footnotes><auteurs>prof. mr. T.J. Mellema-Kranenburg&#13;
</auteurs><published>2011-06-01 00:00:00</published><modified>2011-06-01 00:00:00</modified><editiondate>2011-06-01</editiondate><htmlpath>https://denhollander.info/artikel/9297</htmlpath></article>
</articles></edition>