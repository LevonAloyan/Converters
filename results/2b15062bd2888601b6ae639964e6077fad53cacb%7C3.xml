<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2015</searchword><id>12158</id><udhid>UDH:TvAR/12158</udhid><titel>Agrarische rechtsfiguren in de 16de en 17de eeuw in het Midden-Limburgse Maasland</titel><searchwords><searchword>TvAR 4/2015</searchword><searchword>UDH:TvAR/12158</searchword></searchwords><attachments><attachment><name>17352.pdf</name><extention>pdf</extention><url>https://denhollander.info/download/17352/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;Voor de agrarische sector geldt thans veel bijzondere, vaak publiekrechtelijke regelgeving. Die ligt bijvoorbeeld op het gebied van het aantal te houden dieren, geurhinder en uitstoot van ammoniak, vaak direct of indirect afkomstig van de Europese Unie. Het lijkt aardig om eens een aantal eeuwen terug te kijken welke rechtsregels indertijd voor de agrarische bevolking golden. Ik heb dat onderzocht voor een klein gebied in een grensstreek van België en Nederland in de 16de en 17de eeuw. Daaruit blijkt dat toentertijd ook al een behoorlijk aantal rechtsregels het leven van de agrariërs mede bepaalde. Er waren civielrechtelijke beperkingen voor het grondgebruik (teeltdwang en reglementering van het gebruik van gemene gronden). Ook treffen we inmiddels afgeschafte heerlijke rechten aan. Er was een stelsel van belastingen (accijnzen) en lasten in de vorm van onder ander tienden. De (civielrechtelijke) regeling van de inhoud van een pachtovereenkomst kon behoorlijk gedetailleerd zijn met voorschriften omtrent te houden dieren, te telen graan en het aantal te werk te stellen personeelsleden.&lt;/p&gt;</inleiding><content>&lt;h3&gt;1. Korte beschrijving plattelandsleven in het onderzochte gebied&lt;/h3&gt;&lt;p&gt;In dit artikel wil ik een indruk geven van enige rechtsfiguren op agrarisch terrein in een beperkt gebied van het huidige België en Nederland in de 16&lt;span class="superscript"&gt;de&lt;/span&gt; en 17&lt;span class="superscript"&gt;de&lt;/span&gt; eeuw. Het gebied betreft een strook grond van ongeveer 40 kilometer lang en 30 kilometer breed, gelegen aan beide zijden van de Maas tussen Maaseik in België en Roermond in Nederland.[1] Het artikel beoogt geen uitputtende beschrijving te zijn maar veeleer een schets te geven van juridische verhoudingen in de toentertijd bijna volledige agrarische samenleving.&lt;/p&gt;&lt;p&gt; De meerderheid van de bewoners bestond uit landbouwers die op kleine percelen de landbouw bedreven, pachters van grote hoeves van edellieden en kerkelijke instellingen, molenaars, bierbrouwers, vissers en dagloners. Daarnaast waren er ambachtslieden, die ook vaak ten behoeve van de landbouw werkten, geestelijken, handelaren en de adel. De vruchtbaarheid van de grond werd in hoge mate bepaald door de grondsoort. Kunstmest was immers onbekend. Dierlijke mest, afkomstig van schapen en runderen, was schaars. Veeteelt stond ten dienste van de landbouw door de mestproductie. Het vee was echter ook belangrijk voor de voeding (melk, boter, vlees) en voor het bewerken van huiden tot leer. De mest was primair bestemd voor bemesting van de moestuin en daarna pas voor bemesting van akkerland. Weiden werden nauwelijks en woeste gronden helemaal niet bemest. In het beschreven gebied speelde de Maas een belangrijke rol. Er waren vaker dan thans overstromingen die soms leidden tot verplaatsing van de bedding van de rivier. De overstromingskans had natuurlijk ook gevolgen voor het grondgebruik in de overstromingsgevoelige gebieden. Huizen van steen waren op het platteland zeldzaam. Alleen kastelen en huizen van edelen en kloosters waren geheel of gedeeltelijk uit steen opgetrokken. De huizen en stallen van boeren bestonden, met uitzondering van een stenen schouw, uit een houten raamwerk met muren van een houten vlechtwerk (vakwerk,) bestreken met leem, en waren gedekt met (rogge)stro, dat vaak vernieuwd moest worden.[2]&lt;img src="Kaartje%20W%20%20Filott_aangepast.pdf"/&gt;&lt;/p&gt;&lt;h3&gt;2. Beschrijving staatkundige toestand van het gebied&lt;/h3&gt;&lt;p&gt;Staatkundig vormde het gebied geen eenheid maar er was veeleer sprake van een lappendeken van staten en staatjes. In de 16&lt;span class="superscript"&gt;de&lt;/span&gt; en 17&lt;span class="superscript"&gt;de&lt;/span&gt; eeuw was het gebied formeel verdeeld tussen het hertogdom Gulik (Sittard, Susteren), het hertogdom Gelre (Roermond), het graafschap Loon dat viel onder het gezag van de bisschop van het prinsbisdom Luik (Maaseik), het graafschap Horn (Horn, Weert) en enkele kleinere zelfstandige gebieden, waaronder het onmiddellijk onder de Duitse Keizer ressorterende Thorn, waarvan de vorstin-abdis van het adellijke vrouwenstift van Thorn de heerlijke rechten bezat, en de rijksheerlijkheid Kessenich.[3] Het gebied maakte dus geen deel uit van de gebieden die in de tweede helft van de 16&lt;span class="superscript"&gt;de&lt;/span&gt; eeuw onder leiding van Willem van Oranje in opstand kwamen tegen hun heer, Philips II, die ook Koning van Spanje was. Deze opstand, die in de vaderlandse geschiedenis bekend staat als de tachtigjarige oorlog, wordt gesitueerd tussen 1568 en 1648. In 1568 werden in Brussel op de Grote Markt de graven Lamoraal van Egmond en Philips van Horne onthoofd.[4] Deze Philips de Montmorency was graaf van Horn (gelegen aan de Maas tegenover Roermond ) en heer van Weert.[5] Dat het gebied geen deel uitmaakte van de belligerente partijen, betekende niet dat het van oorlogsgeweld verschoond is gebleven, integendeel&lt;span class="bold"&gt;.[6] &lt;/span&gt;Het in dit artikel besproken gebied was toentertijd onderdeel van het Heilige Roomse Rijk. Het maakte geen deel uit van de Staatse Nederlanden. De staatkundige toestand veranderde pas definitief na de verovering van het gebied door de Fransen in 1794, die ook een einde maakten aan de heerlijke rechten.[7] De zakelijke heerlijke rechten werden overigens weer in de Grondwet van 1814 hersteld.&lt;/p&gt;&lt;h3&gt;3. Het grondbezit&lt;/h3&gt;&lt;p&gt;Het grondbezit in de 16&lt;span class="superscript"&gt;de&lt;/span&gt; eeuw was voor een deel een uitvloeisel van het middeleeuwse, feodale stelsel. In dit stelsel werd door de vorst (keizer) als beloning grond in erfelijke eigendom gegeven aan personen die zich verdienstelijk voor de vorst hadden gemaakt, of aan kerkelijke instellingen. Men noemt dit wel allodiaal erfgoed. Hiervan te onderscheiden zijn leengoederen. Dat waren oorspronkelijk onroerende goederen die voor het leven aan een bepaalde persoon ter beschikking werden gesteld. Deze leengoederen kregen langzamerhand ook een erfelijk karakter. Bij vererving moest de opvolgende leenman een eed van trouw en hulde afleggen (leenverheffing) aan de leenheer met betaling van het heergewaad.[8]&lt;/p&gt;&lt;p&gt;Naast de rechten op grond bestonden er ook heerlijkheden en heerlijke rechten. Heerlijkheden waren zelfstandige gebieden (jurisdicties) die samen konden vallen met allodiale eigendommen of leengoederen, maar noodzakelijk was dat niet. De heer van een gebied bezat de heerlijke rechten om in zijn heerlijkheid o.m. wetten uit te vaardigen, bestuurders aan te stellen en belastingen te innen. Heerlijke rechten waren verhandelbaar en konden dus verkocht, verpand of verpacht worden. Het grondbezit in het beschreven gebied was in de 16&lt;span class="superscript"&gt;de&lt;/span&gt; eeuw versnipperd geraakt. Naast veel particuliere eigenaren van veelal kleine percelen was er een aantal kerkelijke grootgrondbezitters zoals de abdij van Averbode met hoeve De Jansberg in Maaseik, de Kruisheren van Roermond met hoeve en molen tger Beek in Susteren, de Kartuizers van Roermond met Bosserhof in Echt, het kapittel van de abdij van Thorn met gronden verspreid over het beschreven gebied en een aantal regionale of plaatselijke adellijke geslachten.[9] Grondbezit en in het bijzonder de opbrengst daarvan, in geld of agrarische producten, waren in de agrarische samenleving van die tijd bronnen van rijkdom, macht en status.&lt;/p&gt;&lt;p&gt;Een gedeelte van de gronden waren moeilijk toegankelijke woeste gronden. Daarnaast waren er gemene gronden en bossen, die gebruikt konden worden door de lokale bevolking. Deze gronden en bossen behoorden in onverdeeld gemeenschappelijk ‘bezit’ toe aan een of meer dorpen en gehuchten op grond van een door de landheer, de oorspronkelijke eigenaar, aan de omwonenden verstrekt privilege. &lt;/p&gt;&lt;p&gt;Speciale vermelding verdient de dries. Een dries, ook wel biest genoemd, was een nederzetting van een kleine gemeenschap rondom een stuk grond dat aan de bewoners van de dries gezamenlijk in gebruik toekwam. De dries werd gebruikt voor het verzamelen van vee. Vaak had een dries ook een drenkplaats. In de zomer werd een dries ook gebruikt om er schapen op te laten weiden.[10] Het gebruik van de gemene gronden en bossen was gereglementeerd om te voorkomen dat op de gronden en bossen roofbouw zou worden gepleegd.&lt;/p&gt;&lt;h3&gt;4. Het grondgebruik&lt;/h3&gt;&lt;p&gt;Landbouw, veeteelt en visvangst waren voor de bevolking van het Maasland in de 16&lt;span class="superscript"&gt;de&lt;/span&gt; en 17&lt;span class="superscript"&gt;de&lt;/span&gt; eeuw de belangrijkste middelen van bestaan. De eigen boerenbedrijven waren klein: een aantal hectaren akker- en/of weideland, een of enkele koeien, kleinvee zoals pluimvee, schapen, geiten en varkens. Het bezit van een paard was een teken van welstand. Het waren gemengde bedrijven. De opbrengst was hoofdzakelijk bedoeld om te voorzien in eigen gezinsbehoeften. Wat over bleef werd in de ‘steden’ op de markt verkocht. De adel en de kerkelijke instellingen bezaten meestal grotere stukken grond en hoeves. De bewerking daarvan lieten ze over aan pachters. De gronden langs de Maas en de beken werden gebruikt voor wei- en hooilanden voor het hoornvee, waarbij rekening moest worden gehouden met het (jaarlijkse) overstromingsgevaar en in strenge winters de ijsgang. De wat hoger gelegen leemgronden waren geschikt voor akkerbouw. Geteeld werden voornamelijk haver, gerst, rogge, spelt, boekweit en peulvruchten. In de huisweiden stonden (hoogstam)fruitbomen. De huisweide werd ook benut om er kleinvee of het paard te laten grazen. Aardappelen, (suiker)bieten, mais waren niet bekend. Verder waren er hoger gelegen (gemene) heidevelden, die gebruikt werden voor het hoeden van schapen, het steken van turf en het plaatsen van bijenkorven, en bossen die voorzagen in hout voor de kachel, timmerhout en geriefhout voor de landbouw en ook gebruikt werden voor het hoeden van varkens.[11] Van de geoogste hoeveelheid graan was een gedeelte bestemd voor de kerk. Ook moest een behoorlijk deel van de opbrengst gereserveerd worden als zaaigoed voor het volgende jaar. Het zaaien gebeurde breedwerpig met gebruik van een zaaikorf. Het later in zwang gekomen zaaien in rijen was efficiënter en verminderde de noodzaak tot reservering van een groot deel van de oogst. De opbrengst was vele malen geringer dan thans het geval is.&lt;/p&gt;&lt;h3&gt;5. Heerlijke rechten&lt;/h3&gt;&lt;p&gt;Een heerlijkheid was een gebied waar aan een persoon of instelling bepaalde rechten toekwamen. Deze rechten werden direct, maar meestal indirect, ontleend aan de koning of keizer. De heerlijke rechten die toekwamen aan een bepaald persoon, de heer, vervielen in beginsel bij het overlijden van die heer. Echter, in de praktijk kon een erfgenaam, het oudste kind van de overledene, de heerlijkheid overnemen. Hij moest dan leenhulde, een belofte van trouw, brengen aan degene, aan wie hij de heerlijke rechten ontleende. Zoals reeds beschreven, hoefden heerlijke rechten niet samen te vallen met grondbezit in het desbetreffende gebied. Er bestond een grote verscheidenheid aan heerlijke rechten. Ik noem er hier enkele: het muntrecht, het tolrecht, het recht van duiventil[12], het grafrecht (het recht om in de kerk begraven te worden), het recht van waag en het collatierecht (het recht om bepaalde functionarissen of de pastoor te benoemen). Aan een aantal van die heerlijke rechten zal ik hierna kort aandacht besteden. De meeste heerlijke rechten zijn in Nederland in of op grond van de Grondwetsherziening in 1848 afgeschaft.[13]&lt;/p&gt;&lt;h4&gt;5.1. Het jachtrecht&lt;/h4&gt;&lt;p&gt;Het jachtrecht behelsde het recht van een (adellijk) heer van een heerlijkheid om in een bepaald gebied te jagen. In het gebied van Thorn kwam dat recht toe aan de (adellijke) abdis van het vorstendom. Het jachtrecht diende niet alleen tot vermaak van de jagers, maar ook tot bescherming van boeren, herders en burgerij. Er werd bijvoorbeeld ook jacht gemaakt op wolven die een gevaar vormden voor schapen, geiten en ander kleinvee en wilde zwijnen, die veel schade konden aanrichten aan gewassen op akkerland. De tegenhanger van het jachtrecht was een jachtverbod voor het gewone volk. Ondanks strenge handhaving van dat verbod was stroperij een veel voorkomend verschijnsel. De opbrengst daarvan was voor arme boeren en dagloners een welkome aanvulling op het karige menu. Bovendien konden de vellen en huiden gebruikt worden voor het vervaardigen van leer en kleding. Het heerlijke jachtrecht werd in Nederland pas definitief afgeschaft bij invoering van de eerste Jachtwet in 1923.&lt;/p&gt;&lt;h4&gt;5.2. Het visrecht&lt;/h4&gt;&lt;p&gt;Het recht om vis te vangen was in het stroomgebied van de Maas en de beken die op haar afwaterden van redelijk groot belang. Het recht kwam oorspronkelijk toe aan de heer van het aangrenzende gebied, maar daar werd minder strikt de hand aangehouden dan aan het jachtrecht. Door verlening of (openbare) verpachting kon het jachtrecht ook in het bezit komen van andere personen of de inwoners van een bepaalde plaats, vaak tegen betaling. Ook kwam het voor dat de pachter enkele dagen per jaar een ‘visvaart’ moest houden ten voordele van de heer.[14] Gelet op de in de loop der tijd ontstane nieuwe beddingen en zijarmen van de Maas was het niet altijd duidelijk wie de visrechten op een bepaald stuk water van de Maas had. De meest gevangen vissoorten waren zalm, snoek en brasem. Voor zover de vissen niet voor eigen gebruik bestemd waren, werden zij verkocht op markten in steden als Roermond, Maaseik en Maastricht. Het heerlijke visrecht werd in Nederland ook in 1923 afgeschaft.&lt;/p&gt;&lt;h4&gt;5.3. Het marktrecht&lt;/h4&gt;&lt;p&gt;Het marktrecht kon door de heer (vaak tegen betaling) verleend worden aan een plaats. Het mogen houden van een markt was een teken dat een plaats een bepaalde omvang en betekenis had bereikt. Een markt was van groot belang voor de agrarische sector. Producten als eieren, vlees, kaas, honing en wol konden daar worden verkocht. Benodigdheden voor bedrijf en huishouding konden er worden aangeschaft. &lt;/p&gt;&lt;p&gt;Willem V van Gulik kondigde op 20 november 1545 een (hernieuwd ) marktrecht aan voor Sittard voor een wekelijkse markt op donderdag. Voor de inwoners van de omliggende regio, voor zover onder Guliks gezag, werd deze markt een verplichte plaats voor verkoop van graan. Graan dat tijdens de markturen niet verkocht werd, kon ook buiten de markt worden verkocht. ‘Huisverkoop’ van granen was altijd toegestaan. Het was een vrije markt, toegankelijk voor iedereen en – belangrijk- vrij van accijnzen, tol en heffingen.[15] Op 5 mei 1414 werd door Willem VII van Horne aan Weert het privilege verleend om iedere zaterdag een markt en daarenboven drie maal per jaar een jaarmarkt te houden. Tevens werd daarbij aan de schepenen de bevoegdheid toegekend om geschillen betreffende de markt of ontstaan op de markt onverwijld, nog dezelfde dag, te beslechten.[16] Het doel van de snelle geschilbeslechting op marktdag was het bevorderen van de handel. De zaterdagmarkt bestaat nog steeds. De weekmarkten waren bestemd voor de inwoners van de plaats en de omgeving daarvan. De jaarmarkten waren ook voor ‘vreemde’ kooplieden. Tijdens die jaarmarkt genoten de handelaren een speciale bescherming, de marktvrede. Strafbare feiten, begaan tijdens de jaarmarkt, werden streng bestraft.[17]&lt;/p&gt;&lt;h4&gt;5.4. Het molenrecht&lt;/h4&gt;&lt;p&gt;Het molenrecht hield in dat de heer het recht had een molen op te richten. In deze streek waren dat veelal watermolens aan de oevers van beken - en in een enkel geval op de Maas - en soms windmolens. Het gebruik van de molens was afhankelijk van waterstand en wind. Aan het molenrecht op beken was het stuwrecht verbonden. De molen- en stuwrechten zijn als heerlijke rechten in Nederland niet afgeschaft op grond van de Grondwetsherziening van 1848. Ze zijn nadien wel vaak afgekocht door waterschappen. Ze kunnen als zakelijke rechten ook tenietgaan door non usus.[18],[19] Door het water op te stuwen kon meer waterkracht worden verkregen om het molenrad en daarmee de molenstenen te kunnen laten draaien. In de praktijk werden de molens verpacht. De meeste molens waren banmolens. De plaatselijke bevolking was verplicht het graan in een bepaalde molen te laten malen.[20] Concurrentie tussen molenaars was daardoor niet mogelijk. De molenaar had een monopoliepositie. De prijs voor het malen van graan bedroeg meestal een bepaald gedeelte van het te malen graan, bijvoorbeeld een zestiende deel. Naast de graanmolens waren er ook slagmolens (oliemolens), waar met een speciale techniek olie werd geslagen uit noten, raapzaad en lijnzaad en volmolens, waar wol werd gevold.&lt;/p&gt;&lt;h3&gt;6. Pacht&lt;/h3&gt;&lt;p&gt;Hoewel het gebied staatkundig verdeeld was, waren de voorwaarden waaronder grond aan derden in gebruik werden gegeven in grote lijnen hetzelfde. De volgende vormen kunnen onderscheiden: erfpacht, tijdpacht, deelpacht.[21] Bij erfpacht werd geen bepaalde tijdsduur afgesproken. De erfpacht was, zoals de benaming al zegt, vererfbaar. De pachter en diens erfgenamen behielden het gebruik van de grond zolang maar aan de verplichting om een vergoeding voor de erfpacht te betalen werd voldaan. Bij deelpacht werd tussen de eigenaar en de pachter overeengekomen dat de eigenaar een deel van de opbrengst van het verpachte in natura toekwam. De deelpacht kon voor langere tijd, maar ook voor betrekkelijk korte perioden worden overeengekomen. Tijdpacht gold voor een bepaalde periode. Bij andere pachtvormen dan deelpacht werd de pachtprijs betaald in geld (geldpacht) of in de vorm van levering van een overeengekomen hoeveelheid graan, vaak van diverse soorten, zoals gerst, spelt, boekweit, tarwe (graanpacht). &lt;/p&gt;&lt;p&gt;De pachtperiode bij tijdpacht bedroeg drie of soms vier jaren, afhankelijk van de vruchtbaarheid van de grondsoort (zand of leem ) en de bemestingscyclus, of een veelvoud daarvan. De driejarige periode hangt samen met het toen gebruikelijke systeem van vruchtwisseling, het zogenaamde drieslagstelsel. Bij een driejarige pacht werd vaak overeengekomen dat akkerland achtereenvolgens werd ingezaaid met wintergraan (rogge, boekweit) en zomergraan (spelt, gerst, haver) en vervolgens een jaar braak moest liggen. Het braakliggende deel werd vaak niet geploegd maar gebruikt om vee te laten weiden. Ook werd deze grond gebruikt voor het telen van voedergewassen. Bijkomend voordeel daarvan was dat daardoor de grond door bemesting of stikstofbinding enigszins vruchtbaarder werd. Door dit drieslagstelsel werd voorkomen dat de grond, die niet of nauwelijks bemest werd, uitgeput raakte. Waar de verpachter een bepaalde teelt- en braakligcyclus aan de pachter voorschreef, was sprake van teeltdwang. Ook zonder formele teeltdwang was daar in de praktijk sprake van als de pachter de pachtprijs moest voldoen in bepaalde hoeveelheden graan van specifiek omschreven soorten. &lt;/p&gt;&lt;p&gt;Waar de boeren het recht van stoppelweide hadden, werden ook de stoppelvelden gebruikt voor beweiding. Het recht van stoppelweide hield in dat de boeren hun vee mochten laten weiden op graanvelden waar de oogst van afgehaald was. Aangetekend zij dat het recht op stoppelweide niet alleen aan pachters toekwam, maar ook aan andere boeren met vee of schapen. Het laten weiden van vee, schapen en ook wel varkens op akkergronden, waar het graan van gemaaid en in schoven was gebonden, kon concurrentie opleveren met arenlezers. Aren lezen was de gewoonte of het recht om armen, gebrekkigen, vrouwen en kinderen de gelegenheid te geven halmen (aren) die na het maaien[22] op het veld waren achtergebleven, te verzamelen en voor zich zelf te behouden.[23],[24]&lt;/p&gt;&lt;h4&gt;6.1. Deelpacht&lt;/h4&gt;&lt;p&gt;Voor de grote hoeven en gronden werden tussen de adel en kerkelijke instellingen en de pachters veelal deelpachtovereenkomsten gesloten. Deze vaak gedetailleerde overeenkomsten werden op schrift gesteld, hetgeen meestal niet het geval was bij pacht van kleine percelen vanwege de kosten. Bij gebreke van de pachter beschermende wetgeving was de rechtspositie van deze laatste groep pachters zwak. Bij deelpacht was vaak sprake van ‘halfwinning’. Dat betekende dat de opbrengst van het verpachte jaarlijks bij helfte tussen de eigenaar en de pachter werd gedeeld. Daarbij kon onderscheid gemaakt zijn tussen de opbrengst van producten van de grond en van de veestapel. De pachter van een dergelijke hoeve werd met halfwin, halfe, halfenaar of halfman aangeduid. Een benaming die in de regio ook in de twintigste eeuw nog gebruikt werd voor boeren die een dergelijke boerderij uitbaatten, ook al waren zij inmiddels al lang eigenaar daarvan of pachter met betaling van een pachtprijs in geld. De hoeve in deelpacht werd een winhof genoemd. Deelpacht had het ‘voordeel’ dat de verpachter deelde in goede of slechte opbrengsten van het verpachte. Slechte weersomstandigheden, veeziekten, plunderingen en oorlogshandelingen hadden een negatieve invloed daarop. Omdat de pachter grote invloed kon hebben op de opbrengst werd vaak nauwkeurig de veebezetting, de bemesting, het aantal personeelsleden en de te telen granen door de verpachter aan de pachter voorgeschreven (teeltdwang). Het systeem vergde groot vertrouwen van de verpachter in de pachter. De verpachter bedong dan ook vaak dat hij te allen tijde controle kon (doen) uitvoeren op het gepachte. &lt;/p&gt;&lt;p&gt;Ter voorkoming van problemen bij de verdeling bij helfte moest de halfwin de opbrengst van oogst en het vee in twee helften verdelen, waarna de eigenaar de eerste keuze had. De halfwin moest bij het begin van de pachtperiode zelf (een deel van) het vee en het gereedschap inbrengen, tenzij anders was overeengekomen. Bij het einde van de pachtperiode werd het vee verdeeld. Paarden behoorden in het algemeen de pachter toe en hoefden niet verdeeld te worden. De eigenaar was verplicht de op het gepachte staande gebouwen te onderhouden. Daartoe behoorde o.m. het regelmatig verdekken van de gebouwen met stro. &lt;/p&gt;&lt;p&gt;De grote pachtboeren behoorden tot de hogere klasse in de maatschappij. Zij vervulden vaak openbare ambten in hun streek. Op de boerderij werkten meestal een aantal meiden en knechten, en in voorkomende gevallen ook een herder of varkenshoeder. In het oogst- en dorsseizoen kwamen daar keuterboeren uit de omgeving, dagloners en ‘gastarbeiders’ bij. De keuterboeren, die vaak geen paard of trekos bezaten, werden vaak voor hun diensten beloond doordat de grote pachtboer hun kleine akkers met zijn paarden liet ploegen. Om een dergelijke grote pachtboerderij draaiende te houden was organisatietalent onontbeerlijk.&lt;/p&gt;&lt;p&gt;Hieronder staat een voorbeeld van een gedetailleerde deelpachtovereenkomst in halfwinning[25]&lt;/p&gt;&lt;p&gt;dinsdag 27 november 1571&lt;/p&gt;&lt;p&gt;RIJKEL  Pachtcontract Klerkenhof.&lt;/p&gt;&lt;p&gt;Pater Nicolaus van Weshem en procuratrice Agnes Spaerreboicks namens het klooster Maria Weide te Venlo verpachten de Hof te Rijkel voor een periode van 8 jaar aan Paulus van Maesbracht en Mary, echtelieden.&lt;/p&gt;&lt;p&gt;De termijn zal toekomende meidag ingaan, en is door beide zijden na 4 jaar op te zeggen met een opzegtermijn van een half jaar.[26]&lt;/p&gt;&lt;p&gt;De halfman zal de hof met eigen zaaigoed inzaaien, en wanneer gedorst wordt, zal ¼ deel ‘op ten denne’ [27]bewaard worden;&lt;/p&gt;&lt;p&gt;alle granen zullen half en half gedeeld worden;&lt;/p&gt;&lt;p&gt;de halfman zal 8 bunder goed land in de ‘lege lage’ laten liggen zoals hij het bij zijn aankomst heeft gevonden;&lt;/p&gt;&lt;p&gt;de halfman mag de tiende pachten en zal deze invaren voor kaf en stro voor de dieren;&lt;/p&gt;&lt;p&gt;het klooster is vrij om 10 tot 12 morgen in het Lichte Velt te verpachten zoals het hen belieft;&lt;/p&gt;&lt;p&gt;de halfman zal ½ bunder ‘schaepkoren’ inzaaien met eigen zaaigoed;&lt;/p&gt;&lt;p&gt;de halfman zal jaarlijks 7 vierdel (= 175) ‘koppelscaep’ houden;&lt;/p&gt;&lt;p&gt;hij zal jaarlijks minstens 4 kalveren grootbrengen;&lt;/p&gt;&lt;p&gt;hij zal enkel dieren houden die tot de hof horen, uitgezonderd ‘den heyligen’[28], en dat slechts met medeweten van het klooster;&lt;/p&gt;&lt;p&gt;alle dieren zullen half en half zijn, uitgezonderd de paarden, die alle van de halfman zullen zijn;&lt;/p&gt;&lt;p&gt;bij het scheren van de schapen zal het klooster zorgen voor (witte)brood en bier. Het klooster mag vooraf een ongeschoren (keur)lam kiezen en eenmaal per jaar wanneer het hen uitkomt, een keurhamel uit de koppel;&lt;/p&gt;&lt;p&gt;jaarlijks zullen 16 varkens te delen zijn, waarvoor de halfman 1½ malder boekweit ontvangt als voer. ‘Onreyne’ varkens moeten geruild worden;&lt;/p&gt;&lt;p&gt;met Pasen zal de halfman 2 vette kalveren leveren;&lt;/p&gt;&lt;p&gt;de halfman zal vee en oogst in tweeën delen, het klooster kiest als eerste;&lt;/p&gt;&lt;p&gt;de halfman zal 2 sterke knapen, 2 sterke meiden en 2 goede schaapherders in dienst hebben ‘ind ander guet gesynne’;&lt;/p&gt;&lt;p&gt;het klooster zal een of meer dorsers sturen, die de halfman eten en onderdak zal geven ‘ind tegen dorssen op't sess inde sesstichste vat’;&lt;/p&gt;&lt;p&gt;deze dorser zal geen koren krijgen, behalve het ‘krynsel’;&lt;/p&gt;&lt;p&gt;men zal zoveel mogelijk ‘schouff schudden’ om het dak te onderhouden. De rest zal voor klooster en halfman zijn;&lt;/p&gt;&lt;p&gt;de halfman zal lijnzaad (‘lindert’) zaaien en delen en ‘stoppel-kruytt’ voor de dieren;&lt;/p&gt;&lt;p&gt;rond 17 september (St.-Lambertus) zullen de ‘broyckschaep’ worden uitgezet en deze laten grazen ‘soe lange zij beteren mogen’;&lt;/p&gt;&lt;p&gt;de halfman zal het 1/3 deel van appels, peren, noten en andere vruchten hebben;&lt;/p&gt;&lt;p&gt;alles wat op de boerderij ‘weyscht, deylt off velt’ zal de halfman naar het klooster brengen;&lt;/p&gt;&lt;p&gt;de halfman zal eventueel bouwmateriaal alleen aanvoeren;&lt;/p&gt;&lt;p&gt;naar oud gebruik zal het klooster de ‘meijster’ belonen en de halfman zal de werklieden voeden en onderdak geven;&lt;/p&gt;&lt;p&gt;de halfman zal jaarlijks 12 wagens turf naar het klooster brengen of andere diensten daarvoor in de plaats doen;&lt;/p&gt;&lt;p&gt;wanneer zieke of verdorde bomen worden gekapt, zal de halfman daarvoor in de plaats 2 nieuwe zetten;&lt;/p&gt;&lt;p&gt;de halfman zal ‘kyerkens bant’ gebruiken zover deze eigendom is van het klooster;&lt;/p&gt;&lt;p&gt;de halfman zal jaarlijks 11 daler geven voor zijn ‘molcke gelt’ plus 4 perskazen (‘peerskaess’);&lt;/p&gt;&lt;p&gt;met Kerstmis zal hij 6 kapoenen en 2 vette ganzen leveren, met ‘vastelavont’ 2 vette hennen, met Pasen 300 eieren en 35 pond boter;&lt;/p&gt;&lt;p&gt;het klooster zal de halfman jaarlijks 100 schansen toewijzen die hij als ‘backholt’ mag gebruiken;&lt;/p&gt;&lt;p&gt;de ‘gehuchten, wenden, inde thuyn’ (hekken) moeten goed worden onderhouden;&lt;/p&gt;&lt;p&gt;alles wat ‘bryckt onder dy rijholter’ of wat hij met zijn ‘gesynne’ binnen anderhalve dag kan repareren, moet de pachter zelf maken; het klooster zal het ‘gereetschap bestellen’;&lt;/p&gt;&lt;p&gt;de halfman mag geen beesten verkopen of ruilen zonder medeweten en toestemming van het klooster;&lt;/p&gt;&lt;p&gt;het klooster mag de dieren op elk willekeurig moment laten tellen;&lt;/p&gt;&lt;p&gt;de halfman mag alleen in de koolhof vlas zaaien;&lt;/p&gt;&lt;p&gt;het klooster zal 1/3 (‘den derden penninck’) van het ‘spaedloon’ betalen;&lt;/p&gt;&lt;p&gt;bij vertrek van de halfman zal kaf en stro op de boerderij blijven; voor ieder ‘vim’ (= 104 schoven) zal de pachter 3 stuiver krijgen;&lt;/p&gt;&lt;p&gt;alleen land dat bij de boerderij hoort, mag worden bezaaid en bemest;&lt;/p&gt;&lt;p&gt;de halfman zal 1/3 van eventuele oorlogsschattingen betalen; andere lasten zal hij dragen op dezelfde manier als zijn naburen;&lt;/p&gt;&lt;p&gt;bij schending van deze afspraken zal het klooster de halfman zonder tegenspraak van de boerderij kunnen sturen.&lt;/p&gt;&lt;p&gt;Bovenstaand pachtkontrakt wordt opgemaakt ten overstaan van borgemeester Johan van Greefraedt en Andries van Roesteren namens het klooster en Willem van Beeck en Willem Quyten, mede als borgen, namens Paulus van Maesbracht en Mary&lt;/p&gt;&lt;h3&gt;7. Tienden&lt;/h3&gt;&lt;p&gt;Tienden zijn al eeuwen eerder dan het in dit artikel besproken tijdvak ingesteld ter ondersteuning van de kerk en de daaraan verbonden geestelijken. Zij kunnen gekenschetst worden als opbrengstbelasting. In de Bijbel wordt al gesproken over het afdragen van tienden van de oogst aan de Joodse Tempel.[29] De tienden werden in West-Europa ingevoerd ten tijde van Pepijn III (714-768). Zij waren bedoeld als een sociale belasting. De regel was dat iedereen een tiende deel van zijn oogst zou afdragen. Karel de Grote regelde in de Capitularia uit 811-813 de verdeling van de tienden.[30] Een derde van de tienden moest worden besteed aan de armenzorg, een derde kwam toe aan de parochiepriester en een derde aan de parochiekerk.[31] In de loop der tijden zijn veel tienden geheel of gedeeltelijk in andere handen gekomen zoals kloosters, andere geestelijke instellingen maar ook leken. &lt;/p&gt;&lt;p&gt;Bij de tienden pleegt men onderscheid te maken tussen grote tienden op veldvruchten (rogge, haver, gerst, boekweit), kleine tienden op zaken als vlas, hop of gruit[32], en krijtende tienden op jonge dieren (kalveren, lammeren, ganzen, eenden). De opbrengst van eigen moestuin viel buiten de tiendplicht. Oorspronkelijk werden de tienden daadwerkelijk in natura opgehaald door of namens degenen die recht op de tienden hadden.[33] De schoven werden dan opgeslagen in zogenaamde tiendschuren.[34] Later werd de plicht om in natura te leveren vervangen door de verplichting om een bedrag in geld te betalen, gelijk aan eentiende van de actuele waarde van de opbrengst van de aan het tiendrecht onderworpen goederen. Aangezien de waarde van die opbrengst kon fluctueren naar gelang de prijzen van die goederen was het bedrag van de tienden niet vaststaand maar variabel. De meeste tienden werden voor de oogst verpacht bij openbaar opbod. De bieder moest dan ook een schatting maken van de opbrengst en de prijzen in de hoop dat hij meer zou ontvangen dan het gebodene.[35] Voor de boeren bleef na de verplichte afdracht van tienden en andere lasten en het reserveren van graan voor het volgende zaaiseizoen weinig over voor eigen huishouding en verkoop. De tiendplichten konden in de19de eeuw worden afgekocht. Bij de invoering van de Tiendwet per 1 januari 2009 zijn in Nederland de tienden met schadeloosstelling van de tiendgerechtigden definitief afgeschaft.&lt;/p&gt;&lt;h3&gt;8. Accijnzen&lt;/h3&gt;&lt;p&gt; Accijnzen kunnen omschreven worden als indirecte belastingen op productie, consumptie en/of invoer van bepaalde producten. In de in dit artikel beschreven periode en gebied waren de accijnzen de belangrijkste bron van inkomsten van ‘steden’. Accijnzen werden geheven op veel agrarische producten. Te noemen zijn: boter, graan, bier, wijn, wol. De inning van accijnzen werd vaak door de overheid bij openbaar opbod verpacht. De pachter betaalde dan het geboden bedrag aan de overheid, al dan niet in termijnen, en inde de accijnzen bij de accijnsplichtigen, uiteraard in de hoop meer van de belastingplichtigen te kunnen innen dan hij betaald had. &lt;/p&gt;&lt;p&gt;Weert kreeg ter gelegenheid van de verlening van het marktrecht in 1414 van Willem VII van Horne ook het recht accijnzen te heffen. Deze heffingen op verbruik, vervoer of productie van goederen kwamen in veel gebieden in West-Europa voor. Weert was zelf gerechtigd om de hoogte van de accijnzen vast te stellen. De opbrengst was initieel bestemd voor aanleg en onderhoud van openbare werken (wallen, grachten, poorten en openbare gebouwen). In Weert werden de volgende accijnzen geheven: bieraccijns, wijnaccijns, korenaccijns, ruwe vellenaccijns, wolaccijns, brandewijnaccijns, turfaccijns en cleijncijns. Cleijncijns werd geheven van producten die niet aan een bijzondere accijns onderworpen waren.[36] In Weert werd wol slechts een maal belast. Dat was anders in Roermond waar op wol vier keer accijns werd geheven: bij het wegen van de wol, tijdens het weven, bij het oprekken van het laken na het vollen en bij de laatste keuring van het laken.[37] Een vroege vorm van belasting over de toegevoegde waarde.&lt;/p&gt;&lt;h3&gt;9. Samenvatting&lt;/h3&gt;&lt;p&gt;In dit artikel heb ik in het kort enkele rechtsfiguren beschreven die van belang waren voor de bevolking in een agrarische samenleving in de 16&lt;span class="superscript"&gt;de&lt;/span&gt; en 17&lt;span class="superscript"&gt;de&lt;/span&gt; eeuw in de Midden-Limburgse regio Maasland. Deze rechtsfiguren kwamen, zo leert een klein onderzoek, in min of meer gelijke mate en vorm ook voor in andere delen van Nederland en België. Zij hebben in zoverre ook meer dan een regionale betekenis. Ik heb - naast een beschrijving van de staatkundige toestand en het grondgebruik en grondbezit in deze regio - specifiek aandacht besteed aan enkele heerlijke rechten, pachtverhoudingen, tienden en accijnzen. De beschrijving van andere rechtsverhoudingen is buiten beschouwing gebleven.&lt;/p&gt;</content><legacyfootnotes/><footnotes><footnote>1 Dit gebied is niet willekeurig gekozen. Het betreft globaal de streek tussen de plaatsen van de jeugdjaren, Susteren en Sittard, en de huidige woonplaats, Weert van de auteur.</footnote><footnote>2 Roggestro is langer en steviger dan het stro van andere graansoorten.</footnote><footnote>3 Een rijksheerlijkheid viel in principe direct onder het gezag van de keizer van het Heilige Roomse Rijk.</footnote><footnote>4 M.J. Wolters, &lt;span class="italic"&gt;Notice historique sur l`ancien comté de Hornes et sur les anciennes seignuries de Weert, Wessem, Ghoor et Kessenich, Gyselinck&lt;/span&gt;, Gent 1850 , p. 102.</footnote><footnote>5 Het hart van Philips de Montmorency, graaf van Horne en heer van Weert, zou begraven liggen in de Sint Martinuskerk te Weert. Bron: J.M.A. van Cauteren in &lt;span class="italic"&gt;De Sint Martinuskerk, anders belicht&lt;/span&gt;, 2010, een uitgave van de Stichting Martinus Monument.</footnote><footnote>6 De bevolking op het platteland in dit gebied probeerde zich te beschermen tegen doortrekkende legers (Staatsen en Spanjaarden) en plunderende, rondtrekkende groepen soldeniers door het aanleggen van (vlucht)schansen, waar mensen en vee zich konden terugtrekken in geval van onraad. Van de Moeselschans te Weert is een reglement bewaard gebleven. Bron: Nouwen en Wassink in &lt;span class="italic"&gt;Boerenschansen&lt;/span&gt;, Weert: Stichting Weerter Historie, 2008.</footnote><footnote>7 A.M.J.A. Berkvens, in &lt;span class="italic"&gt;Rechtspraak in Roermond&lt;/span&gt;, p. 15, Hilversum: Verloren, 2013.</footnote><footnote>8 Het heergewaad was oorspronkelijk een militaire uitrusting (paard, maliënkolder), in latere tijden een bedrag in geld.</footnote><footnote>9 Raymond Driessen, Emundt van Oeteren, p. 290&lt;span class="superscript"&gt; &lt;/span&gt;e.v., Peer: eigen beheer, 2009.</footnote><footnote>10 In het Maasland verwijzen sommige toponiemen naar een voormalige dries of biest zoals de Dries en de Biest in Weert en de grote en kleine Dries in Holtum bij Susteren.</footnote><footnote>11 Varkens werden ook in de stad gehouden. Hun voer bestond uit keuken- en tuinafval en hetgeen zij bij elkaar ‘scharrelden’. Vaak werd er van stadswege een varkenshoeder (sweijn) aangesteld, die de varkens ging hoeden buiten de stad bv in gemene bossen (eikels, noten). Om de ‘stadsvarkens’ uit elkaar te kunnen houden werden zij gebrandmerkt. In de Keurboeken van de stad Maaseik staan o.m. de volgende bepalingen: ‘124: Binnen deze stadt zal niet meer dan ……eenen sweijn zijn..’.125:Ende van iegelijkcke vercken salmen de sweijn vante gewennen eenen halve stuijver ende voor sijnen loon drij stuijver aan gelde betalen.’. 146: Niemant en sal oock sijne vercken op den kerkhoff, achter straeten, noch op der stadswallen of vesten laeten gaan binnen behoorlijcke tijde dan die voor den sweijn drijven…’. Bron:.de-wit.net/bronnen/histo/keur-limb-b-maaseik.htm 13-04-2015.</footnote><footnote>12 Het recht van duiventil was het heerlijke recht om duiven te mogen houden. Duiven werden gehouden om goede sier te maken, voor het vlees of voor de mest.</footnote><footnote>13 Het desbetreffende artikel luidde: ‘De heerlijke regten betreffende voordragt of aanstelling van personen tot openbare betrekkingen zijn afgeschaft.De opheffing der overige heerlijke regten en de schadeloosstelling der eigenaren kunnen door de wet worden vastgesteld en geregeld.’.</footnote><footnote>14 Raymond Driessen, a.w, p. 50.</footnote><footnote>15 P.N.A. van Luyn, De Sittardse markt tot ca. 1600, in Historisch jaarboek voor het Land van Zwentibold 1997, p. 28.</footnote><footnote>16 Een transcriptie van de verleningsakte is te vinden in J.F.A. Wassink, Een optekening van het marktrecht te Weert, &lt;span class="unknown"&gt;www.showeert/artikel.nl&lt;/span&gt; 03-04-2015.</footnote><footnote>17 J.F.A. Wassink, Van stad en buitenie, Proefschrift Nijmegen 2004, p. 111.</footnote><footnote>18 Aan de Dieterder molen (gemeente Echt-Susteren) zijn deze rechten-naar men aanneemt-ook nu nog verbonden.</footnote><footnote>19 Een juridisch vraagpunt is of deze rechten heden ten dage aangewend mogen worden voor het opwekken van elektriciteit door het plaatsen van een kleine waterkrachtcentrale.</footnote><footnote>20 Voorbeelden: de nog bestaande Uffelse watermolen te Haler was een banmolen, waar de inwoners van de rijksheerlijkheid Kessenich verplicht hun graan moesten laten malen. In 1961 werden de stuwrechten van deze molen afgekocht. De Neermolen te Neeroeteren was een dwangmolen van het vorstendom Thorn.</footnote><footnote>21 R.A.W.J. Hackeng, &lt;span class="italic"&gt;Het middeleeuwse grondbezit van het Sint Servaaskapittel te Maastricht in de regio Maas-Rijn&lt;/span&gt;, proefschrift Amsterdam 2006, p. 97.</footnote><footnote>22 Het maaien gebeurde met een zicht en een pikhaak. De zicht werd gescherpt op een haarijzer. Deze ‘oogsttechniek’ bleef tot een eind in de 20ste eeuw in zwang.</footnote><footnote>23 Aren lezen zou een Bijbelse oorsprong hebben: Bijbelboek Ruth 2.2. ‘En Ruth, de Maobitische, zeide tot Noomi: laat mij naar het veld gaan en aren lezen achter hem, die mij genegen zal zijn. En zij zeide tot haar: Ga, mijn dochter.’</footnote><footnote>24 Het Belgische Veldwetboek bevat thans nog een art. 11 over aren lezen. De tekst van dit artikel luidt als volgt: ‘Alleen bejaarden, gebrekkigen, vrouwen en kinderen beneden twaalf jaar mogen van zonsopgang tot zonsondergang aren lezen en naharken in de plaatsen waar zulks gebruikelijk is en slechts in niet-omheinde, op het grondgebied van hun gemeente gelegen velden waar de oogst geheel ingezameld en weggehaald is.	Aren lezen mag slechts met de hand geschieden; naharken met behulp van een hark met ijzeren tanden is verboden.’</footnote><footnote>25 &lt;span class="unknown"&gt;http://genwiki.nllimburg/index.php?title=pachtcontract&lt;/span&gt;, 1 april 2015.</footnote><footnote>26 De mogelijkheid om tussentijds een pachtovereenkomst te beëindigen werd in Midden- Brabant het recht van ‘berouw’ genoemd, zie &lt;span class="italic"&gt;Jaarboek De Oranjeboom&lt;/span&gt; 51 (1998), p. 136.</footnote><footnote>27 ‘Denne’ is de vloer van een schuur.</footnote><footnote>28 ‘Wat ‘den heyligen’is, is de auteur niet bekend.</footnote><footnote>29 Deuteronomium, 12:11.’Dan zal er een plaats zijn, die de HEERE, uw God, verkiezen zal, om Zijn Naam aldaar te doen wonen; daarheen zult gij brengen alles, wat ik u gebiede: uw brandofferen, en uw slachtofferen, uw &lt;span class="bold"&gt;tienden&lt;/span&gt;, en het hefoffer uwer hand, en alle keur uwer geloften, die gij den HEERE beloven zult.’</footnote><footnote>30 B.A.M. Luttinkhuis, &lt;span class="italic"&gt;Een grensgeval, Oorsprong en functie van het territorialiteitsbeginsel in het gereformeerde kerkrecht&lt;/span&gt;, 1992, hoofdstuk 2.2.1.</footnote><footnote>31 Een reminiscentie aan de oorspronkelijke bestemming van de tienden is de Kirchensteuer in Duitsland</footnote><footnote>32 Gruit is een kruidenmengsel dat gebruikt werd als aroma in bier.</footnote><footnote>33 Tienden werden op de akker opgehaald. Van iedere tien schoven was er een bestemd voor de tiendgerechtigde of de pachter van de tienden. Het ophalengebeurde door tiendgaarders.</footnote><footnote>34 Er bestaan nog tiendschuren, zij het met een andere functie zoals de Tiendschuur in Weert (museum) en de Zehntscheune in Millen bij Sittard (restaurant).</footnote><footnote>35 Raymond Driessen, a.w. p. 317 e.v.</footnote><footnote>36 J.F.A. Wassing, a.w. p. 178.</footnote><footnote>37 J. Venner, A. Welters, Canon van Limburg, Venlo: Het Mooi Limburg Boekenfonds, 2009.</footnote></footnotes><auteurs>mr. W.H.G.A. Filott MPF</auteurs><published>2015-06-04 15:28:24</published><modified>2015-06-04 15:28:24</modified><editiondate>2015-06-04</editiondate><htmlpath>https://denhollander.info/artikel/12158</htmlpath></article>
</articles></edition>