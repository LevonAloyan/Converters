<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>8/9</uitgave><aflevering>8</aflevering><searchword>TvAR 8/9/1991</searchword><id>6211</id><udhid>UDH:TvAR/6211</udhid><titel>Handhaving van de mestwetgeving. Aspecten van handhaving van wetgeving, in het bijzonder van de handhaving van de mestwetgeving</titel><searchwords><searchword>TvAR 8/9/1991</searchword><searchword>UDH:TvAR/6211</searchword></searchwords><attachments><attachment><name>1991_nr 89_Artikel_Walsweer.pdf</name><extention>pdf</extention><url>https://denhollander.info/download/6005/ci</url></attachment></attachments><inleiding>1. ALGEMEEN&#13;
'Je maintiendrai', zo luidt nog steeds het kloeke motto van onze twee bekende&#13;
Nederlandse leeuwen.&#13;
Wat de handhaving van veel van onze regelingen1 betreft is dit echter lange tijd een&#13;
overdreven voorstelling van zaken geweest. Zowel bij het bestuur, parlement als justitie&#13;
werd om diverse redenen geen hoge prioriteit gegeven aan een consequente en&#13;
consistente handhaving van regelgeving.&#13;
Hoewel al vanaf het begin van de zeventiger jaren in verschillende beleidsnota's en&#13;
onderzoeken de aandacht is gevestigd op de gebrekkige handhaving2 schudde het rapport&#13;
van de Commissie-Hellinga over de problematiek rond de Uniser-bedrijven, de&#13;
bovengenoemde leeuwen pas echt wakker. Door dit rapport werd op indringende wijze&#13;
inzicht gegeven in het gebrekkige beleid van de bij handhaving en uitvoering van de&#13;
(milieu)regelgeving betrokken overheden.3&#13;
Ook een aantal meer recente voorbeelden illustreert de problemen die de overheid&#13;
ervaart bij het handhaven van regelgeving: te lage strafrechtelijke handhavingsquotes&#13;
voor verschillende strafbare feiten, fraudegevoeligheid bij subsidie- en belastingstelsels,&#13;
veelvuldige overtreding van regels van verkeer en vervoer (snelheden, zwartrijden)&#13;
alsmede overtreding van de visserijregelgeving en de milieuregelgeving.4&#13;
Wat het omvangrijke terrein van de milieuregelgeving betreft kan met name worden&#13;
gewezen op de situatie dat inrichtingen in veel gevallen niet over de vereiste milieuvergunningen)&#13;
beschikken5 en op het daarmee samenhangende bewust gedogen van de&#13;
met regelgeving strijdige situaties.6 Dat dit vervolgens weer negatieve effecten heeft&#13;
voor de naleving en handhaving van andere al of niet verwante regelgeving, zoals de mestwetgeving, moge duidelijk zijn. Zonder nadere voorzieningen en inspanningen zou&#13;
sprake zijn van een neerwaartse spiraal. </inleiding><content>2. PLAATSBEPALING VAN HET PREADVIES&#13;
De verbetering van de rechtshandhaving in onze rechtsstaat is thans een van de&#13;
belangrijkste punten van het kabinetsbeleid. Illustratief daarvoor zijn de volgende&#13;
stukken:&#13;
het aan de regering uitgebrachte rapport Rechtshandhaving van de Wetenschappelijke&#13;
Raad voor het Regeringsbeleid (1988)7; de regeringsverklaring van het kabinet&#13;
Lubbers-Kok8; de regeringsnota 'Recht in beweging'9; de regeringsnota 'Zicht op&#13;
wetgeving'10; de regeringsnota 'Rechtshandhaving'.11&#13;
Dit kader alsmede de grove schets van de inleiding maken duidelijk dat de gekozen&#13;
invalshoek van het preadvies, 'handhaving', in elk geval zeer actueel is. Ook het&#13;
gekozen voorwerp van deze invalshoek 'de mestwetgeving' is, als een van de belangrijkste&#13;
onderdelen van de agrarische milieuwetgeving12, actueel.&#13;
Gewezen zij hier onder meer op de Evaluatienota mestbeleid eerste fase13, de Notitie&#13;
mestbeleid tweede fase14, en het Rapport van de Algemene Rekenkamer inzake de&#13;
werking van de Meststoffenwet.15&#13;
Ook de vakpers besteed regelmatig aandacht aan de handhaving van de mestwetgeving.&#13;
Als men deze laatste berichtgeving mag geloven, kan daaruit grofweg worden&#13;
geconcludeerd dat de mestwetgeving niet erg goed is te handhaven en dat overtredingen&#13;
op betrekkelijk grote schaal voorkomen. Aan deze berichtgeving kan zowel een positief&#13;
als een negatief aspect worden verbonden. Het positieve aspect is dat deze signalen voor&#13;
het verantwoordelijke overheidsbestuur aanleiding en houvast kunnen zijn om regelgeving&#13;
te verbeteren door deze beter op de handhavingspraktijk af te stemmen. Met andere&#13;
woorden: het bestuur blijft waakzaam en wordt voortdurend gedwongen om na te&#13;
denken over zijn wetgevingsprodukt en handhavingsmethodiek. Dit voordeel geldt&#13;
voor de mestwetgeving des te meer nu dit jonge regelgeving is en deze nog verder moet&#13;
worden uitgebouwd.16&#13;
Het negatieve aspect is dat deze signalen soms weinig gefundeerd zijn of alleen op&#13;
vooroordelen of misverstanden berusten. Als deze ongefundeerde signalen regelmatig&#13;
worden herhaald, gaan deze een eigen leven leiden en ontstaat aldus het gevaar van een structureel onjuiste beeldvorming. Een veel voorkomende beeldvorming als 'dat de&#13;
mestregels regelmatig worden overtreden, kan een ieder die zijn neus in de wind steekt&#13;
ruiken'17 is in dit verband illustratief. Van dergelijke eenzijdige berichtgeving kan op de&#13;
langere termijn een ontmoedigende werking uitgaan, hetgeen ook averechtse gevolgen&#13;
kan hebben voor de uitvoering en handhaving van het systeem.&#13;
Daarnaast lijkt het niet altijd duidelijk, of is althans voor een gedeelte van de&#13;
maatschappij moeilijk te aanvaarden, dat de door de regering en het parlement&#13;
vastgelegde einddoelstellingen van het mestbeleid pas in het jaar 2000 liggen.18 Door&#13;
deze politiek vastgelegde fasering kan niet al in de eerste fase van de mestwetgeving een&#13;
direct op de einddoelstellingen afgestemde 'eindregelgeving' worden verwacht.&#13;
Vooral ook door deze gefaseerde opzet van de mestregelgeving moet worden&#13;
geconstateerd dat deze regelgeving een complexe, niet makkelijk te doorgronden&#13;
materie is. Het onderhavige preadvies is er dan ook mede op gericht om de kennis van,&#13;
en het inzicht in het systeem van met name de handhaving van de mestwetgeving te&#13;
vergroten.&#13;
Aldus kunnen opbouwende voorstellen voor verbeteringen van deze regelgeving en&#13;
minder gefundeerde oordelen wellicht beter worden beoordeeld en onderscheiden. Mijn&#13;
uitgangspunt hierbij blijft echter dat niemand de wijsheid in pacht heeft, dus ook ik niet.&#13;
Ten slotte hoop ik dat mijn bijdrage tijdens de bespreking daarvan door de Vereniging&#13;
voor agrarisch recht, constructieve visies en ideeën uitlokt welke mede kunnen worden&#13;
betrokken bij de verdere vormgeving van de mestregelgeving.&#13;
3. VERDERE INDELING&#13;
In paragraaf 4 zal de 'handhaafbaarheid van regelgeving' in een breder kader worden&#13;
geplaatst. In deze paragraaf wordt ingegaan op de algemene kwaliteitseisen van&#13;
regelgeving en op de plaats die de handhaafbaarheid van regelgeving daar inneemt. Met&#13;
name zal worden ingegaan op de bijzondere handhavingsproblematiek van produktiebeperkende&#13;
maatregelen, zoals de mest-, visserij-, en melkquoteringsregelgeving. In dat&#13;
verband zal worden gewezen op de onvermijdelijke grenzen van de handhaving en&#13;
uitvoering van regelgeving. Deze paragraaf vormt zo het algemeen deel van het&#13;
preadvies.&#13;
Het bijzonder deel wordt gevormd door de paragrafen 5 tot en met 7. Daartoe wordt&#13;
in paragraaf 5 een karakterschets gegeven van de huidige en toekomstige mestregelgeving&#13;
en zal in paragraaf 6 het systeem van de handhaving en de handhaafbaarheid&#13;
van de mestregelgeving zelf aan de orde komen. Mede aan de hand van de Evaluatienota&#13;
mestbeleid eerste fase en de parlementaire behandeling daarvan19 zullen daarbij mogelijke&#13;
verbeteringen van het huidige instrumentarium op een rij worden gezet.&#13;
In paragraaf 7 zal worden bezien in hoeverre het uit oogpunt van handhaafbaarheid&#13;
(on)wenselijk is om in de mestregelgeving systeemwijzigingen aan te brengen. Hier kan worden gedacht aan de toevoeging van bestuurlijke handhavingsinstrumenten zoals&#13;
dwangsom en bestuursdwang. In die paragraaf zal tevens worden nagegaan in hoeverre&#13;
uit oogpunt van handhaafbaarheid de invoering van een verplichte mineralenboekhouding&#13;
in plaats van de huidige fosfaatnormering perspectief biedt. In paragraaf&#13;
8 volgen ten slotte enkele conclusies.&#13;
ALGEMEEN DEEL&#13;
4. EEN GOEDE HANDHAVING VAN REGELGEVING VERONDERSTELT IN ELK GEVAL EEN GOEDE&#13;
KWALITEIT VAN REGELGEVING&#13;
Een goede handhaving van regelgeving is in het algemeen afhankelijk van de drie&#13;
volgende factoren.&#13;
1. Het bestaan van een voldoende draagvlak binnen de samenleving.&#13;
2. Het aanwezig zijn van een adequate handhavingsorganisatie, waaronder een efficiënte&#13;
controlemethodiek, alsmede een toereikende feitelijke handhavingsinspanning&#13;
van de controlerende instanties, bestuur en het Openbaar Ministerie.&#13;
3. Een goede kwaliteit van de regelgeving zelf.&#13;
Zeker waar het om dwingende, sturende regelgeving gaat20, is een goede kwaliteit&#13;
daarvan van groot belang voor de mogelijkheden voor een goede handhaving. Binnen&#13;
het algemene wetgevingsbeleid van de jaren negentig staat dan ook niet meer zozeer de&#13;
dereguleringsgedachte voorop, als wel het bredere streven naar een verbetering van de&#13;
kwaliteit van regelgeving.&#13;
Als voorlopig hoogtepunt van dit streven is onlangs de reeds genoemde regeringsnota&#13;
'Zicht op wetgeving' uitgekomen.&#13;
Het tot stand brengen van een goede kwaliteit van regelgeving is geen eenvoudige&#13;
zaak. Onze maatschappij wordt, de eerder genoemde dereguleringsgedachte ten spijt,&#13;
nog voortdurend complexer zodat regelgeving rekening dient te houden met nog steeds&#13;
uiteenlopender belangen, dimensies en perspectieven op rechtsstatelijk, maatschappelijk,&#13;
bestuurlijk en technisch-wetenschappelijk gebied.&#13;
Met name op het terrein van de produktiebeperkende regelgeving en de milieuregelgeving,&#13;
waaronder de mestregelgeving, ziet de wetgever zich daarbij voortdurend&#13;
voor moeilijke situaties en dilemma's geplaatst. Waar deze het meest in het oog&#13;
springen, komen deze kort aan de orde in het kader van de volgende kwaliteitseisen21 van&#13;
regelgeving. 4a. Eis van noodzakelijkheid van regelgeving22&#13;
In de eerste plaats zal vast moeten staan dat de uit te vaardigen regelgeving noodzakelijk&#13;
is. Als bijvoorbeeld op enig moment vaststaat dat de mestoverschottenproblematiek&#13;
door het bedrijfsleven via zichzelf instandhoudende mechanismen adequaat wordt&#13;
beheerst, zal de overheid van regelgeving moeten afzien. Regelgeving is dan overbodig&#13;
en kan zelfs contraproduktief werken.&#13;
Wat de produktiebeperkende maatregelen en de agrarische milieuwetgeving betreft,&#13;
zoals de melkquotering, de visserij-, bestrijdingsmiddelen- en mestwetgeving, is dit&#13;
stadium nog niet aangebroken. Het gaat hier om noodzakelijke veranderingsprocessen&#13;
die diep ingrijpende gevolgen hebben voor de individuele ondernemers. Dit beleid kan&#13;
zonder sturende, dwingende regelgeving niet worden uitgevoerd.&#13;
Andere instrumenten als voorlichting, onderzoek en subsidies zijn geen volwaardig&#13;
alternatief en kunnen derhalve in dit stadium slechts aanvullend werken.23&#13;
4b. Eis van rechtmatigheid&#13;
Wordt wetgeving noodzakelijk geacht dan zal deze rechtmatig moeten zijn, dat wil&#13;
zeggen in overeenstemming met de (Grond-)wet en het (internationale) recht. Verwezenlijking&#13;
van rechtsbeginselen, bijvoorbeeld de bescherming van kwetsbare belangen&#13;
zoals het milieubelang, is ook een oogmerk van veel regelgeving. In de praktijk is het&#13;
niet altijd eenvoudig om regels te maken die in overeenstemming zijn met het recht.&#13;
Gewezen zij bijvoorbeeld op het Landbouwvliegersarrest en het Harmonisatiewetarrest.&#13;
24 Ook een bepaald onderdeel van het op de Meststoffenwet gebaseerde Registratiebesluit&#13;
dierlijke meststoffen is eind 1990 door het College van Beroep voor het&#13;
bedrijfsleven buiten toepassing gelaten.25&#13;
De eis van rechtmatigheid kan overigens botsen met de beleidsmatige doelstellingen&#13;
van een wet. Een voorbeeld daarvan is de invoering van de Interimwet beperking&#13;
varkens- en pluimveehouderijen. Deze noodwet was bedoeld om vooruitlopend op de&#13;
invoering van de Meststoffenwet, een verdere uitbreiding van de varkens- en pluimveestapels&#13;
zoveel mogelijk te voorkomen.&#13;
Uit oogpunt van rechtsstatelijkheid dienden in de wet overgangsrechtelijke maatregelen&#13;
te worden getroffen zodat met uit hoofde van andere wetgeving verleende&#13;
rechten (Hinderwet, Woningwet) rekening kon worden gehouden. Deze noodwet kon&#13;
dan ook niet een volledige produktiestop tot gevolg hebben, zodat de toename van de&#13;
varkens- en pluim veestapel eerst in 1986 is gestabiliseerd. De beleidsdoelstellingen kennelijk zwaarder wegend, oogstte dit laatste bij de Algemene Rekenkamer betrekkelijk&#13;
veel kritiek.26&#13;
4c. Eis van doeltreffendheid en doelmatigheid; enkele daarmee samenhangende&#13;
dilemma 's voor de mestwetgever&#13;
Wat de doeltreffendheid betreft zal de regeling in belangrijke mate tot de door de&#13;
wetgever beoogde doelstellingen moeten leiden: de regeling zal effectief moeten zijn.&#13;
Wat de doelmatigheid betreft zal er een redelijke verhouding moeten zijn tussen de&#13;
lasten voor overheid en samenleving enerzijds en de baten, de doelbereiking anderzijds:&#13;
de regeling moet dus efficiënt zijn. Deze eisen lijken voor de hand te liggen. Echter, met&#13;
name bij de milieu- en de mestregelgeving is verwezenlijking daarvan een moeilijke&#13;
zaak. Deze regelgeving is namelijk in hoge mate afhankelijk van de technischwetenschappelijke&#13;
inzichten. Deze technische inzichten ontbreken soms echter nog op&#13;
wezenlijke onderdelen, komen slechts langzaam tot stand, of wijzigen zelfs. Dit&#13;
betekent dat later ook verschuivingen kunnen optreden in de gekozen wettelijke&#13;
doelstellingen en juridische instrumenten.&#13;
Dit is een keihard gegeven waar niemand iets aan kan doen. Zo kent ook de&#13;
mestwetgeving nog een aantal witte plekken. Tot op heden is er ondanks alle&#13;
onderzoeksinspanningen bijvoorbeeld nog geen duidelijkheid over de exacte formulering&#13;
van de milieuhygiënisch verantwoorde eindnormen waarmee wordt beoogd dat het&#13;
gebruik van mest op het land in evenwicht is met de onttrekking daarvan door de&#13;
gewassen.27 Door gebrek aan eenduidige en uitgekristalliseerde onderzoeksgegevens&#13;
moet ook de nitraat(stikstof)problematiek nog voor een groot deel worden ingevuld.28&#13;
Ook op het punt van de voorgeschreven emissie-arme mestaanwendingstechnieken&#13;
(zodebemesting, mestinjectie, onderwerken van mest) zijn er nog vragen: enerzijds zijn&#13;
deze technieken zeer effectief ter bestrijding van de ammoniak- en verzuringsproblematiek,&#13;
anderzijds zou het kunnen zijn dat deze technieken negatieve effecten hebben&#13;
op legsels van vogels, dus op wezenlijke natuurwaarden.29 En wat te denken van de&#13;
steeds vaker besproken integrale mineralenboekhouding: in theorie lijkt dit een optimaal&#13;
instrument ter regulering van de mest- en ammoniakproblematiek, maar in de&#13;
realiteit van vandaag is over dit instrument nog maar weinig bekend; in elk geval lijkt&#13;
dit instrument in dit stadium niet juridisch uitvoerbaar en handhaafbaar. Ik kom hierop&#13;
in paragraaf 7 nog terug.&#13;
En dan het mogelijke middel van een gedwongen inkrimping van de veestapel. Op&#13;
zichzelf wellicht een effectief middel ter vermindering van de mestproduktie, maar welke enorme sociaal-economische nadelen en lasten heeft een dergelijke maatregel&#13;
wel niet, dit nog afgezien van de grote uitvoerings- en handhavingslasten?30 Hoe moet&#13;
een dergelijke maatregel door de overheid worden beoordeeld als men bedenkt dat deze&#13;
maatregel niet nodig is als het bedrijfsleven zelf in staat is om de mestoverschotten op&#13;
een milieuhygiënisch verantwoorde wijze weg te werken of indien anderszins technische&#13;
oplossingen voorhanden zijn? Te denken valt aan mestverwerking, export van mest&#13;
en maatregelen in verband met de samenstelling van het veevoer. Als dergelijke technische&#13;
initiatieven inderdaad goed van de grond komen - en de perspectieven groeien&#13;
nog steeds - komt de geloofwaardigheid van de overheid als betrouwbaar en redelijk&#13;
partner naar mijn mening op de tocht te staan als toch tot inkrimping van de veestapel&#13;
wordt besloten. Daarbij moet worden bedacht dat alléén een krachtige en perspectief&#13;
biedende veehouderijsector de steeds zwaarder wordende milieu-investeringen zal&#13;
kunnen opbrengen, en wel op een zo kort mogelijke termijn. Bedrijven waaraan ofwel&#13;
door de eigen bedrijfsvoering ofwel door overheidsmaatregelen het perspectief wordt&#13;
ontnomen zullen nog maar weinig bereid zijn om te investeren in bijvoorbeeld dure&#13;
mestopslag, mestverwerking of emissiearme stalsystemen. Deze bedrijven zullen de&#13;
zaken op zijn beloop laten, en zich dus ook steeds minder houden aan de nog steeds&#13;
strenger wordende regels.&#13;
De maatschappelijke, bestuurlijk-juridische (wetgeving, uitvoering, controle en&#13;
handhaving) en sociaal-economische lasten van een inkrimping van de veestapel zullen&#13;
jaren doorwerken en zijn niet meer terug te draaien. Hiermee wil ik niet zeggen dat in&#13;
alle gevallen maar van gedwongen inkrimping van de veestapel moet worden afgezien,&#13;
maar het geeft wel aan hoe moeilijk de timing en de afweging van de voor- en nadelen&#13;
daarvan zijn.&#13;
In een eerder artikel heb ik het volgende geschreven31:&#13;
'Een soms moeilijk te verteren maar niet onlogische factor bij het stellen van&#13;
stringentere (milieu)normen is dat een bepaalde doelgroep dit in het algemeen alleen&#13;
maar accepteert als de omvang van de (milieu)problematiek exact bekend is en als ook&#13;
vaststaat dat de op te leggen (milieu)normen effectief zijn. Op dit punt ligt de bewijslast&#13;
bij de overheid en zal dus gedegen en tijdrovend onderzoek moeten worden gedaan. Zo&#13;
ziet men dat tussen de eerste signalen van een probleem en het stellen van dwingende&#13;
regelgeving altijd een bepaalde periode ligt'.&#13;
De machteloosheid van, en de dilemma's voor de wetgever dienen zich aan. Moet&#13;
worden gewacht met regelgeving tot de technische inzichten zijn uitgekristalliseerd en&#13;
de juistheid van doel en middelen vaststaat (overeenkomstig kwaliteitseis 4c)? Of moet&#13;
al bij het eerste probleemsignaal onmiddellijk worden ingegrepen waarbij van te voren&#13;
bijna vaststaat dat achteraf zal worden geconstateerd dat de gekozen instrumenten niet&#13;
de juiste zijn geweest?&#13;
Een redelijk wetgever dient naar mijn mening geen van beide wegen in te slaan. Er&#13;
zal een tussenweg moeten worden gezocht. Bij de mestwetgeving is dit gedaan door een fasering in de maatregelen aan te brengen&#13;
geflankeerd door onderzoek, voorlichting en stimulering. Hierop wordt in paragraaf 5&#13;
verder ingegaan.&#13;
Hoewel een fasering in de maatregelen in het licht van de technische en politieke&#13;
realiteiten de juiste keuze lijkt, heeft ook deze keuze nadelen en grenzen. Er moet&#13;
immers gewaakt worden voor te veelvuldige veranderingen. Continuïteit en bestendigheid&#13;
van geldende regels zijn van groot belang voor de rechtszekerheid en voor de&#13;
beoogde beïnvloeding van het gedrag van de burgers. Als regels niet een zekere&#13;
stabiliteit vertonen, maar voortdurend veranderen en worden aangevuld met nieuwe&#13;
doelstellingen en uitgangspunten, kan op den duur van de uitvoerende instanties en&#13;
burgers nauwelijks nog worden verwacht dat deze de regels nog opnemen en dat ze er&#13;
hun gedrag steeds meteen op afstemmen.32&#13;
Ook de mestwetgever zal hiermee naar mijn mening terdege rekening dienen te&#13;
houden. Wordt dat nagelaten dan loopt men aan tegen het fenomeen van de immuniteit&#13;
voor regelgeving.&#13;
4d. Eis van subsidiariteit en evenredigheid&#13;
Uit deze eis vloeit voort dat de overheid niet nodeloos vergaand in de samenleving mag&#13;
ingrijpen. Hieruit volgt dat moet worden gezocht naar vormen van regulering waarbij&#13;
niet de overheidsverantwoordelijkheid voorop staat, maar waarbij wordt getracht de&#13;
zelfregulerende mechanismen in de verschuilende sectoren te ondersteunen, en zonodig&#13;
te beïnvloeden.33 In de regeringsnota Zicht op wetgeving wordt dit de wettelijk&#13;
gestructureerde en geconditioneerde zelfregulering genoemd. Bij de mestwetgeving&#13;
kan men hier denken aan het systeem van de privaatrechtelijke mestbanken, zoals&#13;
uitgewerkt in de artikelen 9-12 van de Meststoffenwet en de daarop gebaseerde regels.&#13;
Het evenredigheidsbeginsel vereist bovendien een redelijke verhouding tussen doel&#13;
en middelen, tussen baten en lasten. Regelgeving die resulteert in een onevenredige&#13;
belasting van een bepaalde groep burgers, kan onrechtmatigheid tot gevolg hebben. Dit&#13;
speelde in het Landbouwvliegersarrest en in het recente arrest Staat-Leffers inzake de&#13;
Swill-regeling.&#13;
4e. Eis van onderlinge afstemming&#13;
Regels zullen goed op elkaar moeten worden afgestemd. Als dit niet gebeurt, zullen op&#13;
alle niveaus de negatieve gevolgen daarvan worden ondervonden.&#13;
Zo kunnen dan inconsistenties en fricties ontstaan bij lagere regelgevers, handhavers,&#13;
uitvoerders, burgers en rechters. Met inachtneming van de overige kwaliteitseisen van&#13;
regelgeving zal in dit verband de juiste keuze moeten worden gedaan tussen coördinatie,&#13;
harmonisatie of integratie van regelgeving.34 4f. Eis van eenvoud, duidelijkheid en toegankelijkheid; het ingewikkelde karakter van&#13;
produktiebeperkende maatregelen en milieuregelgeving&#13;
Ook de eis van eenvoud lijkt voor de hand te liggen. Echter met name bij de&#13;
produktiebeperkende maatregelen als de visserij wetgeving, melkquotering en de (agrarische)&#13;
milieuwetgeving blijkt deze eis moeilijk te verwezenlijken.&#13;
Deze laatste regelgeving zal tegelijkertijd rekening moeten houden met een veelheid&#13;
van moeilijk verenigbare componenten: de verschillende milieucompartimenten (water,&#13;
lucht, bodem), het sociaal-economisch belang, de technische mogelijkheden, de&#13;
feitelijke oplossingsrichtingen, inpasbaarheid binnen de bedrijfsvoering, eisen van&#13;
controleerbaarheid en handhaafbaarheid, rechtsstatelijke eisen e.d.&#13;
Juist omdat deze regels zo diep ingrijpen in de bedrijfsvoering zal voorts onvermijdelijk&#13;
rekening moeten worden gehouden met individuele bedrijfssituaties. Zo&#13;
wordt bij produktiebeperking voor ieder bedrijf een referentieproduktie, een individueel&#13;
quotum vastgesteld. Bestaande bedrijven worden anders beoordeeld dan nieuwe&#13;
vestigingen of uitbreidingen: de eis van rechtsstatelijkheid vereist een rechtvaardig&#13;
overgangsrecht. Dit overgangsrechtelijke vraagstuk komt onder meer tot uitdrukking in&#13;
de Interimwet beperking varkens- en pluimveehouderijen. Deze ingewikkeldheid wordt&#13;
vaak nog versterkt doordat belanghebbenden en parlement aanvullende uitzonderingen,&#13;
of voorwaarden afdwingen.&#13;
Hoe terecht die uitzonderingen en verfijningen ook zijn, ze komen de overzichtelijkheid&#13;
en handhaving niet ten goede.&#13;
Om deze hindernissen te overwinnen, zal de overheid grotere inspanningen moeten&#13;
leveren en extra creatief moeten zijn. In elk geval zal voorkomen moeten worden dat de&#13;
inhoud, achtergronden en logica van de regelgeving slechts bij enkelen geheel bekend&#13;
zijn. Dit vereist in alle stadia van de beleids- en reguleringsketen35 een continu proces&#13;
van inspraak, voorlichting en terugkoppeling.&#13;
4g. Last but not least: eis van uitvoerbaarheid en handhaafbaarheid; eis van een&#13;
draagvlak binnen de samenleving&#13;
Met name op het vlak van uitvoering en handhaving van regelgeving is het volgende&#13;
onderscheid36 van belang:&#13;
1. regelgeving die betrekking heeft op de commune criminaliteit, zoals vastgelegd in het&#13;
Wetboek van Strafrecht;&#13;
2. regelgeving die betrekking heeft op inkomens- en vermogensoverdrachten, zoals de&#13;
regelgeving betreffende de belastingen, sociale zekerheid en subsidies;&#13;
3. regelgeving die op veelal sturende, dwingende wijze randvoorwaarden stelt aan het&#13;
maatschappelijk verkeer, zoals het agrarische milieurecht.&#13;
Onderkend moet worden dat de 'gemiddelde' burger deze verschillende typen&#13;
regelgeving verschillend beleeft. Regels die een aantasting van het menselijk lichaam verbieden, zoals de artikelen over doodslag en mishandeling, worden door de burgers&#13;
anders ervaren dan belastingregels of regels die voorschrijven om op een bepaalde&#13;
manier met mest om te gaan.&#13;
De morele waarde van regels die direct betrekking hebben op lijf en goed is in het&#13;
algemeen aanzienlijk hoger dan milieuregelgeving.37 Dit is een belangrijk aandachtspunt&#13;
bij de vormgeving van instrumentele beleidswetgeving omdat daarmee het&#13;
draagvlak binnen de samenleving voor regelgeving aan de orde komt en daarmee de&#13;
grenzen van de uitvoering en handhaving van regelgeving. Naast een goede wetgeving&#13;
mag naar mijn mening nooit worden vergeten dat uitvoering en handhaving van beleid&#13;
en regelgeving alleen kans van slagen hebben als daarvoor binnen de samenleving een&#13;
redelijk draagvlak bestaat: Een draagvlak, echter niet alleen bij de doelgroep die de&#13;
regels moet naleven, zoals de mestproducenten, maar ook bij de rest van de samenleving&#13;
zoals de provincies, gemeenten, vervolgende instanties en de rechterlijke macht.&#13;
Ontbreekt een dergelijk algemeen draagvlak dan zal het beleid vroeger of later naar&#13;
mijn mening tot mislukken gedoemd zijn.&#13;
Gewezen zij hier ook op de zogenoemde wet van de afnemende effectiviteit van&#13;
beleid.38 Naarmate de tijd verstrijkt zullen de burgers, zonder nadere voorzieningen en&#13;
inspanningen, leren om de door hen niet-gewenste effecten van het beleid te ontlopen&#13;
ofte neutraliseren. Het is de bekende strijd tussen algemeen belang en eigen belang, die&#13;
leidt tot een voortdurend zoeken naar mazen in de wet.39 Het Europese visserijbeleid is&#13;
daarvan een voorbeeld, maar ook de belastingregelgeving, de regelgeving inzake&#13;
verkeer en vervoer en belangrijke onderdelen van de milieuregelgeving in de Hinderwet-&#13;
en afvalstoffensfeer.&#13;
Met het bovenstaande wil ik overigens niet zeggen dat iedereen het bij voorbaat met&#13;
het beleid eens moet zijn; dan zou beleid en regelgeving overbodig zijn. Onderkend en&#13;
geaccepteerd zal moeten worden dat een draagvlak soms pas na verloop van tijd&#13;
ontstaat. Gewezen zij hier op de melkquoteringsregelgeving. Zoals ik al eerder opmerkte&#13;
vereist het creëren van een draagvlak, op alle niveau's een voortdurende&#13;
inspraak, voorlichting, stimulering en terugkoppeling. Met de overheidsinspanningen&#13;
die hierop gericht zijn, valt naar mijn mening veel te verdienen.&#13;
Als met inachtneming van het bovenstaande eenmaal is gekozen voor sturende,&#13;
dwingende regelgeving dan is de uitvoerbaarheid en handhaafbaarheid daarvan&#13;
essentieel. Regels die niet of niet-voldoende uitvoerbaar zijn dreigen een symbool, een&#13;
dode letter te worden. Bij de handhaafbaarheid van regels gaat het om de vraag of deze&#13;
een zodanig goede kwaliteit hebben dat de naleving daarvan met een juridische reactie&#13;
kan worden afgedwongen, bijvoorbeeld via het strafrecht of via de weg van de&#13;
bestuursdwang of de dwangsom. Als dit inderdaad het geval is en gekozen is voor een&#13;
strafrechtelijk handhavingssysteem, zal het vervolgens van de feitelijke handhavingsinspanningen&#13;
van de controlerende instanties en het Openbaar Ministerie afhangen of&#13;
de regels ook werkelijk gehandhaafd worden. Duidelijk moge zijn dat uitvoerbaarheid en handhaafbaarheid niet op zichzelf staande eisen zijn maar in hoge mate afhankelijk&#13;
zijn van de andere genoemde kwaliteitseisen van regelgeving. Is één van de kwaliteitseisen&#13;
a tot en met ƒ onder de maat, dan zullen ook de uitvoerbaarheid en handhaafbaarheid&#13;
afnemen. Ook hier geldt dat de ketting net zo sterk is als de zwakste schakel.&#13;
Uitvoering en handhaving kan in het algemeen het best plaatsvinden op basis van een&#13;
combinatie van de volgende instrumenten.&#13;
a. Onderzoek, voorlichting, stimulering, subsidies. Vooral deze instrumenten zijn van&#13;
groot belang voor het creëren van het genoemde draagvlak voor het beleid.&#13;
b. Strafrechtelijke instrumenten. De^zijn alleen echt effectief als er een draagvlak voor&#13;
het beleid is dus als een groot deel van de betrokkenen zich 'uit de aard van het beleid'&#13;
aan de regels houdt. Het strafrecht is in zoverre slechts het sluitstuk om een kleine&#13;
minderheid die zich niet aan de regels houdt, te corrigeren.&#13;
c. Administratiefrechtelijke instrumenten. Hier handhaaft het bestuur de regels zelf,&#13;
bijvoorbeeld via de dwangsom, de bestuursdwang of de administratieve boete. Ook dit&#13;
soort instrumenten veronderstelt een redelijke acceptatie van de regels door de burgers.&#13;
d. Tuchtrechtelijke en civielrechtelijke handhaving. Hier nemen de burgers de handhaving&#13;
in feite van de overheid over. Gewezen zij op de mogelijkheid van een civiel&#13;
rechtelijke schadeclaim van een burger ten opzichte van een andere burger die een&#13;
vervuilende activiteit heeft gepleegd. Uit oogpunt van handhavingslasten voor de&#13;
overheid is dit een ideale situatie, echter ook hier zal voor de te beschermen norm een&#13;
redelijk draagvlak moeten zijn. Als dit immers niet het geval is en de civielrechtelijke&#13;
acties sterk toenemen, kan ook het rechterlijk apparaat overbelast raken.&#13;
In de mestwetgeving zijn al deze componenten aanwezig, zij het dat het accent in dit&#13;
stadium ligt op de strafrechtelijke handhaving. De vraag of aan deze laatste constatering&#13;
consequenties moeten worden verbonden komt aan de orde in paragraaf 7.&#13;
BIJZONDER DEEL&#13;
5. HOOFDLIJNEN VAN HET MEST- EN AMMONIAKBELEID&#13;
In deze paragraaf wordt een kenschets gegeven van het huidige en toekomstige mesten&#13;
ammoniakbeleid. Voor een meer gedetailleerd overzicht van het mestbeleid en de&#13;
mestregelgeving zij verwezen naar reeds bestaande literatuur.40&#13;
5a. Onderscheid tussen de politieke doelstellingen en de technisch-juridische handhaafbaarheid&#13;
van de mestregelgeving&#13;
Bij het mestbeleid is het streven erop gericht om in het jaar 2000 een zogenoemde evenwichtsbemesting te hebben bereikt, dat wil zeggen dat er niet meer mest op de grond&#13;
mag worden gebracht dan er door de gewassen aan kan worden onttrokken.&#13;
Teneinde de agrarische sector de kans te geven zich in te stellen op deze einddoelstelling&#13;
wordt via regelgeving, onderzoek, voorlichting, stimulering en subsidies&#13;
geleidelijk naar de gewenste situatie toegewerkt.&#13;
Bij het beleid ter bestrijding van ammoniakemissie is het streven erop gericht om in&#13;
het jaar 2000 een emissiereductie van 70% ten opzichte van 1980 te hebben bereikt. Een&#13;
reductie van 50% wordt thans technisch en economisch haalbaar geacht. Alle inspanningen&#13;
zullen er echter op worden gericht een emissiereductie van 70% in 2000&#13;
technisch en economisch haalbaar te doen zijn. De aangegeven hoofddoelstellingen zijn&#13;
vastgelegd in het kader van de parlementaire behandeling van de Meststoffenwet, Wet&#13;
bodembescherming en in de nota van toelichting van het op de laatstgenoemde wet&#13;
gebaseerde Besluit gebruik dierlijke meststoffen.41 De nieuwste beleidsvoornemens&#13;
liggen vast in de Structuurnota landbouw42, de Notitie mestbeleid tweede fase en het&#13;
Plan van aanpak beperking ammoniakemissie van de landbouw.43&#13;
De hierbedoelde fasering binnen het mestbeleid en de mestregelgeving heeft tot&#13;
gevolg dat de overbemesting in de jaren negentig nog door zal gaan, zij het in een steeds&#13;
geringer wordende omvang. Hoewel deze overbemesting uit milieuoogpunt onwenselijk&#13;
is, levert deze dus geen overtreding op van de mestregels.44 De door de politiek&#13;
vastgelegde doelstellingen en faseringen moeten dan ook worden onderscheiden van de&#13;
juridisch-technische handhaafbaarheid van de mestregelgeving. Ter illustratie: thans&#13;
mag ingevolge art. 3 van het Besluit gebruik dierlijke meststoffen op 1 hectare grasland&#13;
maximaal 200 kg fosfaat per jaar worden uitgereden; uitgaande van de wettelijk&#13;
vastgelegde verhouding tussen m3 mest en kg fosfaat, mag dan ca. 37 m3 varkensmest&#13;
per jaar worden uitgereden. Bij een tankinhoud van 6 m3 mag dan 6 maal een giertank&#13;
worden uitgereden. Een dergelijke toegestane dosering is voor bepaalde groepen binnen&#13;
onze maatschappij wellicht moeilijk te aanvaarden, maar wel een politieke en wettelijke&#13;
realiteit. Vandaar dat ik in mijn inleiding een kritische kanttekening plaatste bij het&#13;
algemene beeld dat overtreding van de mestregels simpelweg kan worden afgeleid uit&#13;
het zien van een giertank of het ruiken van mest.&#13;
5b. Ontwikkeling en uitbouw van de mestregelgeving&#13;
De overheid heeft bij de aanpak van de mestproblematiek gekozen voor een gefaseerde&#13;
probleemoplossing via wettelijke regels en een financieel stimuleringsbeleid. De&#13;
voorbereiding hiertoe heeft plaatsgevonden aan het eind van de jaren zeventig en de&#13;
eerste helft van de jaren tachtig. Om het probleem van de mestoverschotten tijdens de&#13;
voorbereiding van het wettelijk instrumentarium (Meststoffenwet en Wet bodembescherming)&#13;
niet verder te laten toenemen is vanaf november 1984 de Interimwet&#13;
beperking varkens- en pluimveehouderijen (Interimwet) effectief geworden. Deze wet&#13;
was bedoeld om een verdere uitbreiding van varkens- en pluimveehouderijen zo veel mogelijk te voorkomen. Deze noodwet had vooral betrekking op het zogenoemde&#13;
concentratiegebied.45 Voorts moesten er om overgangsrechtelijke redenen uitzonderingsbepalingen&#13;
in de wet worden opgenomen.&#13;
Zoals reeds aangegeven kon deze wet niet een volledige produktiestop tot gevolg&#13;
hebben. Mede om deze reden is de toename van de varkens- en pluimveestapel eerst in&#13;
1986 gestabiliseerd. De op 1 januari 1987 inwerkinggetreden Meststoffenwet en Wet&#13;
bodembescherming sloten vervolgens naadloos op deze noodwet aan.&#13;
Globaal aangegeven heeft de Meststoffenwet betrekking op de produktie, afzet,&#13;
verwerking en kwaliteit van meststoffen, alsmede op het systeem van de mestboekhouding,&#13;
van de mestbanken en van de overschotheffing.&#13;
Het op de Wet bodembescherming gebaseerde Besluit gebruik dierlijke meststoffen&#13;
(BGDM) heeft betrekking op de wijze waarop de mest op het land moet of mag worden&#13;
gebruikt en op de maximaal toegestane fosfaathoeveelheden per hectare grasland,&#13;
bouwland en maïsland.&#13;
Reeds twee jaren na de totstandkoming van de Meststoffenwet heeft een evaluatie&#13;
plaatsgevonden van de werking van de mestmaatregelen. Het evaluatierapport is op&#13;
5 april 1990 aan de Tweede Kamer aangeboden.46 Mede op basis van de resultaten van&#13;
deze evaluatie is voor de tweede fase van het mestbeleid, dat wil zeggen, voor de periode&#13;
1991-1995, besloten tot een aantal verscherpingen van de mestmaatregelen. Deze&#13;
liggen vast in de Notitie mestbeleid tweede fase welke op 27 juni 1990 aan de Tweede&#13;
Kamer is aangeboden. Tegelijkertijd is een ontwerp-wijziging van het BGDM gepubliceerd.&#13;
47 In dit ontwerp worden aanscherpingen van de gebruiksnormen (maximale&#13;
fosfaathoeveelheden per hectare) en de mestuitrijverboden aangekondigd, alsmede de&#13;
fasegewijze invoering van emissie-arme aanwendingstechnieken (zodebemesting,&#13;
mestinjectie, onderwerken van mest).&#13;
De bovenbedoelde nieuwe voorstellen komen in het kort op het volgende neer.&#13;
- Vanaf 1995 wordt een algemeen geldende wijziging aangebracht in het systeem van&#13;
de maximaal toegestane mestproduktie (mestreferentiehoeveelheden). Een mestproducent&#13;
zal dan niet méér mest mogen produceren dan volgens de gebruiksnormen op&#13;
de eigen landbouwgrond kan worden afgezet dan wel op basis van mestafzetovereenkomsten&#13;
aantoonbaar kan worden afgezet aan derden-gebruikers of mest&#13;
verwerkingsinrichtingen e.d. Aldus wordt al op het niveau van het individuele bedrijf&#13;
gewaarborgd dat de mestproduktie is afgestemd op de mogelijkheden voor een&#13;
milieuhygiënisch verantwoorde afzet van het mestoverschot.&#13;
- Naast kippen, varkens, rundvee en kalkoenen worden ook eenden, konijnen, pels&#13;
dieren, schapen en geiten onder de mestwetgeving gebracht. Voor deze dieren zullen de&#13;
uitbreidings-, vestigings- en verplaatsingsregels van de Meststoffenwet gaan gelden&#13;
alsmede de gebruiksnormen van het BGDM. Teneinde ongewenste anticipatie-effecten&#13;
te voorkomen zal het referentiepunt voor de bepaling van de maximaal toegestane&#13;
mestproduktie in het verleden liggen, aldus de Notitie mestbeleid tweede fase.&#13;
- In verband met fosfaatverzadiging zullen ca. 60 000-80 000 hectare worden aangewezen&#13;
waar voor bouwland, grasland en snijmaïsgrond de maximaal toegestane fosfaatgift in de vorm van dierlijke mest direct wordt teruggebracht tot de norm van de evenwichtsbemesting.&#13;
Daarnaast zal in het overige gedeelte van Nederland de fosfaatnorm&#13;
voor gebruik van dierlijke mest op maïsgrond versneld worden aangescherpt.&#13;
- Het huidige restrictieve Verplaatsingsbesluit Meststoffenwet48 zal worden vervangen&#13;
door een nieuwe regeling voor verplaatsing van mestproduktie. Deze regeling zal meer&#13;
mogelijkheden bieden om mestproduktierechten over te dragen. Daarmee kan de&#13;
structuur van de varkens- en pluimveehouderij worden verbeterd zodat de betrokkenen&#13;
meer mogelijkheden krijgen om de noodzakelijke milieu-investeringen te kunnen&#13;
opbrengen. In het in 1989 ingediende Wetsvoorstel verplaatsing mestproduktie49&#13;
worden door middel van een in dit jaar uit te brengen nota van wijziging de volgende&#13;
beperkingen voorgesteld:&#13;
* een verwerver kan alleen extra mestproduktierechten verwerven als deze vooraf&#13;
aantoont dat hij de aldus te produceren mest volgens de fosfaatnormen op zijn eigen land&#13;
kan afzetten dan wel dat de mest op basis van mestafzetovereenkomsten aan derdengebruikers&#13;
of mestverwerkingsinrichtingen kan worden afgezet;&#13;
* de hoeveelheid overgedragen mestproduktierechten wordt steeds gekort met 30%;&#13;
* het zal verboden zijn om te verplaatsen naar bepaalde mestconcentratiegebieden.&#13;
- Naast de huidige mestoverschotheffing zal in de Meststoffenwet mogelijk een nieuwe&#13;
heffing worden geïntroduceerd. Deze heffing is gericht op de financiering van de kosten&#13;
van de bestrijding van ammoniakemissie.&#13;
Deze nieuwe maatregelen zullen moeten worden geflankeerd door het totstandkomen&#13;
van voldoende mestverwerkingscapaciteit. De Tweede Kamer heeft op 10 september&#13;
1990 met deze nieuwe voornemens ingestemd.50 Naar verwachting zal het niet bij deze&#13;
maatregelen blijven. Mede in verband met de met het parlement afgesproken tussenevaluatie&#13;
van het mestbeleid in 1992, zal het Ministerie van LNV mogelijk specifieke&#13;
wettelijke maatregelen aankondigen met het oog op een beheersing van de zogenoemde&#13;
latente mestproduktieruimte en met als doel 'schone gebieden' (de niet-mestconcentratiegebieden)&#13;
'schoon' te houden. Deze nieuwste voornemens zullen naar verwachting&#13;
in de LNV-begroting van 1992 worden bekendgemaakt.&#13;
6. HANDHAVING VAN DE MESTREGELGEVING&#13;
6a. Algemeen; enkele realiteiten&#13;
In paragraaf 4 zijn enkele algemene grenzen van handhaving van regelgeving aan de&#13;
orde gesteld die in sterke mate ook voor de mestregelgeving gelden. Daarnaast speelt&#13;
bij het mestbeleid 'de wet van de aantallen'. De belangrijkste doelgroepen van het&#13;
mestbeleid zijn de mestproducenten en de gebruikers (afnemers) van mest zoals de&#13;
akkerbouwers. Ter indicatie: per 31 december 1986 hebben ca 90 000 mestproducenten&#13;
op grond van het Registratiebesluit dierlijke meststoffen opgave gedaan van een zogenoemde mestreferentiehoeveelheid (mestquotum). Thans gaat het nog om de&#13;
varkens-, kippen-, kalkoenen- en rundveehouders. Mede om een afwenteling van problemen&#13;
naar andere sectoren te voorkomen zullen in de nabije toekomst echter ook de&#13;
konijnen-, eenden-, pelsdieren-, schapen- en geitenhouders onder de mestregelgeving&#13;
worden gebracht. Daarnaast zijn er enkele tienduizenden gebruikers en afnemers van&#13;
mest. Daarmee wordt ook nog eens ca. 70% van ons grondgebied door de mestwetgeving&#13;
bestreken. Met dergelijke grote aantallen zal in het systeem van handhaving&#13;
van meet af aan rekening moeten worden gehouden. Wat dit laatste betreft kunnen in het&#13;
algemeen twee systemen worden onderscheiden:&#13;
1. Een handhavingssysteem waar de overheid zelf, actief alle relevante bedrijfsmutaties&#13;
en bedrijfshandelingen opspoort, controleert en vooraf toetst. De uiterste consequentie&#13;
van dit systeem zou zijn dat achter elk bedrijf een controlerend ambtenaar wordt&#13;
geplaatst. Onder deze categorie schaar ik gemakshalve ook de vergunningstelsels waar&#13;
de overheid elke bedrijfssituatie toetst en aan elke vergunning specifieke voorschriften&#13;
verbindt;&#13;
2. Een handhavingssysteem dat - waar mogelijk en verantwoord - voor de uitvoering een&#13;
deel van de verantwoordelijkheid bij de bedrijven, de agrariërs zelf legt.&#13;
In de mestwetgeving is duidelijk gekozen voor het tweede systeem. In de Interimwet&#13;
beperking varkens- en pluimveehouderijen, de Meststoffenwet, het Besluit gebruik&#13;
dierlijke meststoffen en in het toekomstige Besluit kwaliteit en gebruik overige&#13;
organische meststoffen (regels over zuiveringsslib, compost, zwarte grond) worden&#13;
hoofdzakelijk algemene regels gegeven waarbij individuele vergunningen en preventieve&#13;
overheidstoetsing van activiteiten in beginsel ontbreken.51 Wezenlijk kenmerk van&#13;
de mestwetgeving is dan ook dat de betrokken agrariërs uit hoofde van de verschillende&#13;
regels, zelf hun relevante bedrijfsgegevens moeten opgeven zoals aantallen dieren,&#13;
oppervlakte grond, hoeveelheden verhandelde mest, welke gegevens de overheid&#13;
achteraf met elkaar in verband brengt en op basis waarvan achteraf gerichte controles&#13;
plaatsvinden. Deze, door de betrokken agrariër op te maken en aan de overheid op te&#13;
geven mestboekhouding is dus een van de pijlers van het controle- en handhavingssysteem&#13;
van de mestwetgeving.&#13;
Onderkend dient te worden dat een dergelijk systeem in aanleg fraudegevoelig is. Dit&#13;
is immers inherent aan elk systeem waar de burgers zelf in eerste instantie de relevante&#13;
gegevens opgeven. Dit geldt bijvoorbeeld ook voor belangrijke delen van ons belastingstelsel.&#13;
Echter, gelet op de bedoelde wet van de aantallen zou een ander systeem waarbij&#13;
de overheid bij elk onderdeel van de mestwetgeving actief 'de boer opgaat' en vooraf&#13;
toetsend optreedt vrijwel onwerkbaar zijn. Ook dit is een realiteit. Gewezen zij hier ook&#13;
op de ervaringen bij het EEG-rechtelijke melkquoteringssysteem, in Nederland ten&#13;
uitvoer gelegd in de Beschikking superheffing: de in die EEG-Regeling voorziene&#13;
uitzonderingssituaties noopten nationaal tot een individuele toetsing vooraf en een&#13;
formeel-juridische vaststelling van de individuele melkquota hetgeen in Nederland tot&#13;
enkele tienduizenden verzoek-, bezwaar- of beroepsprocedures heeft geleid.&#13;
Een dergelijk systeem brengt niet alleen voor de overheid enorme uitvoeringslasten&#13;
met zich, maar leidt ook voor de betrokken agrariërs tot vertragingen en onzekerheden. Een instrument waar een gedeelte van de verantwoordelijkheden bij de betrokkenen&#13;
zelf wordt gelegd - in de mestwetgeving is dit dus de mestboekhouding - lijkt mij dan&#13;
ook niet weg te denken. Dit uitgangspunt komt ook tot uitdrukking in het jaarverslag&#13;
1989-1990 van de Commissie voor de toetsing van wetgevingsprojecten waar wordt&#13;
opgemerkt 'dat ter vermijding van onnodige lasten voor overheid en samenleving&#13;
ordening met enkele algemene regels de voorkeur verdient boven een vergunningstelsel&#13;
met specifieke voorwaarden per vergunning; repressief toezicht en optreden tegen&#13;
ongewenste activiteiten de voorkeur verdient boven preventieve toetsing van alle&#13;
activiteiten; een meldingsplicht de voorkeur verdient...... ‘52 Daarvan uitgaande zullen&#13;
de regels en controle-methodiek rond de mestboekhouding uiteraard wel zodanig&#13;
moeten zijn dat de fraudegevoeligheid zo klein mogelijk is.&#13;
In het navolgende zal per hoofdonderdeel van de mestwetgeving meer specifiek op&#13;
de handhaving en handhaafbaarheid worden ingegaan.&#13;
6b. De start van de Meststoffenwet; de opgaven van de mestreferentiehoeveelheden; de&#13;
relatie met het uitbreidingsverbod&#13;
Ter vervanging van de Interimwet is in art. 14 van de Meststoffenwet een verbod op&#13;
uitbreiding en nieuwvestiging opgenomen. Uit art. 14, vijfde lid, volgt dat een mestproducent&#13;
niet meer mest mag produceren dan hij op een bepaald tijdstip in 1986&#13;
produceerde, welke referentieproduktie in elk geval nooit hoger mag zijn dan de&#13;
maximale produktie die onder de Interimwet was toegestaan. Voor de bepaling van deze&#13;
maximaal toegestane fosfaatproduktie verwijst art. 14, vijfde lid, naar het op art. 6&#13;
gebaseerde Registratiebesluit dierlijke meststoffen. Op basis van deze regeling dienden&#13;
ca 90.000 mestproducenten opgave te doen van hun relevante bedrijfsgegevens -&#13;
waaronder de aantallen dieren - naar de situatie van 31 december 1986 of een ander&#13;
representatief tijdstip in 1986. Door deze opgave kwam per bedrijf de zogenoemde&#13;
mestreferentiehoeveelheid tot stand. Als sluitstuk op deze actieve rol van de agrariër bij&#13;
de bepaling van zijn mestreferentiehoeveelheid, is in art. 6, tweede lid, van de Meststoffenwet&#13;
vastgelegd dat het verboden is onjuiste gegevens te verstrekken. In het art. 3,&#13;
derde lid, van het bedoelde Registratiebesluit volgt voorts dat een opgave slechts relevant&#13;
is, voor zover deze door de mestproducent met bewijsstukken kan worden gestaafd.&#13;
Blijkens de Evaluatienota mestbeleid eerste fase heeft controle van deze opgaven&#13;
hoge prioriteit gehad. Blijkens actuele gegevens van het Ministerie van Landbouw,&#13;
Natuurbeheer en Visserij (LNV) is in ca. 2000 gevallen een onjuiste opgave geconstateerd.&#13;
Daarbij moet echter worden bedacht dat sprake is geweest van een hoge&#13;
controlegraad en dat van de totaal 240 miljoen kg geregistreerde fosfaatproduktie in&#13;
deze gevallen 'slechts' ca 2 miljoen kg fosfaat te veel is opgegeven. Dit is nog geen 1%&#13;
van de genoemde totale geregistreerde produktie. Naar mijn mening kan dan ook&#13;
worden gesproken van een redelijk zuivere startpositie van de mestwetgeving. Daartoe&#13;
zal ongetwijfeld het objectieve en eenvoudige referentiepunt 'bedrijfssituatie per een&#13;
bepaalde datum' hebben bijgedragen. Deze eenvoud in startpositie moest worden&#13;
afgewogen tegen het beleidsmatige nadeel van het ontstaan van de zogenoemde latente produktieruimte. Verwezen zij op dit punt naar het rapport van de Algemene Rekenkamer&#13;
en de daarin verwoorde reactie van de Minister van LNV.53&#13;
Voorts dient in dit verband nog op art. 9 van het Registratiebesluit dierlijke meststoffen&#13;
te worden gewezen. In dit artikel is vastgelegd dat als blijkt dat de opgave van&#13;
de mestreferentiehoeveelheid in strijd is met art. 14, vijfde lid, van de Meststoffenwet&#13;
of het Registratiebesluit, de minister van LNV de opgave dienovereenkomstig kan&#13;
aanpassen.&#13;
Blijkens de uitspraak van het College van Beroep voor het bedrijfsleven van 21&#13;
september 1990 heeft dit artikel slechts een beperkte betekenis.54&#13;
Met een beroep op de tekst en totstandkomingsgeschiedenis van de Meststoffenwet&#13;
overwoog het College dat een dergelijke aanpassing van de opgave slechts strekt tot&#13;
feitelijke doeleinden van administratieve controle en niet is gericht op enig rechtsgevolg.&#13;
De minister van LNV kan met toepassing van dit artikel de opgave dan ook niet&#13;
bindend vaststellen, aldus het College. Deze uitspraak is inderdaad niet onlogisch. Uit&#13;
het systeem van de Meststoffenwet vloeit voort dat de mestwetgever heeft gekozen voor&#13;
een stelsel waarin de wet zelf de norm geeft en waarin de gevolgen daarvan voor de&#13;
mestproduktie door de mestproducenten zelf kunnen worden berekend aan de hand van&#13;
de gestelde uitvoeringsregels. Rechtens bindende en voor beroep vatbare vaststellingen&#13;
en wijzigingen van mestreferentiehoeveelheden passen niet in een dergelijk stelsel.&#13;
Dit betekent uiteraard niet dat elke opgave van de producent een in het kader van de&#13;
mestwetgeving relevante mestreferentiehoeveelheid oplevert. Zoals aangegeven is een&#13;
opgave alleen relevant voor zover deze strookt met de feitelijke bedrijfssituatie op het&#13;
aangegeven tijdstip in 1986, en voor zover deze opgave met bewijsstukken kan worden&#13;
gestaafd. Wordt op enig moment door de producent meer mest geproduceerd dan uit de&#13;
aantoonbare opgave voortvloeit, dan is sprake van een overtreding van het uitbreidingsverbod&#13;
van art. 14, vijfde lid, van de Meststoffenwet. Dit levert volgens art. 35,&#13;
tweede lid, van de Meststoffenwet een misdrijf op.&#13;
Indien op basis van de bedoelde administratieve controles door het Ministerie van&#13;
LNV en de Algemene Inspectiedienst van dit Ministerie (AID) een zaak wordt&#13;
aangebracht, is het uiteindelijk dus de strafrechter die de juistheid van de opgave en de&#13;
overschrijding daarvan beoordeelt.&#13;
6c. De mestboekhouding; het afsluitformulier mestboekhouding&#13;
Het Besluit mestbank- en mestboekhouding verplicht bepaalde categorieën bedrijven&#13;
tot het bijhouden van gegevens omtrent de produktie, de handel en het gebruik van&#13;
dierlijke meststoffen.&#13;
De centrale registratie van de mestboekhoudgegevens vindt plaats bij het Bureau&#13;
Heffingen te Assen, een dienst van het Ministerie van LNV. Voor een groot aantal&#13;
onderdelen van de mestwetgeving vormt deze centrale, geautomatiseerde registratie het&#13;
hart van de uitvoering en controle. Een wezenlijk bestanddeel van het systeem van de mestboekhouding is het zogenoemde&#13;
afsluitformulier mestboekhouding. Op dit formulier dienen per bedrijf alle voor&#13;
de mestwetgeving relevante posten te staan, betrekking hebbend op het afgelopen&#13;
'mestjaar'. Dit formulier moet steeds voor 1 februari van het daaropvolgende jaar bij het&#13;
Bureau Heffingen worden ingediend. Deze verplichting bestaat voor de ca. 50 000&#13;
agrariërs die een mestreferentiehoeveelheid van meer dan 125 kg fosfaat per hectare per&#13;
jaar hebben. Een belangrijke graadmeter bij de werking en de acceptatie van het systeem&#13;
van de mestboekhouding is de gang van zaken rond het opmaken en opsturen van het&#13;
afsluitformulier. Dit is als volgt gegaan.55 Van de ca. 50 000 verzend-plichtigen voldeden&#13;
daaraan in eerste aanleg:&#13;
- met betrekking tot het afsluitformulier over 1987 (startjaar): ca. 34 000 producenten;&#13;
- met betrekking tot het afsluitformulier over 1988: ca. 41 000 producenten;&#13;
- met betrekking tot het afsluitformulier over 1989: ca. 48 000 producenten.&#13;
Het Bureau Heffingen heeft vervolgens aan de nalatigen een aanmaningsbrief verzonden&#13;
waarna met betrekking tot het afsluitformulier over 1987, 1988 en 1989 alsnog&#13;
respectievelijk ca. 13 000, 8 000 en 1 000 aan de plicht tot invulling en retournering&#13;
voldeden. Na dit stadium is door de AID en het OM strafrechtelijk opgetreden.&#13;
De cijfers tonen een duidelijk stijgende tendens van de naleving van dit onderdeel van&#13;
de mestregelgeving. Naar mijn mening mag dan ook geconcludeerd worden dat de&#13;
eerste jaren van de mestregelgeving op dit centrale onderdeel hebben geleid tot een&#13;
redelijk tot goede bewustwording en acceptatie.&#13;
6d. De mestafleveringsbewijzen&#13;
Het sluitstuk van de mestboekhouding wordt gevormd door de zogenoemde mestafleveringsbewijzen&#13;
zoals uitgewerkt in paragraaf 5 van het Besluit mestbank en&#13;
mestboekhouding.&#13;
In alle gevallen waarin mest een bedrijf verlaat moet een dergelijk bewijs worden&#13;
opgemaakt en ondertekend door de producent, afnemer en eventueel de transporteur.&#13;
Met behulp van deze afleveringsbewijzen moet een veehouder kunnen aantonen dat het&#13;
uit zijn mestboekhouding resulterende mestoverschot daadwerkelijk van het bedrijf is&#13;
afgevoerd. Deze afleveringsbewijzen dienen naar de Stichting Landelijke Mestbank te&#13;
worden gezonden, alwaar deze stukken centraal worden geregistreerd.&#13;
Ten behoeve van hun uitvoerende en controlerende taken staan het Bureau Heffingen&#13;
en de AID in rechtstreekse verbinding met de mestbank.&#13;
Blijkens de Evaluatienota functioneert het systeem van de afleveringsbewijzen nog niet&#13;
optimaal. Zo worden deze bewijzen niet of niet volledig ingevuld of vertraagd&#13;
ingezonden. Dit moet een belangrijk aandachtspunt zijn want de afleveringsbewijzen&#13;
vormen als sluitstuk van de mestboekhouding een cruciaal element van de controle en&#13;
handhaving. Het systeem van het afleveringsbewijs wordt op dit moment door het Ministerie van LNV dan ook integraal beoordeeld op de controleerbaarheid en&#13;
handhaafbaarheid daarvan.56 Mogelijke punten van verbetering zijn de volgende.&#13;
- Betere vastlegging van de verantwoordelijkheden van de verschillende partijen. In&#13;
het Besluit mestbank- en mestboekhouding zou eenduidiger kunnen worden vastgelegd&#13;
wie verantwoordelijk is voor het opmaken, invullen, ondertekenen en verzenden van het&#13;
afleveringsbewijs.&#13;
- Beperking van het aantal partijen bij het opmaken van een afleveringsbewijs.&#13;
Relevant is slechts de partij die de mest feitelijk levert en de partij die de mest feitelijk&#13;
afneemt. In welke hoedanigheid deze partijen juridisch optreden - is iemand bijvoor&#13;
beeld transporteur of afnemer van mest - is dan niet meer relevant en hoeft in procedures&#13;
dan ook niet meer ter discussie te staan.&#13;
- Snelle terugzending door de mestbank als niet of niet volledig ingevulde en ondertekende&#13;
afleveringsbewijzen worden ingezonden; dergelijke onjuiste afleveringsbewijzen&#13;
worden dan in het kader van de mestregelgeving als niet-relevant beschouwd.&#13;
Dit prikkelt de betrokkene om direct goed ingevulde afleveringsbewijzen op te maken&#13;
en aan de mestbank op te sturen.&#13;
- Ook tijdens het vervoer van de mest moet een afleveringsbewijs kunnen worden&#13;
getoond.&#13;
- Vereenvoudigen en gebruiksvriendelijker maken van het afleveringsbewijs.&#13;
- Meer gerichte voorlichting over het doel van het afleveringsbewijs.&#13;
Het systeem zal voorts kunnen worden versterkt als in het kader van de handhaving van&#13;
de gebruiksnormen van het BGDM, duidelijke juridische consequenties worden verbonden&#13;
aan het ontbreken van afleveringsbewijzen, dus aan het ontbreken van het&#13;
noodzakelijke bewijsmateriaal waarmee wordt aangetoond dat het mestoverschot van&#13;
het bedrijf is afgezet en niet op het eigen land is gebruikt. Hier zal gezocht kunnen&#13;
worden naar een rechtens aanvaardbare vorm van een omkering van de bewijslast&#13;
waarvan de uiterste consequentie is dat indien de afzet van het mestoverschot door de&#13;
producent niet kan worden aangetoond de mest geacht wordt te zijn gebruikt op het eigen&#13;
land. Dit laatste zal dan weer als consequentie hebben dat de gebruiksnormen zijn&#13;
overtreden. Hierop wordt verder ingegaan in punt g.&#13;
6e. Uitbreidings-, omwisselings- en verplaatsingsverbod&#13;
In de Meststoffenwet staat thans niet zozeer de vermindering als wel de stabilisatie van&#13;
de mestproduktie centraal. In art. 14, vijfde lid, is daartoe een verbod op de uitbreiding&#13;
van de produktie van dierlijke meststoffen opgenomen. Dit betekent dat een producent&#13;
niet meer dierlijke mest mag produceren dan zijn eerder geregistreerde mestreferentiehoeveelheid.&#13;
Zoals eerder aangegeven wordt deze mestreferentiehoeveelheid&#13;
alleen in aanmerking genomen voor zover deze door de betrokken producent met&#13;
bewijsstukken kan worden gestaafd, en kan deze in elk geval niet boven de maximaal&#13;
toegestane mestproduktie van de Interimwet liggen. De zogenoemde omwisselings- en verplaatsingsregels liggen vast in art. 14, zesde lid, art. 15 en in het op het laatste artikel&#13;
gebaseerde Verplaatsingsbesluit Meststoffenwet.&#13;
De controle van deze regels en verboden vindt in eerste instantie plaats door jaarlijkse&#13;
vergelijking van de informatie die is opgegeven in het kader van het Registratiebesluit&#13;
dierlijke meststoffen en de nadien - per mestjaar - aan het Bureau Heffingen verstrekte&#13;
gegevens van de mestboekhouding en de aangifte voor de overschotheffing. In onderdeel&#13;
b van deze paragraaf is daarop al dieper ingegaan. Daarnaast kunnen, al of niet op&#13;
basis van deze administratieve controles, fysieke controles op de bedrijven zelf worden&#13;
uitgevoerd. Voordeel van dit administratieve systeem is dat de (altijd) beperkte controleen&#13;
handhavingscapaciteit efficiënt kan worden ingezet; de controles kunnen gericht&#13;
plaatsvinden. Nadeel is echter dat overtreding van de verboden in het algemeen pas na&#13;
afloop van het mestjaar kan worden geconstateerd; overtredingen kunnen in het&#13;
algemeen dus niet worden voorkomen.&#13;
Hierop wordt in paragraaf 7, in het kader van de bestuurlijke handhavingsinstrumenten,&#13;
teruggekomen.&#13;
6f. De overschotheffing&#13;
Als op een bedrijf meer mest wordt geproduceerd dan overeenkomt met 125 kg fosfaat&#13;
per hectare per jaar, dient de mestproducent een zogenaamde overschotheffing te&#13;
betalen. Dit is vastgelegd in art. 13 van de Meststoffenwet. Op grond van de Regeling&#13;
differentiatie overschotheffing II57 en het op 1 januari 1990 ingevoerde mineralen&#13;
aanvoer registratiesysteem (MARS)58 kunnen kortingen op de overschotheffing worden&#13;
toegekend. Daarmee wordt het leveren van een bijdrage aan de oplossing van het&#13;
mestprobleem gekoppeld aan een financiële prikkel. De mestoverschotheffing is een&#13;
aangifte-belasting. Voor deze heffingstechniek is gekozen uit overwegingen van&#13;
efficiency maar ook met het doel om de heffingsplichtige zelf verantwoordelijk te&#13;
houden voor de juistheid en tijdigheid van de aangifte. Door koppeling van de gegevens&#13;
van deze aangifte aan de gegevens van de mestboekhouding ontstaat voorts inzicht in&#13;
zowel de omvang van de mestproduktie op het bedrijf als in de deugdelijkheid van de&#13;
mestboekhouding.&#13;
Heffing en inning van de overschotheffing geschiedt met overeenkomstige toepassing&#13;
van de Algemene wet inzake rijksbelastingen en de Invorderingswet 1990. De&#13;
Minister van LNV treedt hier in de plaats van de minister van Financiën. Op grond van&#13;
de Uitvoeringsregeling overschotheffing is de uitvoering in handen gelegd van het&#13;
Bureau Heffingen. Blijkens de evaluatienota is de handhaafbaarheid van dit administratief-&#13;
rechtelijke systeem in het algemeen goed te noemen.59 6g. Het Besluit gebruik dierlijke meststoffen&#13;
Zoals eerder duidelijk gemaakt, bestaat de mestregelgeving uit twee componenten. De&#13;
ene component bestaat uit de Meststoffenwet met de daarop gebaseerde uitvoeringsbesluiten;&#13;
in deze component wordt de produktiekant geregeld, dus de eigenlijke bron&#13;
van de mestproblematiek. De andere component bestaat uit de regels van het Besluit&#13;
gebruik dierlijke meststoffen (BGDM); in deze component worden regels gesteld over&#13;
het feitelijke gebruik van de mest op het land.&#13;
Voor een goed begrip van de handhaafbaarheid van het BGDM moet ook dit besluit&#13;
weer in tweeën worden verdeeld. Zo moet onderscheid worden gemaakt tussen&#13;
enerzijds de regels waar door de controlerende instanties alleen kan worden opgetreden&#13;
als objectief waarneembare (zichtbare) overtredingen worden geconstateerd en anderzijds&#13;
de regels die alleen op basis van administratieve controles kunnen worden&#13;
gehandhaafd.&#13;
De regels van het BGDM waarvan overtreding alleen via zichtcontroles kan worden&#13;
waargenomen.&#13;
Deze regels zijn vastgelegd in paragraaf 4 van het BGDM. Het gaat dan om het verbod&#13;
om in een bepaalde periode en onder bepaalde omstandigheden mest te gebruiken op de&#13;
zandgronden (art. 6), de verplichting om de mest onder bepaalde omstandigheden onder&#13;
te werken (art. 7), het verbod om in een bepaalde periode de mest op grasland te&#13;
gebruiken (art. 8), het verbod om mest op besneeuwde grond te gebruiken (art. 8) en het&#13;
verbod om mest te storten (art. 8 a).&#13;
Controle van deze verboden is betrekkelijk arbeidsintensief omdat een administratief&#13;
controlesysteem hier niet mogelijk is. Een doelmatige controle van deze verboden&#13;
vereist dan ook een goede samenwerking tussen de controlerende instanties, en een&#13;
grote feitelijke handhavingsinspanning. Daarnaast is uiteraard een objectieve en eenduidige&#13;
formulering van deze strafbepalingen van groot belang.&#13;
Zo bleek het aan de hand van de eerste praktijkervaringen noodzakelijk om de tekst&#13;
van het BGDM op de volgende punten aan te passen:&#13;
- een objectieve aanduiding van het begrip zandgrond via een kaartensysteem60;&#13;
- het uitbreiden van de onderwerkverplichting tot alle braakliggende grond61;&#13;
- het verbieden van het storten van mest teneinde evidente dumpingssituaties te kunnen&#13;
aanpakken.62&#13;
Mede gelet op de Evaluatienota kunnen ook nog op de volgende punten verbeteringen&#13;
en vereenvoudigingen worden aangebracht.&#13;
- Objectievere aanduiding van de begrippen bouwland, grasland, maisland en nietbeteelde&#13;
grond.&#13;
- Vereenvoudiging van het uitrij verbod in verband met de teelt van een nagewas. In het&#13;
huidige art. 6, eerste lid, van het BGDM wordt op het uitrijverbod voor bouwland en&#13;
maisland een uitzondering gemaakt voor de situatie waarin na de oogst een nagewas&#13;
wordt geteeld. Van deze uitzondering kan al sprake zijn als de grond op het moment van het uitrijden van mest, is of zal worden ingezaaid. Daaruit volgt dat bij geconstateerd&#13;
uitrijden pas geruime tijd later bij hercontrole kan worden bepaald of inderdaad een&#13;
nagewas is opgekomen, dus of inderdaad is uitgereden overeenkomstig de bepalingen&#13;
van het BGDM. Dit tijdsverloop tussen de eerste controle en de hercontrole bemoeilijkt&#13;
de handhaving. Hoewel dit voor de agrariërs extra beperkingen oplevert, zou het laten&#13;
vervallen van de uitzondering bij de teelt van een nagewas, de controle en handhaving&#13;
aanmerkelijk kunnen vereenvoudigen.&#13;
- Vereenvoudiging van de onderwerkverplichting. In art. 7, tweede lid, van het BGDM&#13;
lijdt het uitrijverbod van art. 7, eerste lid, uitzondering als de mest 'uiterlijk de dag na&#13;
de dag van het gebruik' wordt ondergewerkt. Dit betekent dat tussen het feitelijk gebruik&#13;
van de mest en het daadwerkelijk onderwerken van de mest een geruime periode kan&#13;
zitten, hetgeen de controle van deze bepaling erg arbeids-intensief maakt. Het voor&#13;
schrijven dat de mest op veel kortere termijn na het gebruik moet zijn ondergewerkt zou&#13;
de controle vereenvoudigen.&#13;
- Aanpassing van het begrip 'dierlijke mest' in paragraaf 4 van het BGDM; ter&#13;
vereenvoudiging van de controles van de uitrijverboden en de onderwerkregels zou&#13;
onder het begrip dierlijke mest alle dierlijke mest kunnen vallen, geheel of gedeeltelijk&#13;
afkomstig van welk dier dan ook.&#13;
De regels van het BGDM waarvan naleving alleen via administratieve controles kan&#13;
worden gecontroleerd.&#13;
In de artikelen 2 tot en met 5 en 9 van het BGDM zijn de maximaal toegestane&#13;
fosfaathoeveelheden per hectare bouwland, maisland en grasland aangegeven.&#13;
Zoals ook al bij de totstandkoming van het Besluit gebruik dierlijke meststoffen is&#13;
overwogen63 is het volgens de huidige stand van de controlemethoden, niet mogelijk om&#13;
de fosfaatnormen feitelijk in het veld, bijvoorbeeld via een meting in de bouwvoor,&#13;
adequaat te controleren. Handhaving van dit onderdeel van de mestwetgeving is in dit&#13;
stadium dan ook slechts mogelijk op basis van de gegevens van de mestboekhouding.&#13;
Via de op te geven mestproduktie en plaatsingsruimte op het bedrijf wordt aldus over&#13;
het afgelopen jaar op bedrijfsniveau het mestoverschot berekend. Uit de verplichte&#13;
mestafleveringsbewijzen dient vervolgens de daadwerkelijke afvoer van deze&#13;
overschotmest te blijken. De verplichtingen rond de mestboekhouding en de mestafleveringsbewijzen&#13;
zijn vastgelegd in het Besluit mestbank en mestboekhouding.&#13;
Hoewel de gegevens van de verplichte mestboekhouding en afleveringsbewijzen&#13;
basis dienen te zijn voor de constatering of de gebruiksnormen zijn nageleefd (aan de&#13;
hand van de gegevens van de jaarproduktie, de plaatsingsruimte en de mestafleveringsbewijzen&#13;
dient de afvoer van het mestoverschot te blijken) is dit in het huidige Besluit&#13;
gebruik dierlijke meststoffen nog niet adequaat geformaliseerd. Met andere woorden,&#13;
ook als uit de gegevens van de mestboekhouding en de afleveringsbewijzen op evidente&#13;
wijze kan worden afgeleid dat te weinig overschotmest van het bedrijf is afgevoerd kan&#13;
toch op onvoldoende wijze een (strafrechtelijke) relatie worden gelegd met een&#13;
overtreding van de gebruiksnormen. Uit oogpunt van handhaving is dit een onwenselijke&#13;
situatie. Ook in de Evaluatienota mestbeleid is hierop gewezen.64 Dit kan worden ondervangen door in het BGDM een formele relatie te leggen tussen de gegevens van&#13;
het Besluit mestbank en mestboekhouding enerzijds en het gebruik van dierlijke&#13;
meststoffen anderzijds.&#13;
Dit betekent dat het de plicht van de mestproducent moet zijn om op basis van een&#13;
correcte toepassing van het Besluit mestbank en mestboekhouding aannemelijk te&#13;
maken dat de via de mestproduktie (jaarproduktie) en plaatsingsruimte (aan de hand van&#13;
de bij het bedrijf behorende oppervlakte grond) te bepalen overschotmest ook daadwerkelijk&#13;
van het bedrijf is afgevoerd (via de afleveringsbewijzen) en dus in elk geval&#13;
niet op de eigen bedrijfsgrond is gebruikt. Hoewel dit een beladen term is, is dan in feite&#13;
sprake van een zekere vorm van een omkering van de bewijslast. Dit legt bij de&#13;
betrokken agrariër een zwaardere verantwoordelijkheid, echter uit oogpunt van de&#13;
beoogde milieu- en handhavingsdoelstellingen, is dit naar mijn mening verantwoord.&#13;
Daarbij is het uiteraard wel de plicht van de regelgever om er zorg voor te dragen dat&#13;
de bedoelde formele koppeling tussen de naleving van het Besluit mestbank en&#13;
mestboekhouding (afleveringsbewijzen) enerzijds en naleving van het BGDM anderzijds&#13;
op een redelijke en rechtens aanvaardbare wijze plaatsvindt.&#13;
Hoewel kan worden geconcludeerd dat het BGDM op een aantal punten nog verbetering&#13;
behoeft, kan anderzijds worden geconstateerd dat deze verbeteringen wetstechnisch&#13;
gezien betrekkelijk eenvoudig zijn en de handhaafbaarheid van het BGDM aanmerkelijk&#13;
kunnen versterken. Blijkens de in september 1990 gepubliceerde ontwerpwijziging65&#13;
van het BGDM zijn deze verbeteringen reeds in procedure gebracht. Het&#13;
aldus versterkte BGDM zal na de voorgeschreven advies- en inspraakprocedures op&#13;
1 september van dit jaar in werking treden.&#13;
6h. De betrokken overheden en instanties&#13;
Blijkens de Meststoffenwet en art. 70 van de Wet bodembescherming is de minister van&#13;
LNV eerstverantwoordelijk voor de juiste uitvoering van het mestbeleid en de mestregelgeving.&#13;
Het feitelijk toezicht op de naleving van de regels van de Meststoffenwet&#13;
geschiedt door de ambtenaren van de Algemene Inspectiedienst (AID) van het Ministerie&#13;
van LNV.66 Deze ambtenaren zijn ook belast met de opsporing van overtredingen&#13;
van de bij of krachtens deze wet vastgestelde regels.67 Het toezicht op de naleving van&#13;
de krachtens de Wet bodembescherming vastgestelde mestregels geschiedt zowel door&#13;
de ambtenaren van de AID als door ambtenaren van de regionale inspecties van het&#13;
staatstoezicht op de volksgezondheid, belast met het toezicht op het milieu (RIMH).68&#13;
De opsporing van overtredingen van deze mestregels kan zowel door de reguliere&#13;
politie als door de AID geschieden.69&#13;
De feitelijke taakverdelingen tussen de controlerende instanties zijn vastgelegd in het&#13;
zogenoemde Draaiboek mest, hetgeen onder verantwoordelijkheid van het Openbaar Ministerie is uitgegeven. Volgens dit Draaiboek geschiedt de handhaving van de&#13;
onderdelen van de mestwetgeving die in eerste instantie op administratieve wijze&#13;
worden gecontroleerd, door de AID. Hieronder vallen dus onder meer het uitbreidingsen&#13;
verplaatsingsverbod, de mestboekhouding, alsmede de maximaal toegestane&#13;
fosfaathoeveelheden per hectare. Zoals aangegeven gaat het hier om gerichte controles&#13;
op basis van het geautomatiseerde gegevensbestand van het Bureau Heffingen. De&#13;
reguliere politie is primair belast met de handhaving van de regels waarvan overtreding&#13;
alleen via 'zichtcontroles' kan worden waargenomen. Het gaat hier met name om de&#13;
uitrij verboden en de onderwerkverplichting van het BGDM.&#13;
Dit veronderstelt bij de reguliere politie een goede kennis van de mestregels en, gelet&#13;
op de noodzakelijkerwijs arbeidsintensieve controles, een grote feitelijke handhavingsinspanning,&#13;
alsmede een goede landelijke en regionale coördinatie. Het landelijk&#13;
overleg over de handhaving van de mestregels vindt plaats binnen de zogenoemde&#13;
Commissie Groen van het Openbaar Ministerie. In dit platform zijn naast de betrokken&#13;
Officieren van Justitie, onder meer de AID en de politie vertegenwoordigd. Hier komt&#13;
het eigenlijke handhavings- en vervolgingsbeleid tot stand.&#13;
Via deze Commissie Groen en de AID betaat er voorts een directe terugkoppeling naar&#13;
de 'regelmakers' van het Ministerie van LNV. Door deze terugkoppeling is aan de hand&#13;
van de eerste praktijkervaringen het BGDM integraal op de handhaafbaarheid beoordeeld,&#13;
hetgeen zal resulteren in de onder punt g aangegeven handhavingstechnische&#13;
verbeteringen.&#13;
7. KAN DE HANDHAAFBAARHEID VAN DE MESTREGELGEVING VERDER WORDEN VERSTERKT?&#13;
ENKELE ASPECTEN VAN BESTUURLIJKE HANDHAVINGSINSTRUMENTEN EN VAN EEN VERPLICHTE&#13;
MINERALENBOEKHOUDING&#13;
7a. Algemeen; beperkingen van strafrechtelijke handhaving&#13;
Als de in paragraaf 6 besproken en reeds in procedure gebrachte handhavingstechnische&#13;
verbeteringen zijn aangebracht, kan met enige voorzichtigheid naar mijn mening&#13;
worden geconcludeerd dat binnen de politieke doelstellingen, faseringen en de aangegeven&#13;
realiteiten, in dit stadium sprake is v</content><legacyfootnotes>1. Ik maak in dit artikel geen onderscheid tussen de begrippen 'regelingen' en 'wetgeving'.&#13;
2. Zie het door C.J. Kleijs Wijnnobel geschreven hoofdstuk 5, 'Handhaving van milieurecht' in het boek&#13;
'Milieurecht', Zwolle 1990.&#13;
3. Rapport van de onderzoekscommissie betreffende de bestuurlijke aspecten van de uitvoering van milieu- en&#13;
andere relevante wetgeving bij Drisolco BV, EMK, Uniser e.a., 14 september 1983, TK 1982 - 1983, 17 600,&#13;
hfd. XI, nr. 104.&#13;
4. Zie blz. 6 van de nota Rechtshandhaving; Met vaste hand (TK 1990-1991, 22 045, nrs. 1-2) en blz 23 van de&#13;
nota Recht in beweging (TK 1990-1991, 21 829, nr. 2).&#13;
5. Zie het rapport van Twijnstra en Gudde, Uitvoering Hinderwet/Samenvatting en aanbevelingen, VAR-reeks,&#13;
Ministerie van VROM, nr. 3,1979 en het rapport van Berenschot, Landelijk onderzoek naar de organisatie van de&#13;
uitvoering van de Hinderwet en aanverwante milieutaken, VAR-reeks, Ministerie van VROM, nr. 6M, 1983.&#13;
6. Zie het themanummer over gedogend besturen, NTB, september 1989 en het artikel van M. Robesin 'Gedogen&#13;
in milieuzaken' in Publiek Domein, 1989, met de aldaar vermelde literatuurverwijzingen.&#13;
7. Rapport van de WRR, 1988, nr. 35.&#13;
8. Stcrt. 1989, nr. 2, blz. 2.&#13;
9. Zie noot 4.&#13;
10. TK 1990 - 1991, 22 008, nrs 1 - 2.&#13;
11. Zie noot 4; zie ook het rapport aan de Bijzondere Commissie Vraagpunten (Commissie Deetman) over de&#13;
handhaafbaarheid van wetgeving, TK 1990 -1991, 21 427, nr. 3. hfd. IV, onder b.&#13;
12. Zie voor de begripsbepaling rond het milieurecht o.a. hoofdstuk 1 van 'Milieurecht', Zwolle 1990.&#13;
13. TK 1989 -1990,21 502, nrs. 1 - 2.&#13;
14. Op 27 juni 1990 aan de Tweede Kamer aangboden: TK 1989 -1990, 21 052, nr. 3.&#13;
15. TK 1990 - 1991, 21 955, nrs. 1-2.&#13;
16. De belangrijkste bepalingen van de nieuwe Meststoffenwet zijn op 19 december 1986 en op 19 januari 1987&#13;
in werking getreden (KB van 12 december 1986, Stb. 620); de diverse uitvoeringsbesluiten traden in de loop van&#13;
1987 inwerking. Het Besluit gebruik dierlijke meststoffen werd per 1 oktober 1988 voor het grootste gedeelte&#13;
effectief (zie artikel 11 van dat besluit).&#13;
17. Zie bijvoorbeeld: het artikel in het Agrarisch Dagblad van 8 maart 1991, 'Mestwetgeving niet te handhaven';&#13;
interview in NRC van 7 juli 1990, 'Justitie scoort in mestzaken slechts toevalstreffers'.&#13;
18. Zie paragraaf 5 van dit preadvies.&#13;
19. TK 1989-1990, 21 502, nr. 4.&#13;
20. Zie ook onderdeel g van het Algemeen deel; indeling ontleend aan het genoemde rapport van de WRR.&#13;
21. In onder meer de volgende stukken staat de betekenis van goede wetgeving centraal: de genoemde regerings&#13;
nota's 'Zicht op wetgeving' en 'Met vaste hand'; Eindbericht van de Commissie vermindering en vereenvoudiging&#13;
overheidsregelingen, TK 1983-1984, 17 931, nr. 9; Het wetsbegrip en beginselen van behoorlijke wetgeving,&#13;
I.C. van der Vlies, 's-Gravenhage, 1984; Orde in de regelgeving, eindrapport van de Commissie wetgevings&#13;
vraagstukken, 's-Gravenhage 1985; Kracht van wet, opstellen aangeboden aan mr. W.J. van Eijkem, Deventer&#13;
1984; Recht doen door wetgeving, opstellen over wetgevingsvraagstukken, Zwolle 1990.&#13;
22. Deze eis wordt niet expliciet genoemd in de nota 'Zicht op wetgeving' maar volgt indirect uit het gestelde op&#13;
blz. 23 van die nota.&#13;
23. Deze flankerende instrumenten zijn wèl van wezenlijke betekenis voor het in onderdeel g van dit deel te bespreken&#13;
draagvlak voor de regelgeving.&#13;
24. Zie ook artikel van J.E.M. Polak in Bestuur, november 1989, nr. 10, 'Toetsing van wetgeving door de burgerlijke&#13;
rechter' en de aldaar vermelde bronnen.&#13;
25. Uitspraken van 21 september 1990, nr. 89/0340/60/178 en nr. 89/0764/60/178. Zie ook onderdeel b van het&#13;
Bijzonder deel.&#13;
26. Rapport van de Algemene Rekenkamer (TK 1990 - 1991, 21 955, nrs. 1 - 2), blz. 128. Zie ook de reactie van&#13;
de minister van LNV op blz. 129 - 130.&#13;
27. Zie onder meer de nota van toelichting op de ontwerp-wijziging van het Besluit gebruik dierlijke meststoffen&#13;
(Stcrt. 1990, 125). Gewezen wordt onder meer op de ontwikkelingen die kunnen leiden tot een wijziging van de&#13;
gewasopbrengsten en daarmee tot een wijziging van de fosfaatonttrekking. Daarnaast zal bij het vaststellen van de&#13;
eindnormen op basis van fosfaat, rekening moeten worden gehouden met de - thans nog niet bekende en in&#13;
onderzoek zijnde - effecten van de daarmee samenhangende stikstofgiften.&#13;
28. Ook het recente rapport van de Commissie Stikstofproblematiek (Commissie Spiertz) heeft in een aantal&#13;
onderzoeksvragen geresulteerd.&#13;
29. Zie de nota van toelichting op de ontwerp-wijziging van het Besluit gebruik dierlijke meststoffen&#13;
(Stcrt. 1990, 125).&#13;
30. Een inkrimping van de veestapel zal onder meer leiden tot een vergroting van het financieringstekort, tot een&#13;
teruggang in de werkgelegenheid, tot een daling van de koopkracht en tot een daling van de produktiewaarde in&#13;
de landbouwsector en in andere sectoren. Het Landbouw Economisch Instituut (LEI) en het Centraal Planbureau&#13;
berekenen aan de hand van verschillende scenario's thans de precieze consequenties. Ook worden thans de&#13;
handhaafbaarheid en handhavingslasten van enkele mogelijke scenario's onderzocht.&#13;
31. Themanummer 50 jaar Agrarisch Recht, december 1990, blz. 621.&#13;
32. Regeringsnota 'Zicht op wetgeving', blz. 23.&#13;
33. Zie noot 32, blz. 26.&#13;
34. Zie onder meer het artikel van T. Drupsteen in het themanummer van Milieurecht, mei 1990.&#13;
35. Zie wat de beleids- en reguleringsketen betreft het boek van P. Winsemius, Gast in eigen huis, beschouwingen&#13;
over milieumanagement, Alphen aan den Rijn, 1986.&#13;
36. Indeling ontleend aan genoemd rapport van de WRR.&#13;
37. Dit wordt ook beschreven op blz. 10 van de nota Rechtshandhaving/Met vaste hand.&#13;
38. Ontleend aan R. in 't Veld, De verguisde staat, 's-Gravenhage 1989.&#13;
39. T.H. J. Joustra, Secretaris-Generaal van het Ministerie van LNV, heeft in zijn lezing voor de LUW (maart 1991)&#13;
op hetzelfde gewezen.&#13;
40. Zie onder meer themanummer Agrarisch Recht, september 1987, nr. 9; Hoofdstuk 6 van 'Ontwikkelingen in&#13;
het milieurecht, Zwolle 1987; Superheffing en mestoverschottenproblematiek, enige capita selecta voor de&#13;
notariële praktijk van B.F. Preller c.s., Lelystad, 1988; Bestuurlijke handhaving van de Meststoffenwet van&#13;
F.C.M.A. Michiels en R.J.G.M. Widdershoven, Instituut voor Staats- en Bestuursrecht RUU, 1990.&#13;
41.Stb. 1987, 114.&#13;
42. Deze regeringsbeslissing is op 3 juli 1990 aan de Tweede Kamer aangeboden.&#13;
43. Deze regeringsbeslissing is op 25 oktober 1990 aan de Tweede Kamer aangeboden.&#13;
44. Uiteraard voor zover het gebruik van de mest plaatsvindt binnen de fosfaatnormen van de artikelen 2 en 3 van&#13;
het Besluit gebruik dierlijke meststoffen.&#13;
45. Gebieden met een relatief hoge mestproduktie; zie de bijlage bij de Interimwet.&#13;
46. TK 1989-1990, 21 502, nrs. 1-2.&#13;
47.Stcrt. 1990,125.&#13;
48.Stb. 1987, 171.&#13;
49. TK 1988-1989, 21 114, nrs. 1-2.&#13;
50. UCV d.d. 10 september 1990.&#13;
51. Een uitzondering hierop is art. 16 van de Meststoffenwet, dit artikel is overigens zeer strikt geformuleerd.&#13;
52. TK 1990-1991, 21 800, hfd VI, nr. 24, blz. 23.&#13;
53. TK 1990-1991, 21 955, nrs. 1-2, blz. 132-133.&#13;
54. Zie noot 25.&#13;
55. Zie hoofdstuk 7 van de Evaluatienota mestbeleid eerste fase (TK 1989-1990, 21 502, nrs. 1-2), blz. 43.&#13;
56. Zie noot 55; blz. 45 van de Evaluatienota.&#13;
57. Stcrt. 1987,81.&#13;
58. Stcrt. 1989,253.&#13;
59. Zie noot 55; blz. 44 van de Evaluatienota. Zie ook het antwoord van de minister van LNV d.d. 11 maart 1991,&#13;
op kamervragen van de heer Blauw inzake de overschotheffing. In dit antwoord wordt onder meer het volgende&#13;
vermeld: 'Thans is de overschotheffing een geaccepteerd fenomeen. Het aantal termijnoverschrijdingen is in de&#13;
loop der tijd fors afgenomen en nagenoeg alle heffingplichtigen voldoen tijdig aan hun aangifte- en heffingsplicht'.&#13;
60. Stb. 1989,501.&#13;
61. Stb. 1990,99.&#13;
62. Stb. 1989,501.&#13;
63. Zie paragraaf 4 van de nota van toelichting op het Besluit gebruik dierlijke meststoffen.&#13;
64. Zie noot 55; blz. 46 van de Evaluatienota.&#13;
65.Stcrt. 1990, 125.&#13;
66. Zie KB van 17 december 1986 (Stb. 621).&#13;
67. Zie de Regeling van 26 januari 1987 (Stcrt. 21).&#13;
68. Zie de Regeling van 21 april 1987 (Stcrt. 82).&#13;
69. Zie'onder meer de Regeling van 11 december 1987 (Stcrt. 244).&#13;
70. De fosfaatnormen voor de periode 1991-1995 liggen vast in artikel 3 van het Besluit gebruik dierlijke&#13;
meststoffen (BGDM).&#13;
71. Zie de ontwerp-wijziging van het BGDM, Stcrt. 1990, 125.&#13;
72. Zie blz. 1-2 van het rapport van de RUU; noot 40.&#13;
73. Zie noot 40.&#13;
74. Zie over deze opvattingen onder meer: J. Kleijs-Wijnnobel, Handhaving van milieurecht, Publiek Domein&#13;
1990, blz. 266-273; M.A. Robesin. Het OM en het milieu, nu een blijver?, Trema, 1990, blz. 392-400 en de aldaar&#13;
aangegeven bronnen; Het handhaven van milieurecht, Justitiële Verkenningen, 1990, nr. 3, blz. 23 e.v.; Notitie&#13;
Instrumentarium, TK 1989-1990, 21 137, nr. 22, blz. 24-25.&#13;
75. Bestuursdwang, Zwolle 1989, blz. 6.&#13;
76. Blz. 29, rapport van de RUU.&#13;
77. Zie blz. 32 e.v., rapport van de RUU.&#13;
78. Gewezen zij hier ook op het verschijnsel dat het parlement in toenemende mate overgaat tot politieke evaluaties&#13;
van bepaalde beleidsterreinen. Zeker waar het gaat om 'centrale' wetgeving - in tegenstelling tot wetgeving waar&#13;
bevoegdheden zijn gedecentraliseerd aan provincies en gemeenten zoals in de meeste milieuwetten - zal een&#13;
minister dan rechtstreeks op de uitvoering en handhaving worden aangesproken en daarvoor verantwoordelijk&#13;
worden gehouden. Dit is naar mijn mening overigens een goede zaak omdat het verantwoordelijke ministerie&#13;
daarmee extra wordt geprikkeld om voortdurend zorg te dragen voor een zo adequaat mogelijke uitvoering en&#13;
handhaving van regels. Bij decentraal opgezette regelgeving is deze prikkel naar mijn mening veel minder&#13;
aanwezig. Gewezen zij ook op de recentelijk opgelaaide discussie over het veelvuldig door lagere overheden&#13;
gedogen van overtredingen in de afval- en lozingensfeer; zie NRC d.d. 29 mei 1991. 79.Stcrt. 1986 246&#13;
80. Dit wordt ook duidelijk aangegeven in het Rapport van het Centrum Landbouw en Milieu, De mestwetgeving;&#13;
evaluatie en voorstellen voor nieuw beleid, 1990.&#13;
81. Rapport van december 1990.&#13;
82. Artikel 'kan de Meststoffenwet worden gehandhaafd?' in Milieurecht, mei 1991.&#13;
</legacyfootnotes><footnotes><footnote/></footnotes><auteurs>Mr. A.G. Walsweer</auteurs><published>1991-08-01 00:00:00</published><modified>1991-08-01 00:00:00</modified><editiondate>1991-08-01</editiondate><htmlpath>https://denhollander.info/artikel/6211</htmlpath></article>
</articles></edition>