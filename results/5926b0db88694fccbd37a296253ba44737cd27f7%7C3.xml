<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2013</searchword><id>10682</id><udhid>UDH:TvAR/10682</udhid><titel>Uitzendbureaus en aansprakelijkheid inleners</titel><searchwords><searchword>TvAR 9/2013</searchword><searchword>UDH:TvAR/10682</searchword></searchwords><attachments><attachment><name>TvAR2013_09_04_Uitzendbureaus.pdf</name><extention>pdf</extention><url>https://denhollander.info/download/9138/ci</url></attachment></attachments><inleiding>Inleiding&#13;
In een aantal agrarische sectoren wordt regelmatig gebruik gemaakt van uitzendbureaus voor het flexibel organiseren van arbeid. Regelmatig blijkt echter, dat ingeschakelde uit­zendbureaus zich niet aan de regels houden. Misstanden worden in de media breed uitgemeten. Dit lijkt op het eer­ste gezicht vooral een zaak van het uitzendbureau zelf, maar dit leidt in een aantal situaties ook tot imagoschade voor de hele agrarische sector. Naast dit aspect lopen ondernemers die uitzendbureaus inschakelen aanzienlijke financiële risi­co’s, indien blijkt dat de door hen ingeschakelde uitzendbu­reaus zich niet hebben gehouden aan de in Nederland gel­dende wetten en regels.&#13;
Het betreft in de agrarische sector vooral de arbeidsintensie­ve teelten of teelten met een grote behoefte aan personeel in piekperiodes en/of werkzaamheden waarvoor geen werkzoe­kende Nederlander meer uit zijn bed wenst te komen. Bij­voorbeeld: champignon-, asperge-, aardbeien-, bloemen- en zacht fruitteelt en de boom- en plantenkwekerij.&#13;
De Belastingdienst, het UWV, de vakbonden, de uitzend­sector zelf en zeker ook de politiek, hebben de laatste jaren het vizier gericht op uitzendbureaus, detacheerders, hand­matige loonbedrijven en ‘zelfstandigen’. Die ‘zelfstandigen’ opereren soms ook met vele (in een geval zelf 592!) colle­ga-‘ondernemers’ samenwerkend in een vennootschap onder firma.1 Die aandacht is vooral groot als er met buitenland­se werknemers wordt gewerkt. Dit heeft onder andere geleid tot een aanscherping van de wettelijke regelingen en de con­troles op uitzendbureaus.&#13;
Met ingang van 1 januari 2012 is de nieuwe Inspectie SZW (waarin de gefuseerde Arbeidsinspectie en de SIOD zijn sa­mengegaan) van start gegaan. Deze inspectie werkt inten­sief samen met de Belastingdienst, IND, gemeenten, politie, justitie, maar ook met de ABU (Algemene Bond Uitzendon­dernemingen), SNA (Stichting Normering Arbeid), SNCU (Stichting Naleving CAO voor Uitzendkrachten) en daar waar nodig met buitenlandse overheden. De controles zijn inmiddels geïntensiveerd. Het meest gecontroleerd worden bedrijven in de sectoren: bouw, schoonmaak, horeca, inter­mediairs (o.a. uitzenders, detacheerders, bemiddelaars) en detailhandel.2 De land- en tuinbouw (inclusief de champig­nonsector) staat van oudsher al onder verscherpt toezicht. Door teruglopende marges en te weinig beschikbaar gemo­tiveerd personeel zijn er ondernemers in de land- en tuin­bouw, die gebruik maken van c.q. hun toevlucht nemen tot het inschakelen van uitzendbureaus die, naar regelmatig blijkt, het niet zo nauw nemen met de Nederlandse regelge­ving.&#13;
De uitzendbranche zelf, tracht in overleg met de overheids­instanties door invoering van het SNA-keurmerk en certifi­ceringen, de malafide uitzendondernemingen aan te pakken. Het keurmerk van de Stichting Normering Arbeid (SNA) is daarvan het belangrijkste resultaat. Dit keurmerk geldt voor alle uitzendondernemingen en (onder)aannemers van werk. Het keurmerk is gebaseerd op NEN 4400-1 en NEN 4400-2.3&#13;
Om voor het SNA-keurmerk in aanmerking te komen, wor­den de ondernemingen beoordeeld op naleving van hun ver­plichtingen uit arbeid, te weten:&#13;
––de identificatie van de onderneming;&#13;
––de aangifte en afdracht van verschuldigde loonheffin­gen en omzetbelasting;&#13;
––loonbetaling minimaal conform de Wet minimumloon en minimumvakantiebijslag (Wml);&#13;
––het uitvoeren van identiteitscontrole en controle op het gerechtigd zijn tot het verrichten van arbeid in Nederland;&#13;
––het voorkomen van risico’s op aansprakelijkstelling en boetes voortvloeiend uit in- en doorlenen of uitbeste­den van werk.&#13;
Malafide uitzendbureaus blijven echter ondanks alle inspan­ningen van de overheid en de sector zelf, hardnekkig de re­gels overtreden. Dit heeft er toe geleid dat de Nederlandse wetgeving verder is aangescherpt. De focus van de wetgever richt zich niet meer vooral op de uitzendbureaus maar meer en meer op de opdrachtgevers. De verantwoordelijkheid voor het op de juiste wijze inzetten van arbeid van derden wordt vaker dan voorheen bij de opdrachtgever gelegd.&#13;
Met betrekking tot de wet- en regelgeving rond de uitzend­bureaus zijn onder andere de volgende maatregelen en aan­dachtspunten te noemen.&#13;
Aanscherping van de Wet minimumloon en minimum vakantiebijslag (WML):&#13;
Sinds 1 januari 2010 zijn zowel het uitzendbureau als de in­lener hoofdelijk aansprakelijk voor de voldoening van het Nederlandse minimumloon en -vakantiebijslag aan de uit­zendkracht. Dit geldt ook voor werknemers die werkzaam zijn bij een buitenlands uitzendbureau. Voor een inlener is het vrijwel onmogelijk te controleren of de uitlener wel aan deze verplichting voldoet. Zeker bij de vaak voorkomen­de betalingen in ‘natura’ door het uitzendbureau. Natura-be­talingen bijvoorbeeld door terbeschikkingstelling van huis­vesting, voedsel en vervoer. Een inlener kan onder andere door die ‘in natura-betalingen’ onmogelijk langer zelf con­troleren of de uitzendkrachten onder het minimumloon be­loond. Het risico van ‘onderbetaling’ kan hij enkel uitsluiten of eigenlijk ‘verleggen’ indien hij de werkzaamheden laat verrichten door een door de SNA gecertificeerd uitzendbu­reau. De WML (Wet minimumloon) is onlangs opnieuw ge­wijzigd. Als er bij een controle mensen worden aangetrof­fen die zich min of meer als werknemer gedragen, moet de opdrachtgever/inlener/gebruiker van de tuinbouwkas of van het landbouwperceel bewijzen dat deze mensen nièt bij hem in dienst zijn èn dat zij het minimumloon ontvangen. Lukt dat niet, dan gelden er voor ‘de opdrachtgever’ bij een te laag loon forse boetes: tot maximaal € 10.000,- per werkne­mer. Daar komt nog een boete van maximaal € 2.000,- bij als de werkgever de minimumvakantietoeslag niet (volledig) betaalt. Door de arbeidsinspectie kan (na)betaling worden afgedwongen, met een dwangsom van maximaal € 500,- per werknemer per dag die kan oplopen tot maximaal € 40.000,- per werknemer, óók dus bij de inlener. Bovendien kan de In­spectie SZW na 2 of 3 overtredingen het werk stilleggen voor maximaal 3 maanden. &#13;
Aanscherping van de Wet Arbeid Vreemdelingen: &#13;
Als een uitzendkracht niet uit de EU komt (of tot 1-1-2014 afkomstig is uit één van de ‘nieuwe lidstaten’ Roemenië of Bulgarije) moet een tewerkstellings-vergunning zijn afgege­ven voor het soort werk dat hij doet. Indien bij een opdracht­gever een illegale werknemer werkzaam is, riskeert deze een boete van € 12.000,- per illegale werknemer (€ 6.000,- voor ondernemers natuurlijk persoon). &#13;
Gevolgen van niet naleving CAO-bepalingen: &#13;
uitzendkrachten kunnen onder omstandigheden ook de in­lener aansprakelijk stellen bij niet naleving van toepasselij­ke CAO-bepalingen. Deze aansprakelijkheid is dan geba­seerd op een onrechtmatige daad van de inlener. Zo is in art. 37 van de CAO voor de Glastuinbouw 2012-2014. bepaald dat de werkgever die gebruik maakt van uitzendarbeid ver­plicht is zich er van te vergewissen dat het uitzendbureau beschikt over een ‘SNA-Certificaat’. De werkgever die een uitzendbureau inschakelt is volgens de CAO Glastuinbouw zelfs hoofdelijk aansprakelijk voor de naleving van de CAO bepalingen van de uitzendkrachten, tenzij het uitzendbureau NEN-4400 is gecertificeerd. De CAO-bepalingen gelden vanaf de algemeen verbindendverklaring in november 2012 voor alle ondernemers in de Glastuinbouw.4 &#13;
Registratieplicht uitzendbureaus: &#13;
Per 1 juli 2012 is een wet van kracht geworden, die opleg­ging van een forse boete mogelijk maakt als een bedrijf per­soneel ‘ter beschikking aan derden’ stelt terwijl dat bedrijf niet als zodanig (als uitzendbureau of ‘ter beschikking stel­ler’) is ingeschreven, of (geregistreerd) bij de Kamer van Koophandel. Ook als een bedrijf als nevenactiviteit perso­neel ter beschikking stelt, moet dat ‘uitzenden’/die ‘ter be­schikkingstelling’ bij het Handelsregister onder de ‘activi­teiten’ worden vermeld. Oók als te goeder trouw personeel wordt ingehuurd van een niet geregistreerd bureau kan de inlener deze boete krijgen. Detacherings- en payroll- bedrij­ven vallen óók onder de registratieplicht. De boete (voor zo­wel inlener als uitlener!) bedraagt de eerste keer € 12.000,- per werknemer, bij herhaling € 24.000,- per werknemer en bij een derde overtreding € 36.000,- per werknemer! Het maximum van aan de inlener op te leggen boetes bedraagt € 76.000,-. Al deze verplichtingen gelden ook als het uitzend­bureau/het bedrijf dat personeel ter beschikking stelt in het buitenland gevestigd is. Ook zo’n buitenlands bedrijf moet zich in Nederland bij de KvK als ‘uitzender’ registreren! &#13;
Op 11 april 2013 heeft de Minister van Sociale zaken en werkgelegenheid een brief gezonden aan de Tweede Kamer waarin verdere maatregelen zijn aangekondigd op het ge­bied van het bestrijden van schijnzelfstandigheid, ontduiken van wet minimumloon, CAO-bepalingen en ontwijking pre­mieafdrachten en internationale aspecten.5 &#13;
De op 1 januari 2013 in werking getreden ‘Wet aanscher­ping handhaving en sanctiebeleid SZW-wetgeving’ (die de aanpak en deels ook de boetes bij fraude en misbruik harmo­niseert is hierboven al verwerkt. Deze wet heeft onder meer de boetes (bij recidive) verder verhoogd. Een machtsmiddel dat ‘aankomt’ is ook de mogelijkheid van de inspectie SZW om het werk maximaal drie maanden stil te leggen (‘preven­tieve stillegging’). De wet heeft onder meer betrekking op overtreding van de WML en de Wet arbeid vreemdelingen.6 &#13;
Op 10 juli 2013 heeft de minister van Sociale Zaken en Werkgelegenheid7 een pilot aangekondigd voor de door il­legaliteit en fraude zwaar geplaagde champignonsector. De bedoeling van de pilot die op 1 januari 2014 moet starten, is om na te gaan of de invoering van een speciale identiteits­pas de fraude en de uitbuiting kan worden teruggebracht. Met behulp van de pasjes moet het makkelijk worden ge­maakt om na te gaan wie op een bepaalde plek werkt en be­moeilijkt zwart (en grijs) werken. Het gaat volgens de mi­nister concreet om aanpak van ‘… overtreding van de Wet minimumloon en minimumvakantietoeslag en de Wet arbeid vreemdelingen, ontduiking van belasting- en premieheffing, toeslagen, oneerlijke concurrentie, moderne slavernij, en uit­buiting.’. De pilot vindt plaats in het kader ‘.van de aanpak van malafide uitzendbureaus...’. &#13;
Naast deze maatregelen kan eenopdrachtgever/inlener die een uitzendbureau inschakelt ook nog geconfronteerd wor­den met aansprakelijkstellingen voor niet door het betref­fende uitzendbureau afgedragen loonheffingen en/of omzet­belasting en sociale premies. Zeker als er over een langere periode gaat waarin meerdere uitzendkrachten zijn ingezet kan het om heel grote bedragen gaan. &#13;
&#13;
</inleiding><content>Inlenersaansprakelijkheid &#13;
Deze inlenersaansprakelijkheid is gebaseerd op de invorde­ringswet 1990 (IW). Hierna worden enkele elementen van deze aansprakelijkheid nader beschreven. &#13;
Art. 34 IW wet is deze aansprakelijkheid geregeld: &#13;
Artikel 34 lid 1: Ingeval een werknemer met instand­houding van de dienstbetrekking tot zijn inhoudings­plichtige, de uitlener, door deze ter beschikking is gesteld aan een derde, de inlener, om onder diens toe­zicht of leiding werkzaam te zijn, is de inlener hoof­delijk aansprakelijk voor de loonbelasting welke de uitlener verschuldigd is in verband met het verrichten van die werkzaamheden door die werknemer alsmede voor de omzetbelasting welke de uitlener, dan wel - in geval van doorlening plaatsvindt – de in het tweede lid bedoelde doorlener verschuldigd is in verband met dat ter beschikking stellen. In afwijking in zoverre van artikel 32, tweede lid, is de inlener niet aansprakelijk voor de in verband met de heffing van loonbelasting of van omzetbelasting opgelegde bestuurlijke boete. &#13;
Er is een onderscheid gemaakt in aansprakelijkheid op grond van inlening en aansprakelijkheid op grond van aan­neming van werk (art 35 IW). Dit onderscheid is om meer­dere redenen van belang. De Belastingdienst dient bij de aansprakelijkstelling expliciet te vermelden of deze is geba­seerd op art 34 IW of art 35 IW. &#13;
De aansprakelijkstelling op grond van art 35 IW gaat minder ver dan bij art. 34 IW aangezien een opdrachtgever bij aan­neming niet aansprakelijk gesteld kan worden voor de niet afgedragen omzetbelasting terwijl dit bij inlening wel het geval is. &#13;
Het onderscheid tussen inlening en aanneming van werk is ook in de agrarische sector niet altijd even duidelijk. Dit zal op basis van alle feiten en omstandigheden moeten worden vastgesteld. De inhoud van de formele, schriftelijke over­eenkomst is niet doorslaggevend. &#13;
Een overeenkomst kan aangemerkt worden als een inspan­ningsverbintenis of als een resultaatsverbintenis. Uit de rechtspraak blijkt dat dit onderscheid een grote rol speelt bij de beantwoording van de vraag of sprake is van inlening of van aanneming van werk. Als er sprake is van een resul­taatsverbintenis is dit een aanwijzing voor aanneming van werk.8 &#13;
Uit de rechtspraak blijkt dat het in eerste instantie op de weg ligt van de ontvanger van ’s Rijks Belastingen om aan te ge­ven of de rechtsverhouding is aan te merken als inlening of als aanneming. Vervolgens is het aan de aansprakelijk ge­stelde om dit te weerleggen, om daarmee de aansprakelijk­heid af te kunnen wenden c.q. te verminderen. &#13;
Wanneer wordt voldaan aan de in art. 34 lid 1 en 2 IW ge­noemde criteria kan een inlener aansprakelijk gesteld wor­den. &#13;
Omvang van de aansprakelijkheid &#13;
De omvang van de aansprakelijkheid betreft de door de uit­lener verschuldigde loonbelasting, premies volksverzekerin­gen, premies werknemersverzekeringen en omzetbelasting (art. 34 lid 1 IW en art. 60 Wet financiering sociale verzeke­ringen en premiebesluiten) en wordt beperkt tot de niet door de uitlener betaalde bedragen. Vast moet staan dat de uitle­ner daarbij in gebreke is. De betalingstermijnen dienen ver­streken te zijn. &#13;
Daarbij gaat men uit van de door de uitlener verschuldigde bedragen en deze worden verminderd met de betalingen die de uitlener heeft gedaan aan de belastingdienst voor zover deze aan de betreffende werknemers kunnen worden toege­rekend. Is deze toerekening niet mogelijk dan wordt geko­zen voor een evenredige toerekening. De hoogte van de aan­sprakelijkstelling is verder beperkt tot maximaal het bedrag dat bestaat uit het verschil tussen het bedrag van de ver­schuldigde loonbelasting, premies en omzetbelasting en de door de inlener op de G-rekening gestorte bedragen.9 &#13;
In art. 34 lid 3 IW is de regeling opgenomen waarbij door betaling van een bedrag op een afzonderlijke rekening (G-rekening) de inlener er voor zorg kan dragen dat deze bedra­gen in mindering worden gebracht op het bedrag waarvoor de inlener aansprakelijk is. &#13;
In de praktijk wordt deze storting, die nader is uitgewerkt in art. 6 en 11 Uitv. reg. Inleners- Keten- en opdrachtgevers­aansprakelijkheid, nog regelmatig, ten onrechte, gezien als een storting waarmee men volledig is gevrijwaard van aan­sprakelijkheid. Dit is niet het geval. Het bedrag dat gestort is op de G-rekening zou men kunnen zien als een vrijwaring ‘voor zover’. Indien blijkt dat het bedrag dat men heeft ge­stort op de G-rekening te laag is om de niet betaalde loon­heffing, premies en omzetbelasting te dekken kan men voor het meerdere toch geconfronteerd worden met deze aanspra­kelijkheid. &#13;
Er is vanaf 1 juli 2012 een uitzondering op deze regel. Vanaf 1 juli 2012 geldt onder specifieke voorwaarden de storting op een G-rekening wel als een volledige vrijwaring. Als aan deze voorwaarden wordt voldaan, kan een beroep gedaan worden op de zogenoemde ‘disculpatie regeling inleners­aansprakelijkheid’. De inlener wordt dan niet aansprakelijk gesteld, ook niet als achteraf blijkt dat de uitlener te weinig loonheffingen of omzetbelasting heeft afgedragen. De hier­na gegeven voorwaarden gelden ook voor het inschakelen van een detacheringsbedrijf of van een payroll onderneming. &#13;
De navolgende voorwaarden zijn cumulatief: &#13;
1. de uitzendonderneming moet het SNA-keurmerk heb­ben; &#13;
2. er moet 25% van het factuurbedrag (inclusief omzet­belasting) op de G-rekening van het uitzendbureau worden gestort; &#13;
3. de betaling op de G-rekening voldoet aan de volgende voorwaarden: a. de factuur van de uitlener voldoet aan de eisen die de Wet op de omzetbelasting daaraan stelt; b. het nummer of het kenmerk van de overeenkomst waarop de factuur betrekking heeft wordt vermeld; c. het tijdvak of tijdvakken waarop de gefactureerde prestatie betrekking heeft wordt vermeld; d. de benaming of kenmerk van het werk wordt ver­meld; &#13;
4. bij betaling dient het factuurnummer vermeld te wor­den en eventueel ook de andere identificatiegegevens van de factuur; &#13;
5. de administratie van de inlener moet zodanig zijn ingericht dat daarin de gegevens met betrekking tot de inlening, de manurenadministratie en de betalingen direct kunnen worden teruggevonden; &#13;
6. de identiteit van de ingeleende werknemers moet kun­nen worden aangetoond; &#13;
7. voor zover van toepassing dient aangetoond te worden dat de ingeleende werknemer over een geldige ver­blijfs- of tewerkstellingsvergunning beschikt. &#13;
Het bovenstaande ‘nieuwe regime’ geldt alleen voor stortin­gen op de G-rekening gedaan ná 1 juli 2012, die betrekking hebben op tijdvakken gelegen na 1 juli 2012. Voor grote in een OESO-land beursgenoteerde uitzendondernemingen geldt een soepeler regeling. &#13;
Wordt niet voldaan aan deze voorwaarden dan heeft de in­lener die gebruik maakt van G-rekening geen volledige vrij­waring voor de bedragen van de aansprakelijkstelling. &#13;
Naast de mogelijkheid om bedragen op een G-rekening te storten is het ook mogelijk om de verschuldigde loonbelas­ting rechtreeks te storten op de rekening van de belasting­dienst. De wettelijke grondslag daarvoor ontbreekt, maar het is nog steeds een alternatief voor het beperken van de aan­sprakelijkheid. &#13;
Deze twee regelingen worden op termijn vervangen door een depotstelsel. Dit is een regeling die al geruime tijd in de wachtkamer staat. De wet die dit regelt dateert namelijk van 1 juli 2009.10 De inwerkingtreding is voorzien op 1 janua­ri 2014. Of dit ook de ingangsdatum wordt, zal nog moeten worden afgewacht. &#13;
Er kan bij inlenersaansprakelijkheid onder omstandigheden een beroep gedaan worden de in de wet opgenomen algeme­ne disculpatie mogelijkheid. In art. 34 lid 5 IW is deze mo­gelijkheid opgenomen. Een inlener is niet aansprakelijk voor de door de uitlener verschuldigde loonbelasting, premies en omzetbelasting indien aannemelijk is dat het niet betalen van de aanslagen door de uitlener noch aan hem, noch aan de inlener is te wijten. Zowel de inlener als de uitlener moet dit aannemelijk kunnen maken aan de hand van de betref­fende situatie. Hierover is veel jurisprudentie verschenen die zeer feitelijk van aard is, zonder dat daar direct een duidelij­ke lijn uit te destilleren is. Door de dubbele eis dat zowel de inlener als de uitlener niets te verwijten valt, kan ook een in­lener die er van zijn zijde alles aan gedaan heeft om de risi­co’s te beperken tòch met de aansprakelijkheid geconfron­teerd worden, namelijk als de uitlener dat niet heeft gedaan. &#13;
Een van de maatregelen die een inlener kan nemen is het re­gelmatig vragen van een verklaring van goed betalingsge­drag bij de Belastingdienst. Deze verklaring is voor de inle­ner een aanwijzing of een uitlener op dat moment aan zijn verplichtingen voldoet. &#13;
Er zijn twee soorten verklaringen. De ‘schone’ verklaring waarin de ontvanger aangeeft dat de verschuldigde loon­heffingen en nageheven loonheffingen zijn voldaan en de ‘voorbehoud’ verklaring waarin wordt aangegeven dat aan de verplichtingen is voldaan met uitzondering van bedragen waarvoor uitstel van betaling is verleend dan wel een beta­lingsregeling is getroffen. In art. 35.12 van de Leidraad In­vordering 2008 is de regeling opgenomen en beschreven. Op 22 maart 2013 heeft de Hoge Raad11 een arrest gewezen waaruit duidelijk wordt dat deze verklaringen een beperk­te waarde hebben in het kader van het afwenden van de aan­sprakelijkheid. &#13;
De Hoge Raad oordeelt ten aanzien van Middel III: &#13;
‘Het Hof heeft geoordeeld dat niet aannemelijk is geworden, ook niet vanwege het besluit van het tripartiete overleg een strafrechtelijk onderzoek tegen A in te stellen, dat ten tijde van het door de Ontvanger afgeven van de ‘verklaringen van betalingsgedrag loonbelasting/premie volksverzekeringen’ de Inspec­teur van plan was aan A naheffingsaanslagen op te leggen. Naar het oordeel van het Hof kan daarom ook niet worden gezegd dat de Ontvanger in strijd met het bepaalde in artikel 35, paragraaf 15, lid 8, van de Leidraad 1990 heeft gehandeld. Naar het oordeel van het Hof heeft de Ontvanger evenmin in strijd met het zorgvuldigheidsbeginsel gehandeld door de desbetref­fende verklaringen te blijven afgeven, ook al wist hij dat ernstig rekening werd gehouden met de mogelijk­heid dat A onjuiste belastingaangiften deed.’ &#13;
Middel III, dat zich richt tegen de hiervoor omschreven oor­delen, faalt. In het licht van hetgeen de Hoge Raad in zijn arresten van 19 december 200812 en 19 december 200813, heeft overwogen omtrent het afwegingskader van de Ont­vanger voor de afgifte van verklaringen inzake het beta­lingsgedrag, geven de hiervoor omschreven oordelen geen blijk van een onjuiste rechtsopvatting. Deze oordelen kun­nen, als verweven met waarderingen van feitelijke aard, voor het overige in cassatie niet op juistheid worden ge­toetst. Zij zijn ook niet onvoldoende gemotiveerd. Het be­roep is ongegrond. &#13;
Anoniementarief &#13;
In de wet op de loonbelasting is in art. 26b de regeling van het anoniementarief opgenomen. Dit tarief dient te wor­den toegepast als de identiteit van de werknemers niet op de juiste weg is vastgesteld. Het gaat in het kader van dit arti­kel te ver om daarop uitgebreid in te gaan. Toepassing van het tarief geschiedt tegen een tarief van 52% in plaats van het veelal lagere tabeltarief. Door brutering kan de heffing oplopen tot 108,33 % van het netto loon (2013). Aangezien uitgegaan wordt van de verschuldigde loonbelasting worden ook de aan uitleners opgelegde aanslagen, waarbij dit tarief is toegepast, in de aansprakelijkheid betrokken. De Hoge Raad heeft in 199614 geoordeeld dat ook aansprakelijkheid voor het anoniementarief mogelijk is. Ook in het eerder aan­gehaalde arrest van 22 maart 2013 is dit nogmaals door de Hoge Raad bevestigd. &#13;
Onder bepaalde omstandigheden kan de aansprakelijkheid die samenhangt met de toepassing van het anoniementa­rief gematigd worden. De voorwaarden zijn vastgelegd in de Leidraad Invordering 2008. Het tarief wordt gematigd als de inlener de identiteit van de betreffende werknemers op deugdelijke wijze kan aantonen en gegevens kan overleggen op basis waarvan het loon van de werknemer kan worden geïndividualiseerd. Het matigingstarief komt uit op 41,54 % (2013) van het netto loon. &#13;
Feitelijk is enkel dat matigingstarief alleen te realiseren als er een schaduwadministratie wordt bijgehouden waarin alle gegevens zijn opgenomen, inclusief kopieën van de onder­liggende documenten. Dit betreffen naam adres, woonplaats geboortedatum, BSN nummer, specificatie van gewerkte uren en kopie identiteitsbewijs. &#13;
Over de diverse elementen is rechtspraak verschenen waar­uit duidelijk blijkt dat het risico voor het voldoen aan de voorwaarden voor matiging ligt bij de inlener.15 Het is de verantwoordelijkheid van de inlener om er voor zorg te dra­gen dat hij beschikt over deze gegevens. &#13;
De matiging wordt berekend aan de hand van de in de Lei­draad Invordering 2008 opgenomen herrekenregels. Vanwe­ge het feit dat de matiging uitsluitend de betreffende inlener zelf aangaat en niet de positie van de uitlener, werkt deze matiging enkel door in de aansprakelijkstelling van de inle­ner en wordt de primaire aansprakelijkheid hierdoor niet be­ïnvloed.16 Een beroep op de matiging wordt afgewezen als de uitlener met anoniem personeel werkt en de inlener daar­van op de hoogte was. &#13;
Om de aansprakelijkheid te controleren moet de aansprake­lijk gestelde inlener de mogelijkheid krijgen om de bedragen te controleren. Aangezien de aansprakelijkheid wordt geba­seerd op de niet betaalde aanslagen moet de ontvanger de aansprakelijk gestelde inlener in de gelegenheid stellen alle op de zaak betrekking hebbende bescheiden te vertrekken zodat hij deze kan controleren. &#13;
Inlenersaansprakelijkheid en omzetbelasting &#13;
Het is de vraag of de inlenersaansprakelijkstelling met be­trekking tot de omzetbelasting in strijd kan zijn met Euro­pees recht, en wel met het proportionaliteitsbeginsel dan wel de Zesde richtlijn. Uit het arrest van het Hof van Justitie van de Europese Unie in de zaak Federation of Technical Indus­tries e.a.17 volgt dat voor de hoofdelijke verplichting van cliënte voor niet of niet geheel afgedragen omzetbelasting door belastingplichtige, sprake dient te zijn van wetenschap. De inlener kan wel aansprakelijk gesteld worden indien hij wist of redelijkerwijs kon weten dat de omzetbelasting niet zou worden betaald. Het gerechtshof Den Haag heeft op 14 maart 2008 nr 06/00285 aangegeven dat dit naar haar oor­deel in de betreffende situatie niet aan de orde was. Zolang de Hoge Raad zich niet expliciet hierover heeft uitgesproken blijft dit een punt van discussie. &#13;
Conclusie &#13;
Inleners die gebruik maken van uitzendbureaus lopen finan­cieel aanzienlijke risico’s en van hen wordt doorde wetgever verwacht dat zij alle maatregelen nemen die in hun macht liggen om deze risico’s te beperken. De wetgever legt de ri­sico’s die verbonden zijn aan het inschakelen van uitzendbu­reaus steeds meer bij de inlener en gezien de politieke aan­dacht die deze problematiek heeft, zullen de komende tijd de ondernemers extra waakzaam moet zijn en beducht voor de soms onevenredig zware gevolgen die verbonden kun­nen zijn aan het inschakelen van een uitzendbureau, ook al is men te goeder trouw. Disculpatie is klassieke zin van ‘ik heb er alles aan gedaan en alles zelf gecontroleerd’ is in fei­te niet meer mogelijk.. &#13;
Duidelijk is dat door de invoering de registratieplicht, on­derlinge samenwerking en de scherpere controles de moge­lijkheden om te ontsnappen aan de gevolgen steeds geringer worden. Door de wettelijke mogelijkheid te creëren om wel vrijwaring te krijgen van aansprakelijkheid op basis van ge­certificeerde uitzendbureaus hebben inleners wel een keuze om de aansprakelijkheid te beperken. &#13;
&#13;
</content><legacyfootnotes>* Mr. Schouten is belastingadviseur bij Remie Fiscaal Juri­disch Adviesbureau LLP te Uden.&#13;
1. Zie bijvoorbeeld HR 4 februari 2005 ECLI:NL:HR:2005:AO1308. Uit de conclusie van PG Wattel bij dat arrest (ECLI:NL:PHR:2005:AO1308) blijkt dat het hier ging om een vennootschap onder firma met 592 voornamelijk Poolse vennoten die in de agrarische sector ten behoeve van derden diensten verrichtten, met name in de boomkwekerij.&#13;
2. Meerjarenplan 2013-2014 Inspectie Sociale Zaken en Werkgelegenheid, 19 november 2012, http://www.inspec­tieszw.nl/Images/Meerjarenplan%202013-2014%20Inspec­tie%20SZW_tcm335-334154.pdf.&#13;
3. http://www.normeringarbeid.nl/.&#13;
4. Stcrt. 2012, nr. 21185: Besluit van 12 november 2012 tot algemeen verbindend verklaring van bepalingen van de CAO voor de Glastuinbouw. &#13;
5. Aanpak schijnconstructies de dato 11 april 2013; 2013 – 0000044872. &#13;
6. Wet van 4 oktober 2012, Stb. 2012, 462 en het ‘bijbeho­rende’ Besluit Aanscherping handhaving en sanctiebeleid SZW-wetgeving van 13 oktober 2012 Stb. 2012, 284. &#13;
7. Brief van 10-7-2013 van minister Asscher van SZW aan de voorzitter van de 2e Kamer, referentie 2013-0000087759, ‘Pilot ID12 in champignonsector’. &#13;
8. O.a. Hof Den Bosch V-N 2008/40.19. &#13;
9. Art. 9 Uitvoeringsregeling inleners- keten- en opdrachtge­versaansprakelijkheid. &#13;
10. Stb. 2009, 280 en 281. &#13;
11. Hoge Raad 22 maart 2013 nr. 11/05644. &#13;
12. LJN BC2496; BNB 2009/75. &#13;
13. LJN BC2566; BNB 2009/76. &#13;
14. HR 1 mei 1996 nr. 30 115, BNB 1996/220c. &#13;
15. Rechtbank Breda 19 januari 2011, nr 10/2111 V-N 2011/16.2.4. en Rechtbank ’s-Gravenhage 28 september 2010 nr. AWB 09/4991 V-N 2011/6.20. &#13;
16. Art. 34.8.2 Leidraad Invordering 2008. &#13;
17. HvJ 11 mei 2006, zaak C-384/04. &#13;
</legacyfootnotes><footnotes><footnote/></footnotes><auteurs>mr. A. Schouten FB&#13;
</auteurs><published>2013-09-01 00:00:00</published><modified>2013-09-01 00:00:00</modified><editiondate>2013-09-01</editiondate><htmlpath>https://denhollander.info/artikel/10682</htmlpath></article>
</articles></edition>