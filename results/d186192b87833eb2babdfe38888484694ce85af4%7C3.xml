<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2001</searchword><id>4718</id><udhid>UDH:TvAR/4718</udhid><titel>De Wilde-Rietveld / Van der Hoek c.s. (TvAR 2001/5084)</titel><searchwords><searchword>TvAR 10/2001</searchword><searchword>TvAR 2001/5084</searchword><searchword>UDH:TvAR/4718</searchword></searchwords><attachments><attachment><name>2001_nr 10_Rechtspraak_5084.pdf</name><extention>pdf</extention><url>https://denhollander.info/download/4660/ci</url></attachment></attachments><inleiding>[Pachtwet art. 38, 41]&#13;
&#13;
Gelet op diverse feiten en omstandigheden&#13;
moet conclusie worden getrokken dat&#13;
onvoldoende uitzicht bestaat op duurzaam&#13;
persoonlijk gebruik, terwijl evenmin&#13;
genoegzaam aannemelijk is geworden dat&#13;
persoonlijk gebruik een economisch doel&#13;
heeft waarvan voldoende netto-baten zijn te&#13;
verwachten.&#13;
Billijkheid: belangenafweging; belang&#13;
pachters geeft doorslag.</inleiding><content>BESCHIKKING IN DE ZAAK VAN:&#13;
Diederika R. de Wilde-Rietveld, wonende te&#13;
Heinenoord, gemeente Binnenmaas,&#13;
appellante,&#13;
procureur: mr J.M.J. Huver,&#13;
tegen&#13;
1 Jacobus Anthonie van der Hoek,&#13;
2 Cornelis Bastiaan van der Hoek, beiden&#13;
wonende te Heinenoord, gemeente Binnenmaas,&#13;
geïntimeerden,&#13;
procureur: mr A.F.M. van Vlijmen.&#13;
1 Het geding in eerste aanleg&#13;
1.1 De pachtkamer van het kantongerecht te&#13;
Oud-Beijerland heeft op 22 februari 1999 tussen&#13;
partijen een beschikking gegeven, waarbij&#13;
het verzoek van geïntimeerden tot verlenging&#13;
van de tussen hen als pachters en appellante&#13;
als verpachtster bestaande en behoudens verlenging&#13;
op 31 oktober 1999 eindigende pachtovereenkomst&#13;
met betrekking tot een perceel&#13;
bouwland, kadastraal bekend gemeente Heinenoord,&#13;
sectie H, nummer 158, groot 4.27.70&#13;
ha, is toegewezen en die bestaande pachtovereenkomst&#13;
is verlengd met een termijn van zes&#13;
jaren, eindigend op 31 oktober 2005.&#13;
1.2 Voormelde beschikking is gegeven uit overweging&#13;
dat niet gezegd kan worden dat verpachtster&#13;
het gepachte persoonlijk duurzaam&#13;
in gebruik wenst te nemen. De pachtkamer&#13;
van het kantongerecht heeft vervolgens naar&#13;
billijkheid beslist en het belang van pachters&#13;
doorslaggevend geacht.&#13;
2 Het geding in hoger beroep.&#13;
2.1 Verpachtster is bij een op 24 maart 1999&#13;
ter griffie van het hof ingekomen beroepschrift&#13;
in hoger beroep gekomen van voormelde&#13;
beschikking, met het verzoek dat het&#13;
hof de beschikking, waarvan beroep, zal vernietigen&#13;
en, opnieuw beschikkende, het verzoek&#13;
tot verlenging van de pachtovereenkomst&#13;
alsnog zal afwijzen, met veroordeling&#13;
van pachters in de kosten van de procedures&#13;
in beide instanties.&#13;
2.2 Pachters hebben bij een op 23 april 1999&#13;
ter griffie van het hof ingekomen verweerschrift&#13;
verweer gevoerd met conclusie dat het hof de&#13;
beschikking, waarvan beroep, zal bekrachtigen&#13;
en verpachtster in haar verzoek niet-ontvankelijk&#13;
zal verklaren, althans verpachtster&#13;
dit verzoek zal ontzeggen, met veroordeling&#13;
van verpachtster in de proceskosten van beide&#13;
instanties (lees: het hoger beroep).&#13;
2.3 Op 4 oktober 1999 heeft in raadkamer van&#13;
het hof een mondelinge behandeling van het&#13;
hoger beroep plaats gehad, waarbij aanwezig&#13;
waren verpachtster en haar echtgenoot P. de&#13;
Wilde, bijgestaan door mr L.J. den Hollander,&#13;
advocaat te Middelharnis, de pachter J.A. van&#13;
der Hoek in persoon, bijgestaan door mr&#13;
A. Schep, advocaat te Oud-Beijerland, alsmede&#13;
de heer M. Peeters, wonende te Venray.&#13;
2.4 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten, zulks&#13;
mede aan de hand van pleitaantekeningen,&#13;
nader hebben toegelicht.&#13;
3 De grieven&#13;
De door verpachtster tegen de beschikking,&#13;
waarvan beroep, aangevoerde grieven luiden&#13;
als volgt:&#13;
Grief I&#13;
Ten onrechte overweegt de pachtkamer van&#13;
het kantongerecht dat niet gezegd kan worden&#13;
dat verpachtster het gepachte persoonlijk&#13;
duurzaam in gebruik wenst te nemen.&#13;
Grief 2&#13;
Ten onrechte heeft de pachtkamer van het&#13;
kantongerecht naar billijkheid beslist.&#13;
Grief 3&#13;
Ten onrechte heeft de pachtkamer van het kantongerecht&#13;
overwogen een billijkheidsbeslissing&#13;
te moeten nemen en voorts overwogen&#13;
dat tegenover het belang van de pachters niet&#13;
enig relevant belang van verpachtster staat.&#13;
4 De vaststaande feiten&#13;
In hoger beroep kan van de volgende feiten&#13;
– als gesteld en erkend of door de wederpartij&#13;
niet of onvoldoende betwist – als vaststaand&#13;
worden uitgegaan:&#13;
4.1 Tussen wijlen Christina Rietveld, moeder&#13;
en rechtsvoorgangster van appellante, als verpachtster&#13;
en geïntimeerden als pachters, is met&#13;
betrekking tot het onderhavige perceel op 9&#13;
februari 1987 een pachtovereenkomst gesloten.&#13;
4.2 Deze overeenkomst is ter goedkeuring&#13;
ingekomen bij de Grondkamer voor Zuid-&#13;
Holland op 4 maart 1987 en door deze grondkamer&#13;
goedgekeurd op 12 juni 1987.&#13;
4.3 Bij aangetekende brieven van 5 augustus&#13;
1991 heeft appellante, inmiddels zelf verpachtster,&#13;
de pachtovereenkomst aan pachters opgezegd&#13;
tegen 31 oktober 1992.&#13;
4.4 Bij beschikking van 30 december 1991 van&#13;
de pachtkamer van het kantongerecht te Oud-&#13;
Beijerland is de pachtovereenkomst verlengd&#13;
tot en met 31 oktober 1999.&#13;
4.5 Verpachtster is van deze beschikking in&#13;
beroep gekomen.&#13;
4.6 Bij beschikking van 7 april 1992 heeft het&#13;
hof deze beschikking bevestigd.&#13;
4.7 Bij aangetekende brieven van 31 maart&#13;
1998 heeft verpachtster wederom de pachtovereenkomst&#13;
aan geïntimeerden opgezegd,&#13;
thans tegen 31 oktober 1999.&#13;
5 Ter mondelinge behandeling is&#13;
voorts aan het hof – door de&#13;
wederpartij niet betwist – onder&#13;
meer verklaard:&#13;
door de heer P. de Wilde:&#13;
Ik ben 72 jaar, gehuwd en heb geen kinderen&#13;
die nog tot mijn huishouden behoren. Ik heb&#13;
de Lagere Landbouwschool doorlopen, waarna&#13;
ik gedurende vier jaar als voluntair werkzaam&#13;
ben geweest op een bedrijf waar grove&#13;
tuinbouw werd uitgeoefend. Hierna heb ik&#13;
twee jaar op een boerderij gewerkt. Vervolgens&#13;
heb ik gedurende een twaalftal jaren een spuitbedrijf&#13;
gehad. Na die periode heb ik het spuitbedrijf&#13;
verkocht en ben gestart met een machinefabriek.&#13;
De machinefabriek wordt per 31 december&#13;
1999 aan mijn beide zoons overgedragen.&#13;
Momenteel werk ik nog in de machinefabriek&#13;
mee en geniet daaruit inkomsten. Na&#13;
de overdracht zal dat niet meer het geval zijn.&#13;
Het perceel, waarover dit geschil gaat, heeft&#13;
mijn vrouw uit de nalatenschap van haar moeder&#13;
verkregen. Zelf beschik ik over de volgende&#13;
landbouwwerktuigen: een oude zaaimachine,&#13;
oude tractor, een Unimog, diverse eggen, een&#13;
brede cirkelmaaier en twee vorkheftrucks. De&#13;
machines kunnen worden gestald in een loods&#13;
die op 25 meter van mijn woonhuis is gelegen.&#13;
De loods staat ook na de overdracht van de&#13;
machinefabriek tot mijn beschikking.&#13;
Naast de 4.27.70 ha in geschil heb ik nog 1.75&#13;
ha in eigendom. Op dit perceel heb ik enkele&#13;
jaren geleden populieren geplant. Ik maai het&#13;
gras tussen de bomen twee keer per jaar en&#13;
laat het op het perceel liggen als groenbemester.&#13;
De bomen hebben een groeiperiode van&#13;
40 jaar en zijn destijds geplant met een subsidie&#13;
van het Ministerie van Economische&#13;
Zaken. Het bos levert momenteel nog geen&#13;
inkomsten op.&#13;
door de pachter J.A. van der Hoek:&#13;
Ik ben 50 jaar oud, gehuwd en heb drie kinderen&#13;
in de leeftijd van 8-13 jaar die tot mijn&#13;
huishouden behoren. Ik heb twee jaar HBS&#13;
gedaan en heb daarna de MAS-opleiding gevolgd.&#13;
Mijn broer is 47 jaar, eveneens gehuwd&#13;
en hij heeft vier kinderen, in leeftijd variërend&#13;
van 10-17 jaar, die tot zijn huishouden behoren.&#13;
Mijn broer heeft de LLS gevolgd.&#13;
Samen met mijn broer exploiteren we het&#13;
bedrijf sinds 1996 in de vorm van een besloten&#13;
vennootschap. De totale bedrijfsgrootte is ca.&#13;
175 ha. Daarvan is 93 ha alsmede de zich daarop&#13;
bevindende gebouwen eigendom, 50 ha&#13;
erfpacht en ca. 30 ha pacht. Het bouwplan van&#13;
ons bedrijf, dat geheel bouwland is, bestaat uit&#13;
de volgende gewassen: granen (zomertarwe en&#13;
gerst), suikerbieten, consumptie-aardappelen&#13;
en spruiten. Behalve een paard en een pony&#13;
voor hobby-doeleinden, wordt op het bedrijf&#13;
geen vee gehouden. Het suikerquotum is afgestemd&#13;
op 27 ha en komt naar ik meen overeen&#13;
met ca. 1.500 ton bieten.&#13;
6 Beoordeling van het geschil in&#13;
hoger beroep&#13;
6.1 De beschikking, waarvan beroep, is uitgesproken&#13;
ter openbare terechtzitting van maandag&#13;
22 februari 1999. Uit het afschrift van de&#13;
overgelegde beschikking, waarvan beroep, is&#13;
niet af te leiden op welke datum de beschikking&#13;
aan partijen is verzonden. Blijkens informatie,&#13;
welke door de griffier is ingewonnen&#13;
bij de griffie van het kantongerecht te Oud-&#13;
Beijerland, is de beschikking, waarvan beroep,&#13;
op 25 februari 1999 in afschrift aan de&#13;
gemachtigde van appellante verzonden. Gelet&#13;
op het bepaalde in artikel 151, lid 1, van de&#13;
Pachtwet, volgt hieruit dat het op 24 maart&#13;
1999 door appellante bij dit hof ingestelde&#13;
hoger beroep van bedoelde beschikking tijdig&#13;
is geschied, weshalve zij daarin kan worden&#13;
ontvangen.&#13;
6.2 De tegen de beschikking, waarvan beroep,&#13;
opgeworpen grieven hebben de strekking het&#13;
onderhavige geschil in zijn volle omvang aan&#13;
het hof ter beoordeling voor te leggen en het&#13;
hof zal het in hoger beroep aangevoerde dienovereenkomstig&#13;
behandelen.&#13;
6.3 Verpachtster verzet zich tegen verlenging&#13;
van de onderhavige pachtovereenkomst, daartoe&#13;
aanvoerende dat haar echtgenoot voornemens&#13;
is om de litigieuze grond zelf voor&#13;
een tot de landbouw betrekkelijk doel te gaan&#13;
gebruiken, te weten rabarberteelt.&#13;
6.4 Ten aanzien daarvan slaat het hof acht op&#13;
de volgende omstandigheden:&#13;
– de echtgenoot van verpachtster is inmiddels&#13;
72 jaar;&#13;
– hij heeft zich (afgezien van het maaien van het&#13;
gras op een perceel van 1.75 ha dat hij enkele&#13;
jaren geleden met populieren heeft beplant)&#13;
vanaf zijn 34e jaar, mitsdien gedurende een&#13;
periode van ongeveer 38 jaar, niet meer bezig&#13;
gehouden met de exploitatie van een landbouwbedrijf&#13;
of met het anderszins verrichten van&#13;
landbouwkundige activiteiten en werkzaamheden&#13;
van enige betekenis;&#13;
– tot heden exploiteert hij een constructie- en&#13;
machinebedrijf dat hij eind 1999 overdraagt&#13;
aan zijn zoons;&#13;
– hij mist iedere theoretische en practische&#13;
kennis met betrekking tot de teelt van rabarber&#13;
die hij op de grond in geschil wil doen&#13;
plaats vinden;&#13;
– mitsdien zal hij in hoge mate afhankelijk zijn&#13;
van de hulp en inbreng van (een) derde(n),&#13;
met alle consequenties van dien voor de hoogte&#13;
van de te maken kosten;&#13;
– hij heeft ter zake aangegeven een maatschapovereenkomst&#13;
met ene Peeters uit Venray te&#13;
hebben gesloten (de desbetreffende akte is&#13;
overigens, naar ter zitting van het hof onweersproken&#13;
is meegedeeld, nog niet ondertekend),&#13;
die onder meer inhoudt dat hij zelf alle werkzaamheden&#13;
zal verrichten alsmede dat bedoelde&#13;
Peeters niet bijdraagt in een eventueel verlies;&#13;
– de echtgenoot van verpachtster beschikt&#13;
weliswaar over meerdere landbouwmachines&#13;
en -werktuigen, maar niet over een specifiek&#13;
voor de teelt van rabarber geëigende inspan;&#13;
– bij een nieuw op te zetten teelt als waarvan&#13;
hier sprake is, moet rekening worden gehouden&#13;
met aanloopverliezen;&#13;
– de leeftijd van de echtgenoot van verpachtster&#13;
brengt, ook nu hij aangeeft nog over een&#13;
goede gezondheid te beschikken, onvermijdelijk&#13;
mee dat sprake is van fysieke beperkingen&#13;
ten aanzien van het zelf uitvoeren van de&#13;
diverse werkzaamheden;&#13;
– de grond in geschil zal, naar onweersproken&#13;
ten processe is aangevoerd, over een aantal&#13;
jaren een niet-agrarische bestemming krijgen,&#13;
zodat de duur van het voorgenomen eigen&#13;
gebruik beperkt zal zijn;&#13;
– er kunnen vraagtekens worden geplaatst bij&#13;
de ernst van het aangegeven voornemen, nu&#13;
van een al lang bestaand plan als thans gesteld,&#13;
geen sprake is; immers, gedurende lange tijd&#13;
heeft verpachtster aangegeven dat het voornemen&#13;
bestond om de litigieuze grond voor de&#13;
bosbouw aan te wenden en eerst vorig jaar is&#13;
dit voornemen gewijzigd in een plan tot de&#13;
teelt van rabarber.&#13;
6.5 Gelet op vorengenoemde feiten en omstandigheden,&#13;
deze tezamen en in onderling verband&#13;
beschouwd, moet naar het oordeel van&#13;
het hof de conclusie worden getrokken dat&#13;
geen, althans onvoldoende uitzicht bestaat&#13;
op een duurzaam persoonlijk gebruik van de&#13;
grond in geschil door de echtgenoot van verpachtster,&#13;
terwijl evenmin genoegzaam aannemelijk&#13;
is geworden dat dat persoonlijk gebruik&#13;
een economisch doel heeft in die zin dat daarvan&#13;
(ook op enige termijn) voldoende nettobaten&#13;
zijn te verwachten. Te onzeker is voorts&#13;
of betrokkene, gezien zijn gebrek aan kennis&#13;
inzake de voorgenomen rabarberteelt en zijn&#13;
daaruit voortvloeiende afhankelijkheid van&#13;
een derde, wel voldoende zeggenschap over de&#13;
exploitatie van de grond en mitsdien de dagelijkse&#13;
leiding daarvan kan en zal hebben.&#13;
6.6 Mitsdien is het voorgenomen gebruik door&#13;
betrokkene niet aan te merken als een persoonlijk&#13;
gebruik als bedoeld in artikel 41 van&#13;
de Pachtwet. Voor een deswege afwijzen van&#13;
het verlengingsverzoek van pachters is derhalve&#13;
geen plaats.&#13;
6.7 Gezien het vorenstaande moet, nu van&#13;
andere bijzondere gevallen als bedoeld in de&#13;
artikelen 38a e.v. Pachtwet ten processe niet is&#13;
gebleken, op het onderhavige verlengingsverzoek&#13;
op de voet van artikel 38 van genoemde&#13;
wet naar billijkheid worden beslist.&#13;
6.8 Naar die maatstaf de belangen van partijen&#13;
tegen elkaar afwegend, komt het hof tot de&#13;
slotsom dat het belang van pachters de doorslag&#13;
moet geven. Immers, nu op grond van het&#13;
hiervoor overwogene geen sprake is van een&#13;
in aanmerking te nemen voornemen tot persoonlijk&#13;
gebruik van het verpachte en van&#13;
overige ten deze relevante belangen van verpachtster&#13;
bij niet-verlenging van de pachtovereenkomst&#13;
niet is gebleken, weegt het belang&#13;
van pachters bij verlenging van de overeenkomst&#13;
– ook al is dat belang, gelet op de&#13;
omvang van het gepachte in relatie tot hun&#13;
totale bedrijfsareaal, beperkt – het zwaarst.&#13;
Hierbij speelt tevens een rol dat de grond in&#13;
geschil deel uitmaakt van een kavel waartoe&#13;
ook twee afzonderlijk van elkaar gelegen percelen&#13;
(van 0.39 ha en 0.99 ha) behoren die&#13;
eigendom van pachters zijn en welke kavel als&#13;
één geheel door hen wordt geëxploiteerd.&#13;
7 Slotsom&#13;
7.1 De door verpachtster opgeworpen grieven&#13;
zijn alle ongegrond en de beschikking, waarvan&#13;
beroep, moet worden bevestigd.&#13;
7.2 Verpachtster moet als de ook in hoger&#13;
beroep in het ongelijk gestelde partij worden&#13;
veroordeeld in de kosten van dat beroep.&#13;
Beslissing&#13;
Het hof, beschikkende in hoger beroep:&#13;
bevestigt de door de pachtkamer van het kantongerecht&#13;
te Oud-Beijerland tussen partijen&#13;
gegeven beschikking van 22 februari 1999,&#13;
waarvan beroep;&#13;
veroordeelt verpachtster in de in hoger beroep&#13;
tussen partijen gevallen proceskosten, aan de&#13;
zijde van pachters tot heden begroot op ƒ 475,–&#13;
voor verschotten en ƒ 3.400,– voor salaris van&#13;
de procureur.</content><legacyfootnotes/><footnotes><footnote/></footnotes><auteurs/><published>2001-10-01 00:00:00</published><modified>1999-10-26 00:00:00</modified><editiondate>2001-10-01</editiondate><htmlpath>https://denhollander.info/artikel/4718</htmlpath></article>
</articles></edition>