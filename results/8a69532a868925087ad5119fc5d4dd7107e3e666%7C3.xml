<edition><articles><article><jaar>1982</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1982</searchword><id>6458</id><udhid>UDH:TvAR/6458</udhid><titel>Naar een Beheerswet voor landbouwgronden</titel><searchwords><searchword>TvAR 3/1982</searchword><searchword>UDH:TvAR/6458</searchword></searchwords><attachments><attachment><name>1982_nr 3_Artikel_Joustra.pdf</name><extention>pdf</extention><url>https://denhollander.info/download/6240/ci</url></attachment></attachments><inleiding>1. In de Interimnota Landinrichtingswet1 zijn in paragraaf 3.2.3. enkele passages&#13;
gewijd aan de noodzaak van een wettelijke regeling voor beheersovereenkomsten.&#13;
Er worden een aantal bezwaren opgesomd die aan het instrument van de beheersovereenkomsten&#13;
in zijn huidige vorm kleven: de beperkte duur van de overeenkomst,&#13;
onvoldoende waarborgen ten aanzien van de continuïteit van het beheer en&#13;
de financiële tegenprestatie. Deze bezwaren zijn, zo vervolgt de nota, slechts weg te&#13;
nemen door een wettelijke regeling, die met name dient te voorzien in een toetsing&#13;
van de inhoud van de overeenkomst (verhouding rechten en plichten) en de mogelijkheid&#13;
van verlenging van de overeenkomst. Voorts zal aandacht moeten worden&#13;
geschonken aan de gevolgen van wisseling van eigenaar en gebruiker van het goed.&#13;
Gezien de huidige kennis van en de ervaring met beheersovereenkomsten, zo staat op&#13;
bladzijde 26 van de nota te lezen, zal de hierboven bepleite wetgeving wellicht een&#13;
voorlopig karakter moeten dragen.</inleiding><content>2. Na het uitbrengen van de Interimnota in begin 1976 is er bij wijze van voorlopige&#13;
voorziening op 1 juni 1977 door de Minister van Landbouw en Visserij en de&#13;
Staatssecretaris van Cultuur, Recreatie en Maatschappelijk Werk de Beschikking&#13;
beheersovereenkomsten getroffen.2&#13;
Deze ministeriële beschikking bood uiteraard niet de mogelijkheden, die een regeling&#13;
bij wet in formele zin zou kunnen bieden.&#13;
In de toelichting werd door de bewindslieden uitdrukkelijk gesteld, dat het de bedoeling&#13;
was ervaring op te doen met beheersovereenkomsten die van nut zou kunnen&#13;
zijn voor een toekomstige wettelijke regeling, Desondanks was de beschikking een&#13;
duidelijke vooruitgang. Voordien waren privaatrechtelijke beheersovereenkomsten&#13;
gebruikt om verarming van het cultuurlandschap tegen te gaan. Genoemd kunnen&#13;
worden de ruilverkaveling Agelo-Reutum, Texel en Dwarsgracht-Beltschutsloot bij&#13;
Giethoorn. De voor deze gebieden getroffen regelingen droegen allen een ad hoc karakter,&#13;
met alle verschillen die hieruit voortvloeien.&#13;
De Beschikking beheersovereenkomsten vormt, samen met de door het bestuur&#13;
van de Stichting Beheer Landbouwgronden (S.B.L.) vastgestelde uitvoeringsbesluiten&#13;
een tamelijk gedetailleerd uitgewerkt instrument, dat toepassing kan vinden&#13;
in het gehele, daarvoor in aanmerking komende landelijk gebied. Een belangrijk&#13;
deel van het relatienotabeleid kan via de beschikking verwezenlijkt worden.&#13;
Elders in dit nummer wordt ingegaan op de ervaringen die zijn opgedaan bij de&#13;
toepassing van de beschikking. In dit kader behoef ik daar niet uitvoerig bij stil te&#13;
staan. Wel meen ik dat het gewenst is te bezien, in hoeverre deze ervaringen relevant zijn voor een eventuele wettelijke regeling. Uiteraard zijn de ervaringen nog van zeer&#13;
beperkte aard; ze kunnen worden gekenschetst als 'startproblemen'. Zaken als verlenging&#13;
of beëindiging zijn nog niet aan de orde. Ook zijn nog geen geschillen voortgevloeid&#13;
uit de beheersovereenkomsten. Een tweetal consequenties voor een wettelijke&#13;
regeling kunnen worden getrokken. Allereerst is gebleken dat vele agrariërs er&#13;
weinig voor voelen beheersovereenkomsten af te sluiten voor al hun in een beheersgebied&#13;
of reservaat gelegen gronden voor het volle tijdvak van zes jaren.&#13;
Derhalve zijn de algemene voorwaarden3 aangepast. Artikel 2 maakt thans mogelijk,&#13;
dat een ondernemer, wiens bedrijf voor meer dan de helft in een beheersgebied&#13;
of reservaat is gelegen, na drie jaren de mogelijkheid krijgt om te kiezen tussen&#13;
voortzetting van de beheersovereenkomst tot het einde van de 'normale' termijn van&#13;
zes jaren, of ontbinding van de overeenkomst. Voorts is de mogelijkheid geopend,&#13;
dat een agrariër niet onmiddellijk al zijn in een beheersgebied of reservaat gelegen&#13;
grond onder de overeenkomst behoeft te brengen.&#13;
Een nieuwe wettelijke regeling zal rekening moeten houden met dergelijke problemen&#13;
in de aanloopfase. Het regiem zal niet al te rigide mogen zijn; agrariërs dienen&#13;
de mogelijkheid te hebben kennis te maken met beheersovereenkomsten zonder dat&#13;
dit een gebondenheid voor een groot aantal jaren tot gevolg heeft.&#13;
Een tweede probleem, dat bij de toepassing van de beschikking naar voren is gekomen,&#13;
vormt de mede-ondertekening van de beheersovereenkomst door de verpachter.&#13;
De beschikking verplicht tot deze mede-ondertekening en voorziet een zogenaamde&#13;
verpachters vergoeding (artikel 17).&#13;
De bedoeling van deze vergoeding is dat de som van de te ontvangen pacht en de&#13;
vergoeding gelijk is aan de pacht, die de verpachter zou ontvangen, indien er geen&#13;
sprake zou zijn van een beheersovereenkomst.&#13;
De verpachtersvergoeding wordt in mindering gebracht op de vergoeding die de&#13;
ondernemer ontvangt. Op deze wijze wordt gegarandeerd dat de verpachter er wat&#13;
betreft inkomsten niet op achteruit gaat. Eventuele vermogensschade wordt opgevangen&#13;
door de koopplicht van de S.B.L. vervat in de artikelen 30-32. Bij de taxatie&#13;
voor de koopplicht wordt geen rekening gehouden met de omstandigheid, dat op de&#13;
betrokken grond een aangepaste agrarische bedrijfsvoering plaatsvindt uit hoofde&#13;
van een beheersovereenkomst.&#13;
De mede-ondertekening door de verpachter brengt in een tweetal opzichten problemen&#13;
met zich mee. Het komt voor, dat agrariërs niet inzien, waarom een verpachter&#13;
een overeenkomst meetekent, en daarvoor geld ontvangt, die slechts voor&#13;
hen beperkingen in de bedrijfsvoering betekent. In lang niet alle gevallen zullen de&#13;
beheers verplichtingen met zich meebrengen dat de pachtprijs wordt beïnvloed. Dit&#13;
heeft erin geresulteerd, dat de provinciale adviescommissie van de S.B.L. in Friesland&#13;
in het beheersplan Ter schelling de verpachtersvergoeding op nul heeft gezet.&#13;
Dit is voor de verpachters uiteraard geen aanmoediging beheersovereenkomsten te&#13;
tekenen.&#13;
Bij de vaststelling van het beheersplan Terschelling kwam als tweede probleem naar voren, dat sommige agrariërs vele verpachters hadden. In sommige gevallen&#13;
meer dan tien! Het bleek soms erg moeilijk al deze verpachters op te sporen, laat&#13;
staan ze allemaal te overreden beheersovereenkomsten te tekenen. In een wettelijke&#13;
regeling zal naar mijn mening gepoogd moeten worden deze problemen op te lossen.&#13;
Indien er voldoende garanties zijn, dat noch het inkomen, noch het vermogen van&#13;
de verpachter wordt geschaad, zijn er weinig redenen de dubbele ondertekening te&#13;
handhaven. Het gaat primair om een aangepaste vorm van bedrijfsvoering. Wel zullen&#13;
in de Pachtwet voorzieningen moeten worden getroffen; de relatie tussen beheersverplichtingen&#13;
en de hoogte van de pachtprijs zal moeten worden bezien.&#13;
3. Het stelsel zoals dat nu is neergelegd in de Beschikking beheersovereenkomsten&#13;
en de bestuursbesluiten van de S.B.L. zal veranderingen ondergaan door de invoering&#13;
van de Wet agrarisch grondverkeer.4 Deze wet, die als belangrijkste doelstelling&#13;
heeft de beïnvloeding van de prijs van landbouwgronden door middel van beperking&#13;
van de vraag door een toetsing, bevat daarnaast een aantal elementen die een rol zullen&#13;
spelen bij de verwezenlijking van het relatienotabeleid.&#13;
Allereerst is van belang de vervanging van de S.B.L. door het bureau beheer landbouwgronden.&#13;
De S.B.L., oorspronkelijk begonnen als grondverwerver voor de&#13;
aanleg van militaire vliegvelden, is de laatste jaren een belangrijke rol gaan spelen&#13;
bij de verwezenlijking van het relatienotabeleid. Enerzijds door de uitvoering van de&#13;
Beschikking beheersovereenkomsten, anderzijds door op te treden als grondaankopende&#13;
instantie.&#13;
De privaatrechtelijke Stichting Beheer Landbouwgronden wordt vervangen door&#13;
het bureau beheer landbouwgronden, een publiekrechtelijk lichaam. De algemene&#13;
leiding van het bureau heeft de commissie beheer landbouwgronden. De samenstelling&#13;
van deze commissie komt ongeveer overeen met die van het S.B.L.-bestuur,&#13;
met dien verstande, dat nu ook plaats is ingeruimd voor de lagere overheden. De&#13;
commissie heeft hoofdzakelijk een toezichthoudende en adviserende taak. De commissie&#13;
heeft niet tot taak gekregen het stellen van regels van algemene strekking. Dit&#13;
betekent dat de algemene regels die door het bestuur van de S.B.L. als bestuursbesluiten&#13;
zijn vastgesteld, niet zonder meer door de commissie kunnen worden overgenomen.&#13;
De aangewezen weg lijkt de omzetting van de bestuursbesluiten in ministeriële&#13;
beschikkingen, waaromtrent de commissie wordt gehoord.&#13;
Dit kan onverlet laten, dat de commissie bepaalde beslissingen blijft nemen die&#13;
thans door het S.B.L.-bestuur worden genomen (bijvoorbeeld de vaststelling van&#13;
beheersplannen). De Minister van Landbouw en Visserij kan zulks, ingevolge artikel&#13;
30, eerste lid, onder d, aan de commissie opdragen. Een en ander betekent echter dat&#13;
de regelingen omtrent de beheersovereenkomsten formeel in een ander jasje worden&#13;
gestoken. Ook zullen beheersovereenkomsten in de toekomst niet meer met de stichting&#13;
worden gesloten, maar met het bureau of met een vertegenwoordiger van het&#13;
bureau. Naast de omvorming van de S.B.L. verandert ook het takenpakket wat betreft&#13;
de grondverwerving. Een belangrijk nieuw instrument dat het bureau ten behoeve van de grondverwerving&#13;
kan gebruiken vormt het voorkeursrecht. Het voorkeursrecht geeft aan het bureau&#13;
een recht van voorrang bij de verwerving van gronden, die volgens een bepaalde&#13;
procedure zijn aangewezen. Deze procedure verloopt als volgt: de wet somt een&#13;
aantal doeleinden op waarvoor het voorkeursrecht kan worden toegepast; bij algemene&#13;
maatregel van bestuur kunnen gebieden worden aangewezen, waar, met het&#13;
oog op de doelstelling, vestiging van een voorkeursrecht van belang kan zijn, waarna&#13;
bij Koninklijk Besluit de percelen worden aangewezen waarop daadwerkelijk het&#13;
voorkeursrecht van het bureau wordt gevestigd.&#13;
Het voorkeursrecht kan ingevolge artikel 37 van de Wet agrarisch grondverkeer&#13;
worden gevestigd ten behoeve van ruilverkavelingen (en straks landinrichting), ten&#13;
behoeve van reservaatsvorming en voorts kan het voorkeursrecht van het bureau&#13;
worden gevestigd in gebieden die bij planologische kernbeslissing zijn aangemerkt&#13;
als gebieden, die als voorkeursgebied kunnen worden aangewezen. Dit laatste vindt&#13;
voor de eerste maal toepassing in het Structuurschema Natuur- en Landschapsbehoud.&#13;
5 Ten aanzien van nationale parken wordt in de samenvatting van de&#13;
beleidsuitspraken (bladzijde 12) gesteld, dat deze worden aangemerkt als gebieden,&#13;
die als voorkeursgebied kunnen worden aangewezen in de zin van artikel 37 van de&#13;
Wet agrarisch grondverkeer. Het is overigens merkwaardig, dat de regering een dergelijke&#13;
aanwijzing die voor eigenaren verstrekkende gevolgen kan hebben, niet aanduidt&#13;
als zijnde essentieel voor het beleid inzake natuur- en landschapsbehoud. (Op&#13;
bladzijde 5 staat te lezen, dat dergelijke essentiële uitspraken in de planologische&#13;
kernbeslissing cursief zijn afgedrukt). Naast het voorkeursrecht zijn ook de toekomstige&#13;
andere grondverwervende activiteiten van het bureau tijdens de parlementaire&#13;
behandeling van de Wet agrarisch grondverkeer aan de orde geweest. In dit kader&#13;
is het van belang te wijzen op de discussie omtrent de verwerving van reservaatsgronden,&#13;
los van het voorkeursrecht.6&#13;
Met name is de vraag aan de orde gesteld of, en zo ja in hoeverre, particuliere&#13;
natuurbeschermingsorganisaties direct reservaatsgronden mogen aankopen. Het&#13;
antwoord van de regering luidde ontkennend. Op de markt van landbouwgronden,&#13;
waarvan reservaatsgronden onderdeel uitmaken, dient slechts één koper met overheidsgeld&#13;
op te treden; in casu het bureau beheer landbouwgronden. Grond verworven&#13;
via dit bureau kan vervolgens worden doorgeschoven naar de particuliere&#13;
natuurbescherming.&#13;
Ik ben op het element van grondverwerving ingegaan, omdat het één van de middelen&#13;
is tot verwezenlijking van het relatienotabeleid. Als zodanig is het ook terug te&#13;
vinden in de Beschikking beheersovereenkomsten.&#13;
In beheersgebieden staat voorop het sluiten van beheersovereenkomsten met&#13;
agrariërs teneinde te komen tot een afgestemde bedrijfsvoering. In reservaatsgebieden&#13;
zijn de belangen van natuur en landschap van een dusdanige aard, dat er in&#13;
beginsel geen plaats is voor agrarische bedrijfsvoering. Derhalve staat in deze gebieden voorop, dat de overheid de grond wil verwerven. In sommige gebieden&#13;
bestaat de mogelijkheid, dat agrariërs als overgangsbeheer een beheersovereenkomst&#13;
sluiten die loopt tot het tijdstip waarop de grond aan de overheid verkocht&#13;
wordt. Aan deze beheersovereenkomsten die betrekking hebben op grond in reservaatsgebieden&#13;
is een optierecht verbonden ten behoeve van de S.B.L. (artikel 26&#13;
Beschikking beheersovereenkomsten).&#13;
De bedoeling van het optierecht is dezelfde als die van het toekomstige voorkeursrecht&#13;
van het bureau. Het met meer waarborgen omgeven publiekrechtelijke voorkeursrecht&#13;
zal het privaatrechtelijke optierecht gaan vervangen bij het grondverwervingsbeleid&#13;
in reservaatsgebieden.7 Op een vraag of dit geen breuk betekende met de&#13;
vrijwilligheid die aan de beheersovereenkomsten ten grondslag lag, heeft de regering&#13;
geantwoord, dat bij reservaten altijd de grondverwerving door de overheid voorop&#13;
heeft gestaan. De keuze voor de vestiging van een optierecht is in het verleden slechts&#13;
ingegeven door het ontbreken van een adequater instrument.&#13;
Door de totstandkoming van de Wet agrarisch grondverkeer zijn elementen uit het&#13;
relatienotabeleid verwezenlijkt, die anders hun plaats hadden moeten vinden in een&#13;
Beheerswet voor landbouwgronden. Met name dient hierbij te worden gedacht aan&#13;
het voorkeursrecht ten behoeve van reservaatsvorming en aan consolidatie van de&#13;
positie van de Stichting Beheer Landbouwgronden in de vorm van het bureau beheer&#13;
landbouwgronden.&#13;
4. Tijdens de behandeling van de Wet agrarisch grondverkeer zijn de beheersovereenkomsten&#13;
ook nog in een ander opzicht aan de orde geweest. Het oorspronkelijk&#13;
ontwerp voorzag in de mogelijkheid afwijkende eisen te stellen voor de landbouwkundige&#13;
toetsing in beheersgebieden en reservaten. In de memorie van antwoord8&#13;
staat te lezen, dat deze bepaling niet was opgenomen om bij grondverwerving&#13;
in dergelijke gebieden de verplichting in het leven te roepen een beheersovereenkomst&#13;
af te sluiten. Een dergelijke verplichting zou een inbreuk maken op de uitgangspunten&#13;
van de beheerswetgeving.&#13;
Vanwaar dan wel deze mogelijkheid? Allereerst diende volgens de regering gedacht&#13;
te worden aan situaties dat bepaalde toetsingscriteria voor beheersgebieden&#13;
niet gelden, bijvoorbeeld minimale oppervlakten (later uit het ontwerp geschrapt) of&#13;
eisen aan verkavelingssituaties. Eventueel zou in een veel later stadium, zo vervolgt&#13;
de memorie, gedacht kunnen worden de kring van verwervers te beperken tot degenen&#13;
die reeds ervaring hebben opgedaan met beheerslandbouw of die voornemens&#13;
zijn de landbouw af te stemmen op doeleinden van natuur- en landschapsbehoud.&#13;
Ook dan zou echter niet worden geëist dat een beheersovereenkomst zou worden afgesloten.&#13;
De Tweede Kamer was echter niet overtuigd van de goede bedoelingen van de regering.&#13;
Om de vrijwilligheid als grondslag voor de beheersovereenkomsten nog eens&#13;
te benadrukken werd het amendement Van der Linden (nr. 33) aangenomen. Dit amendement voegde een zin toe aan artikel 8, vierde lid. Dit lid regelt de bevoegdheid&#13;
afwijkende toetsingsvereisten te stellen ten aanzien van beheersgebieden en reservaten.&#13;
De zin luidt: De nadere vereisten kunnen niet de verplichting inhouden tot&#13;
het afsluiten van een beheersovereenkomst, dan wel betrekking hebben op specifieke&#13;
ervaring met landbouw, zoals in deze gebieden wordt nagestreefd.&#13;
Het beginsel van de vrijheid om al dan niet een beheersovereenkomst te sluiten&#13;
werd nog eens duidelijk onderstreept.&#13;
5. In het voorgaande heb ik getracht enige ontwikkelingen rond de Beschikking&#13;
beheersovereenkomsten te schetsen. Hierbij zijn een aantal zaken naar voren gekomen&#13;
die regeling behoeven in een Beheerswet voor landbouwgronden. Hoe zou zo'n&#13;
wet er uit kunnen gaan zien.&#13;
Allereerst zal een Beheerswet moeten voorzien in een stelsel van gebiedsaanwijzingen.&#13;
Het is nu zo, dat de toepassing van beheersovereenkomsten min of meer in vier&#13;
fasen geschiedt:&#13;
a. de globale gebiedsaanwijzing (gebeurt in het kader van de voorrangsinventarisatie&#13;
relatienotagebieden; de Minister van Volkshuisvesting en Ruimtelijke Ordening&#13;
wijst de gebieden aan na bestuurlijk overleg met provinciale besturen);&#13;
b. de concrete begrenzing (binnen ruilverkavelingen door de vaststelling van het&#13;
rapport ex artikel 34 van de Ruilverkavelingswet door de Centrale Cultuur&#13;
technische Commissie, daarbuiten wordt de concrete begrenzing op voorstel van&#13;
het provinciaal bestuur vastgesteld door de Minister van Volkshuisvesting en&#13;
Ruimtelijke Ordening, gehoord de Rijksplanologische Commissie, in over&#13;
eenstemming met de Ministers van Cultuur, Recreatie en Maatschappelijk Werk&#13;
en van Landbouw en Visserij);&#13;
c. besluit tot toepassing van de Beschikking beheersovereenkomsten door de kadastrale&#13;
omschrijving van het gebied door het S.B.L.-bestuur (deze aanwijzing is&#13;
volgend op de concrete begrenzing);&#13;
d. opstelling van een beheersplan door een in iedere provincie daartoe ingestelde&#13;
adviescommissie, gevolgd door vaststelling van het beheersplan door het S.B.L.-&#13;
bestuur.&#13;
De gebiedsaanwijzing en de planvorming zijn in de huidige situatie niet in één regeling&#13;
ondergebracht. Dit verhoogt de duidelijkheid en doorzichtigheid niet. Een Beheerswet&#13;
zal naar mijn mening beide zaken moeten regelen. Er dient een duidelijke&#13;
aanwijzingsprocedure te komen, die voldoende waarborgen biedt voor de inbreng&#13;
van de lagere overheden en voor de belangen van de betrokken agrariërs. In het kader&#13;
van een dergelijke aanwijzing zal ook de keuze tussen beheersgebied en reservaat&#13;
moeten worden gemaakt.&#13;
Voor zover de aan te wijzen gebieden zijn gelegen binnen landinrichtingsgebieden,&#13;
zal de aanwijzing zoveel mogelijk synchroon met de besluitvorming in het kader&#13;
van de landinrichting moeten plaatsvinden. De ontwerp-Landinrichtingswet&#13;
biedt hiervoor al enkele aanknopingspunten in de artikelen 35 en 70, eerste lid. Deze&#13;
artikelen bepalen, dat het landinrichtingsprogramma de begrenzing in hoofdlijnen&#13;
kan bevatten van beheers- en reservaatsgebieden, terwijl het landinrichtingsplan de (nauwkeurige) begrenzing van zodanige gebieden kan omvatten. De memorie van&#13;
toelichting merkt op,9 dat de beslissing omtrent de aanwijzing in beginsel niet in het&#13;
kader van de Landinrichtingswet zal geschieden. In het licht van de nieuwe Beheerswet&#13;
zal bezien moeten worden in hoeverre de procedures in elkaar kunnen worden&#13;
geschoven.&#13;
In vele gevallen zal de instelling van beheers- en reservaatsgebieden een belangrijk&#13;
element in de totale landinrichting vormen.&#13;
De Beheerswet zal vervolgens de procedure moeten bevatten om tot een beheersplan&#13;
te komen. Bij de beheersplannen zal de relatie met de ruimtelijke ordening een belangrijke&#13;
rol spelen; elders in dit nummer wordt op deze problematiek nader ingegaan.&#13;
Bij het opstellen van beheersplannen zal rekening moeten worden gehouden met&#13;
plannen die op grond van andere wetten worden ontwikkeld. Plannen die betrekking&#13;
hebben op eenzelfde gebied zullen op elkaar afgestemd moeten zijn.&#13;
In het bijzonder zal de relatie tussen beheersverplichtingen en de waterhuishouding&#13;
aandacht vragen. Het handhaven van een bepaald waterpeil, soms essentieel&#13;
voor het nagestreefde beheer, kan strijdig zijn met de provinciale voorschriften terzake.&#13;
In de huidige praktijk kan dit al problemen opleveren. Momenteel wordt dit&#13;
zoveel mogelijk opgelost door in de beheersverplichtingen een bepaling van de volgende&#13;
strekking op te nemen: De in de artikelen - bedoelde verplichtingen gelden&#13;
niet indien zij in strijd zijn met een publiekrechtelijke regeling en - voorzover deze&#13;
publiekrechtelijke regeling de mogelijkheid van ontheffingen en vrijstellingen kent&#13;
- de ondernemer op een daartoe ingediend verzoek geen ontheffing of vrijstelling&#13;
heeft verkregen.&#13;
Een wettelijke regeling kan mijns inziens niet volstaan met een dergelijke oplossing.&#13;
Er zal een duidelijke, juridische afstemming moeten plaatsvinden.&#13;
Uit de beheersplannen vloeien de beheersverplichtingen voort die in beheersovereenkomsten&#13;
zullen worden vastgelegd. Ten aanzien van de overeenkomsten zal onder&#13;
meer de continuatie en de geschillenbeslechting moeten worden geregeld. Voor wat&#13;
betreft de continuatie zou aansluiting kunnen worden gezocht bij de Pachtwet. Een&#13;
belangrijke vraag die zich voordoet is, of een continuatierecht alleen geldt voor de&#13;
agrariër, of dat ook de andere partij, de overheid, een beroep op verlenging kan&#13;
doen. Voorts zal het geven van zakelijke werking aan de beheersovereenkomsten&#13;
kunnen voorkomen, dat bij overdracht van de grond onder bijzondere titel het gewenste&#13;
beheer in gevaar komt. In dit licht zal overigens ook het betrekken van een&#13;
verpachter bij de beheersovereenkomst moeten worden bezien. Het vestigen van een&#13;
zakelijke last op een goed zonder medewerking van de eigenaar is een tamelijk grote&#13;
ingreep, die slechts verantwoord kan zijn indien waarborgen worden geschapen ter&#13;
vergoeding van eventuele vermogensschade. Wat betreft de geschillenbeslechting&#13;
lijken mij de grondkamers de meest aangewezen organen. Dit betekent wel dat in de&#13;
grondkamers voldoende kennis aanwezig moet zijn met betrekking tot natuur en landschap. De werking van de Wet agrarisch grondverkeer vereist zulks echter ook&#13;
al, zodat dit in de toekomst geen probleem behoeft te vormen.&#13;
Tot slot een opmerking over de relatie Beheerswet - Pachtwet. Er bestaat al enige&#13;
tijd van verschillende kanten aandrang de Pachtwet in die zin aan te passen, dat belangen&#13;
van natuur- en landschapsbehoud beter kunnen worden gediend. Thans gebeurt&#13;
het nogal eens, dat 'natuurvriendelijke' bepalingen uit pachtovereenkomsten&#13;
worden geschrapt als zijnde buitensporige verplichtingen. Van natuurbeschermingszijde&#13;
wordt nogal eens aangedrongen op een aangepast pachtregiem, dat ook&#13;
diensten zou kunnen bewijzen bij inschakeling van agrariërs bij reservaatsbeheer.&#13;
Het in alle gevallen mogelijk maken van een dergelijke aangepaste pacht zal ongetwijfeld&#13;
verzet oproepen in agrarische kringen. Het lijkt mij ook niet juist. Op&#13;
pure landbouwgrond moet de bedrijfsvoering zo optimaal mogelijk zijn. Om de&#13;
aangepaste pacht te beperken tot die gevallen, waarin het noodzakelijk is, zou in beginsel&#13;
op twee manieren te werk gegaan kunnen worden. Het is mogelijk bepaalde&#13;
verpachters (overheid, particuliere natuurbeschermingsorganisaties) de mogelijkheid&#13;
te geven tot aangepaste pachtovereenkomsten, en het is mogelijk bepaalde gebieden&#13;
of gronden aan te wijzen die voor aangepaste pacht in aanmerking komen.&#13;
De eerste mogelijkheid lijkt mij minder juist; de overheid is ook verpachter van 'gewone'&#13;
landbouwgrond (bijv. IJsselmeerpolders), terwijl een door een natuurbeschermingsorganisatie&#13;
verpacht landgoed grote stukken landbouwgrond kan omvatten,&#13;
waarvoor de normale regels van de Pachtwet dienen te gelden.&#13;
Een aanwijzing van gronden vormt een betere garantie dat de aangepaste pacht&#13;
noodzakelijk is uit oogpunt van het nagestreefde beheer. Aangezien het vaak om&#13;
aanwijzingen van beperkte aard zal gaan, dient de procedure niet al te ingewikkeld&#13;
van opzet te zijn. Bij de toetsing van pachtovereenkomsten, die betrekking hebben&#13;
op aangewezen gronden, zou de eis van geen buitensporige verplichtingen, niet onverkort&#13;
moeten worden toegepast, voor zover de verplichtingen voortvloeien uit het&#13;
oogpunt van natuur- en landschapsbehoud.&#13;
Nu een Beheerswet voor landbouwgronden op stapel staat, dient ook een vorm&#13;
van beheer als hierboven geschetst daarin een plaats te vinden.</content><legacyfootnotes>1. Nota aangeboden aan de Eerste en Tweede Kamer der Staten Generaal op 25 maart 1976.&#13;
2. Stcrt. 1977, 107 laatstelijk gewijzigd bij beschikking van 26 mei 1978, Stcrt. 101.&#13;
3. Stcrt. 1979, 238.&#13;
4. Wet van 26 maart 1981, Stb. 248.&#13;
5. Tweede Kamer, zitting 1980-1981, 16 820, nrs. 1-2.&#13;
6. Tweede Kamer, zitting 1979-1980, 15 696, nr. 6, blz. 37.&#13;
7. Tweede Kamer, zitting 1979-1980, 15 969, nr. 6, blz. 48 e.v.&#13;
8. Tweede Kamer, zitting 1979-1980, 15 969, nr. 6, blz. 31.&#13;
9. Tweede Kamer, zitting 1979-1980, 15 907, nr. 3, blz. 17.&#13;
</legacyfootnotes><footnotes><footnote/></footnotes><auteurs>Mr. T.H.J. Joustra</auteurs><published>1982-03-01 00:00:00</published><modified>1982-03-01 00:00:00</modified><editiondate>1982-03-01</editiondate><htmlpath>https://denhollander.info/artikel/6458</htmlpath></article>
</articles></edition>