<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2006</searchword><id>4116</id><udhid>UDH:TvAR/4116</udhid><titel>Fonds Hulpbetoon / Schapenfokbedrijf Lienden (TvAR 2006/5372)</titel><searchwords><searchword>TvAR 12/2006</searchword><searchword>TvAR 2006/5372</searchword><searchword>UDH:TvAR/4116</searchword></searchwords><attachments><attachment><name>2006_nr 12_Rechtspraak_5372.pdf</name><extention>pdf</extention><url>https://denhollander.info/download/4075/ci</url></attachment></attachments><inleiding>[Pachtwet art. 38, 39]&#13;
&#13;
Stelling dat bedrijfsvoering niet is geweest&#13;
zoals die van een goed pachter betaamt&#13;
verworpen, deels onder verwijzing naar&#13;
overwegingen in gelijktijdig gewezen&#13;
(tussen)arrest in rolzaak 2004/306. Verwijt&#13;
dat in strijd met pachtovereenkomst&#13;
commerciële onderneming is geëxploiteerd&#13;
wordt onvoldoende zwaarwegend geoordeeld.&#13;
In de eerste plaats kan gestelde&#13;
verplichting niet met voldoende duidelijkheid&#13;
uit pachtovereenkomst worden&#13;
afgeleid. In tweede plaats is bestuurslid van&#13;
verpachter als medebestuurslid van pachtster&#13;
van nabij betrokken geweest bij&#13;
omschakeling naar huidige bedrijfsvoering,&#13;
zonder dat van diens tegenwerking of&#13;
afkeuring is gebleken. In derde plaats heeft&#13;
verpachtster zelf meegewerkt aan ontwikkelen&#13;
van commerciële nevenactiviteiten door&#13;
pachter. In vierde plaats is oorspronkelijke&#13;
doelstelling niet gehéél uit het oog verloren.&#13;
Ook verwijt dat pachter heeft gepoogd om&#13;
bietenquotum op eigen naam te doen&#13;
schrijven in de omstandigheden van het&#13;
geval onvoldoende zwaarwegend om tot&#13;
afwijzing van verlengingsverzoek te leiden.&#13;
Billijkheidsafweging valt uit in voordeel van&#13;
pachter, nu deze een concreet en reëel&#13;
belang bij behoud van gepachte heeft en&#13;
verpachtster haar belang niet deugdelijk&#13;
heeft geconcretiseerd, zodat het geen groot&#13;
gewicht in de schaal legt.</inleiding><content>BESCHIKKING IN DE ZAAK VAN:&#13;
De stichting Stichting Fonds Hulpbetoon aan&#13;
de Arbeidende Klasse in de Buurtschap Meerten,&#13;
gevestigd te Lienden, gemeente Buren,&#13;
appellante,&#13;
procureur: mr. J.M. Bosnak,&#13;
tegen&#13;
de stichting Stichting Schapenkernfokbedrijf&#13;
Lienden, gevestigd te Arnhem, kantoorhoudende&#13;
te Ommeren, gemeente Buren,&#13;
geïntimeerde,&#13;
procureur: mr. P.C. Plochg.&#13;
1 De procedure in eerste aanleg&#13;
De pachtkamer van de rechtbank te Arnhem,&#13;
sector kanton, locatie Tiel heeft op 26 februari&#13;
2004 een beschikking gegeven tussen appellante&#13;
(verder te noemen: het fonds) als verweerster&#13;
en geïntimeerde (verder noemen:&#13;
SSL) als verzoekster. Van die beschikking is&#13;
een afschrift aangehecht. Naar die beschikking&#13;
wordt verwezen voor het procesverloop&#13;
en de beslissing in eerste aanleg.&#13;
2 De procedure in hoger beroep&#13;
2.1 Bij op 26 maart 2004 ter griffie ingekomen&#13;
beroepschrift is het fonds in hoger beroep&#13;
gekomen van de onder 1 bedoelde beschikking.&#13;
Het fonds heeft tegen die beschikking&#13;
vier grieven aangevoerd en toegelicht en heeft&#13;
zij verzocht dat het hof die beschikking zal&#13;
vernietigen en opnieuw beschikkende SSL alsnog&#13;
niet-ontvankelijk zal verklaren in het&#13;
door haar ingediende verlengingsverzoek,&#13;
althans dat verzoek zal afwijzen met veroordeling&#13;
van SSL in de kosten van de procedure,&#13;
zowel in eerste aanleg als in hoger beroep.&#13;
2.2 Bij op 26 april 2004 ter griffie van het hof&#13;
ingekomen verweerschrift heeft SSL verweer&#13;
gevoerd met verzoek dat het hof bij beschikking,&#13;
voor zover mogelijk uitvoerbaar bij voorraad,&#13;
de bestreden beschikking zal bekrachtigen&#13;
en het beroep van het fonds zal afwijzen, met&#13;
veroordeling, uitvoerbaar bij voorraad, van het&#13;
fonds in de kosten van beide procedures.&#13;
2.3 Ter zitting van dit hof van 21 maart 2005&#13;
heeft de mondelinge behandeling plaatsgevonden.&#13;
Verschenen zijn namens het fonds de&#13;
bestuursleden Berends, De Lange en Timmer,&#13;
bijgestaan door mr. G.M.F. Snijders, advocaat&#13;
te Utrecht en namens SSL N. Knol, vergezeld&#13;
van zijn echtgenote M. Knol-Tiebot en bijgestaan&#13;
door mr. J. Verhoeven, advocaat te&#13;
Alphen aan den Rijn. Partijen hebben aan het&#13;
hof inlichtingen verschaft en beide advocaten&#13;
hebben hun standpunt nader toegelicht, mede&#13;
aan de hand van pleitnotities. Deze mondelinge&#13;
behandeling is gecombineerd met het pleidooi&#13;
in de gelijktijdig bij dit hof aanhangige&#13;
rolzaak tussen partijen, bekend onder rolnummer&#13;
2004/306.&#13;
2.4 Nadat in de rolzaak nog enkele proceshandelingen&#13;
waren verricht is een datum voor&#13;
beschikking bepaald.&#13;
3 De vaststaande feiten&#13;
3.1 Tussen partijen staat op grond van de niet&#13;
weersproken feitenvaststelling van de pachtkamer&#13;
in eerste aanleg en op grond van hetgeen&#13;
overigens van de ene zijde gesteld en van&#13;
de andere zijde is erkend dan wel niet of&#13;
onvoldoende is betwist en mede op grond van&#13;
de in zoverre niet betwiste inhoud van overgelegde&#13;
producties, het navolgende vast.&#13;
3.2 Tussen het fonds als verpachtster en SSL&#13;
als pachter is op 1 mei 1992 een pachtovereenkomst&#13;
gesloten voor de duur van 12 jaren met&#13;
betrekking tot de hofstede bestaande uit het&#13;
nieuw gebouwde woonhuis met garage, schapenstalling&#13;
met kantine, overblijfcentrum en&#13;
excursieruimte, erf, tuin en weiland liggende&#13;
aan de Zijveling te Ommeren, gemeente Lienden,&#13;
kadastraal bekend gemeente Lienden,&#13;
sectie L, nr. 795, groot 7.81.00 ha, sectie O,&#13;
nr. 122 gedeeltelijk, groot 3.59.30 ha, sectie O,&#13;
nr. 285, groot 12.93.90 ha en sectie O, nr. 311&#13;
gedeeltelijk, groot 4.29.50 ha. Deze overeenkomst&#13;
is op 15 juli 1992 ingekomen bij de&#13;
grondkamer voor Gelderland en op 17 november&#13;
1992 door die grondkamer goedgekeurd.&#13;
3.3 Artikel 10 van de pachtovereenkomst&#13;
bepaalt: “De pachter is verplicht om het weiland&#13;
uitsluitend met vee ten behoeve van de&#13;
uitvoering van de doelstellingen van de Stichting&#13;
Schapenkernfokbedrijf Lienden te beweiden.”&#13;
3.4 Na een statutenwijziging in 1989 luidde&#13;
het statutaire doel van het schapenkernfokbedrijf&#13;
“(...) één of meer schapenkernfokbedrijven&#13;
op te richten en in stand te houden.&#13;
Tot de taak van de stichting behoort mede de&#13;
doelstelling van elk der participanten, binnen&#13;
SSL tot uitdrukking te brengen. Voorts rekent&#13;
de stichting het tot haar doel de aanbevelingen,&#13;
zoals vastgelegd in het rapport (PVV-rapport)&#13;
nummer tweeëntwintig ‘Structuuronderzoek&#13;
Schapensector’ negentienhonderd zesentachtig/&#13;
negentienhonderdzevenentachtig, te ondersteunen&#13;
en te stimuleren.”&#13;
3.5 In 1994 is door SSL een herstructureringscommissie&#13;
ingesteld. Deze commissie, onder&#13;
voorzitterschap van T. Berends, heeft op&#13;
27 mei 1994 rapport uitgebracht. T. Berends&#13;
was indertijd bestuurslid van zowel het fonds&#13;
als het schapenkernfokbedrijf.&#13;
3.6 In september 1994 is het bestuur van SSL&#13;
tot de bevinding gekomen dat het herstructureringsplan&#13;
niet kon worden uitgevoerd in&#13;
verband met het niet sluitend kunnen krijgen&#13;
van de financiering (notulen 19 september&#13;
1994). Vervolgens is men gaan zoeken naar&#13;
mogelijkheden om het bedrijf in stand te houden.&#13;
In dat kader is de mogelijkheid aan de&#13;
orde gekomen om de bedrijfsvoering te laten&#13;
geschieden door de v.o.f. Zijveling (N. Knol&#13;
en J.R. van Beijnum). Die v.o.f. heeft daartoe&#13;
een plan van aanpak opgesteld dat in het&#13;
bestuur van SSL is besproken. Begin 1995&#13;
heeft overheveling van de exploitatie naar die&#13;
v.o.f. plaatsgevonden. T. Berends maakte in&#13;
die periode nog deel uit van dat bestuur.&#13;
3.7 Krachtens een door partijen gesloten en&#13;
door de Grondkamer Oost goedgekeurde&#13;
wijzigingsovereenkomst van 5 juni 2001 is de&#13;
pacht wat betreft twee hectare van het perceel&#13;
kadastraal bekend gemeente Lienden, sectie&#13;
O, nr. 285 met ingang van 1 mei 2001 beëindigd.&#13;
3.8 De huidige pachttermijn eindigt op 31 oktober&#13;
2005. Bij aangetekend schrijven van&#13;
9 december 2002 heeft het fonds aan SSL kennisgegeven&#13;
van het feit dat het fonds geen verlenging&#13;
van de pachtovereenkomst na 1 november&#13;
2005 wenst.&#13;
4 Beoordeling van het geschil in&#13;
hoger beroep&#13;
4.1 De onderhavige verlengingszaak vertoont&#13;
nauwe samenhang met de gelijktijdig door dit&#13;
hof beoordeelde rolzaak. Het arrest in die&#13;
zaak wordt gelijktijdig met het geven van&#13;
deze beschikking gewezen. Gelet hierop en&#13;
mede gelet op het feit dat alle stukken van&#13;
beide zaken in een gecombineerd pleidooi/&#13;
mondelinge behandeling ter tafel zijn geweest,&#13;
zal het hof in de onderhavige rekestzaak ook&#13;
acht slaan op en verwijzen naar producties uit&#13;
de rolzaak.&#13;
4.2 Grief I strekt ten betoge dat de bedrijfsvoering&#13;
van SSL niet is geweest zoals een goed&#13;
pachtster betaamt (art. 39 van de Pachtwet).&#13;
De toelichting op deze grief is zakelijk gezien&#13;
identiek aan de memorie van grieven in de&#13;
rolzaak, nrs. 14.3.1-14.3.10 en 20, voor zover&#13;
die dient ter onderbouwing van grief V&#13;
betreffende de vordering tot ontbinding&#13;
wegens toerekenbare tekortkomingen. Het&#13;
hof is voor zijn beslissing op die grief in de&#13;
rolzaak in heden gewezen arrest ingegaan op&#13;
dit betoog. Die overwegingen kunnen ook&#13;
dienst doen ter beoordeling van grief I in de&#13;
onderhavige procedure. Zij worden hier in&#13;
hun essentie overgenomen en luiden als volgt.&#13;
In de eerste plaats kan uit art. 10 van de&#13;
pachtovereenkomst in combinatie met de statutaire&#13;
doelstelling van SSL niet met voldoende&#13;
duidelijkheid worden opgemaakt dat het&#13;
SSL niet zou vrijstaan om (mede) een commerciële&#13;
onderneming te exploiteren of substantiële&#13;
nevenactiviteiten te ontplooien om&#13;
een voldoende solide financiële basis aan haar&#13;
activiteiten te geven. Dat dit bij het aangaan&#13;
van de pachtovereenkomst met zoveel woorden&#13;
ter sprake is geweest is hoogstens door&#13;
het fonds gesuggereerd, maar in ieder geval&#13;
niet met bewijsbare feiten en omstandigheden&#13;
onderbouwd gesteld. Voor zover het fonds&#13;
met haar beroep op de “strekking” van de&#13;
pachtovereenkomst bedoelt te stellen dat partijen&#13;
hiervan op grond van de verklaringen en&#13;
gedragingen over en weer in redelijkheid&#13;
moesten/mochten uitgaan, geldt hetzelfde.&#13;
In de tweede plaats is T. Berends, destijds&#13;
bestuurslid van het fonds, als bestuurslid van&#13;
SSL van nabij betrokken geweest bij de&#13;
omschakeling naar de huidige opzet zoals die&#13;
is weergegeven in rov. 3.5 en 3.6 van deze&#13;
beschikking. Uit de notulen van de diverse&#13;
bestuursvergaderingen in die periode blijkt&#13;
dat het voortbestaan van SSL werd bedreigd,&#13;
dat men heeft gezocht naar mogelijkheden om&#13;
het kernfokbedrijf in stand te houden en dat&#13;
men daarbij ook oog heeft gehad voor de&#13;
doelstellingen van het verpachtende fonds.&#13;
Naar het oordeel van het hof volgt uit die&#13;
notulen niet dat men zich aan die doelstellingen&#13;
niets gelegen wilde laten liggen, doch&#13;
vooral dat men weinig keuze had en het&#13;
voortbestaan van het kernfokbedrijf wilde&#13;
waarborgen. Ook blijkt uit die notulen niet&#13;
dat Berends de uiteindelijk gekozen weg&#13;
wilde blokkeren of zelfs dat hij deze afkeurde.&#13;
Dat Berends – daargelaten welke stukken hij&#13;
precies onder ogen heeft gehad – in ieder&#13;
geval globaal van de voorgenomen opzet op&#13;
de hoogte is geweest acht het hof voldoende&#13;
aannemelijk, mede gelet op de eerste bladzijde&#13;
van de notulen van 5 oktober 1994 (productie&#13;
6 bij akte SSL van 31 mei 2005 in de rolzaak),&#13;
waaruit volgt dat Van Beijnum in aanwezigheid&#13;
van Berends heeft verklaard dat dekking&#13;
van de financiële exploitatie prioriteit had en&#13;
de afzet van slachtlammeren ter sprake is&#13;
geweest. Nu Berends in het bestuur van SSL&#13;
een “kwaliteitszetel” van het fonds innam, valt&#13;
niet in te zien waarom de overige bestuursleden&#13;
– en daarmee SSL – er niet van mochten&#13;
uitgaan dat het fonds via Berends in ieder&#13;
geval globaal van de ontwikkelingen op de&#13;
hoogte werd gehouden, de moeilijke positie&#13;
van SSL besefte en de gang van zaken op zijn&#13;
minst gedoogde.&#13;
In de derde plaats heeft het fonds zelf meegewerkt&#13;
aan het door SSL ontplooien van nevenactiviteiten&#13;
die niets met het fokken van schapen&#13;
van doen hebben. Het fonds heeft aan SSL&#13;
een bietenquotum ter beschikking gesteld&#13;
opdat SSL akkerbouw kon bedrijven en heeft&#13;
ingestemd met activiteiten ten behoeve van de&#13;
paardensport (zie o.a. het verslag van het&#13;
bestuur van het fonds van 5 september 2001,&#13;
productie 5 bij verweerschrift in eerste aanleg).&#13;
Dit geeft geen aanleiding tot de veronderstelling&#13;
dat het fonds bezwaar zou hebben tegen&#13;
het afleveren van slachtlammeren door SSL,&#13;
ook niet indien deze van een ander ras dan&#13;
Texelaar (en/of andere Nederlandse rassen)&#13;
zouden zijn. De activiteiten waaraan het fonds&#13;
medewerking verleende waren immers aanzienlijk&#13;
verder van de schapenhouderij verwijderd.&#13;
In de vierde plaats heeft SSL bij conclusie van&#13;
dupliek in reconventie in de rolzaak (nr. 13,&#13;
overgelegd als productie 7 bij verweerschrift&#13;
in hoger beroep) betoogd dat zij wel degelijk&#13;
– zij het in (sterk) afgeslankte vorm – de kernfokkerij&#13;
is blijven bedrijven. Dit lijkt ook te&#13;
volgen uit het plan van Knol en Van Beijnum&#13;
(o.a. productie bij akte SSL van 31 mei 2005).&#13;
Het fonds heeft dit niet zozeer weersproken,&#13;
maar benadrukt vooral dat van een kernfokbedrijf&#13;
geen sprake meer is omdat de centrale&#13;
activiteit het mesten van lammeren van een&#13;
willekeurig ras is geworden. Dat de SSL haar&#13;
oorspronkelijke doelstelling gehéél uit het&#13;
oog heeft verloren volgt hieruit evenwel niet.&#13;
Uit de notulen van 8 november 1994 (productie&#13;
SSL bij mondelinge behandeling in eerste&#13;
aanleg) en eerdere notulen lijkt te volgen dat&#13;
men van mening was dat men deze weg wel&#13;
moest inslaan om sluiting van het kernfokbedrijf&#13;
te voorkomen. Het fonds heeft niets&#13;
gesteld waaruit met voldoende duidelijkheid&#13;
anders volgt.&#13;
4.3 In het licht van al het bovenstaande, in&#13;
onderlinge samenhang bezien, is het hof met&#13;
de pachtkamer in eerste aanleg van oordeel,&#13;
dat geen sprake is geweest van een bedrijfsvoering&#13;
anders dan een goed pachter betaamt.&#13;
Grief 1 faalt.&#13;
4.4 Dat SSL heeft gepoogd om het bietenquotum&#13;
op haar naam te doen overschrijven,&#13;
zoals het fonds stelt, kan naar het oordeel van&#13;
het hof niet uit de stukken van het geding&#13;
worden afgeleid. Wel is sprake geweest van&#13;
een verzoek om informatie aan COSUN naar&#13;
aanleiding van het voornemen van het fonds&#13;
om het quotum in het openbaar te verkopen.&#13;
Het hof gaat ervan uit dat dit verzoek (van M.&#13;
Knol-Tiebot, overgelegd als prod. 6 bij verweerschrift&#13;
in eerste aanleg) aan SSL als pachter&#13;
dient te worden toegerekend, nu ook zij&#13;
daarvan lijkt uit te gaan. Uit dat verzoek blijkt&#13;
dat de mening bestond dat verkoop van het&#13;
quotum niet buiten de feitelijke gebruiker om&#13;
kon plaatsvinden. Vaststaat dat dit verzoek tot&#13;
problemen heeft geleid. Niet is echter gesteld&#13;
dat SSL besefte of moest beseffen dat zij het&#13;
fonds met dit verzoek schade kon berokkenen.&#13;
Het fonds heeft ook niet aangevoerd dat&#13;
SSL wist dat de wijze waarop het quotum aan&#13;
haar ter beschikking werd gesteld op gespannen&#13;
voet met het suikersysteem stond. Onder&#13;
deze omstandigheden is het hof van oordeel&#13;
dat het fonds onvoldoende onderbouwd heeft&#13;
gesteld dat hier sprake is van een handeling&#13;
die op grond van art. 39 van de Pachtwet zou&#13;
moeten leiden tot afwijzing van het verlengingsverzoek.&#13;
Ook grief 2 faalt dus.&#13;
4.5 Met grief 3 betoogt het fonds dat de billijkheidsbeslissing&#13;
als bedoeld in art. 38 van de&#13;
Pachtwet in haar voordeel zou moeten uitvallen.&#13;
Zij heeft weliswaar aangevoerd dat zij aan&#13;
het verpachte een bestemming meer in overeenstemming&#13;
met haar statutaire doelstellingen&#13;
wil geven, maar heeft noch in de stukken,&#13;
noch desgevraagd ter zitting van het hof dit&#13;
voornemen deugdelijk kunnen concretiseren.&#13;
Het belang van het fonds lijkt ook hier&#13;
bovenal te zijn dat zij de relatie met SSL, die&#13;
haar onwelgevallig is, wil beëindigen. Uitgaande&#13;
van hetgeen eerder in deze beschikking&#13;
is overwogen kan dit belang geen groot&#13;
gewicht in de schaal leggen. Hiertegenover&#13;
staat het feit dat – naar als vaststaand kan&#13;
worden aangenomen – de vennoten van de&#13;
vof Zijveling (die door partijen met SSL&#13;
wordt vereenzelvigd) in het bedrijf hebben&#13;
geïnvesteerd en inkomsten uit dat bedrijf&#13;
trekken. Beëindiging van de pacht zou het&#13;
voortbestaan van dit bedrijf ernstig bedreigen.&#13;
Aan de zijde van de pachter is er hiermee een&#13;
concreet en reëel belang tot voortzetting van&#13;
de pacht, dat ook van het nodige gewicht is als&#13;
ervan wordt uitgegaan dat de vennoten van de&#13;
v.o.f. Zijveling hun hoofdfunctie elders hebben.&#13;
Alle overige omstandigheden mede in&#13;
aanmerking genomen is het hof van oordeel&#13;
dat de billijkheid vergt dat de pachtovereenkomst&#13;
wordt verlengd. Grief 3 kan het fonds&#13;
dus evenmin baten, terwijl grief 4 als restgrief&#13;
deelt in het lot van de overige grieven.&#13;
4.6 De slotsom luidt, dat de beschikking&#13;
waarvan beroep zal worden bevestigd met&#13;
veroordeling van het fonds in de kosten van&#13;
het hoger beroep. De mondelinge behandeling&#13;
blijft daarbij buiten beschouwing, omdat voor&#13;
het gelijktijdig gehouden pleidooi in de rolzaak&#13;
proceskosten zijn berekend. Uitvoerbaarverklaring&#13;
bij voorbaat kan achterwege&#13;
blijven, nu het hof in pachtzaken in hoogste&#13;
instantie recht doet.&#13;
5 De beslissing&#13;
Het hof, beschikkende in hoger beroep,&#13;
bevestigt de tussen partijen gegeven beschikking&#13;
van de pachtkamer van de rechtbank te&#13;
Arnhem, sector kanton, locatie Tiel, van&#13;
26 februari 2004, waarvan beroep;&#13;
veroordeelt het fonds in de kosten van het&#13;
hoger beroep, aan de zijde van SSL begroot&#13;
op € 241,– wegens griffierecht en € 894,–&#13;
wegens salaris.</content><legacyfootnotes/><footnotes><footnote/></footnotes><auteurs/><published>2006-12-01 00:00:00</published><modified>2006-12-01 00:00:00</modified><editiondate>2006-12-01</editiondate><htmlpath>https://denhollander.info/artikel/4116</htmlpath></article>
</articles></edition>