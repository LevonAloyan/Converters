<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2005</searchword><id>4164</id><udhid>UDH:TvAR/4164</udhid><titel>Hoofdlijnen van de nieuwe Zaaizaad- en Plantgoedwet</titel><searchwords><searchword>TvAR 1/2005</searchword><searchword>UDH:TvAR/4164</searchword></searchwords><attachments><attachment><name>2005_nr 1_Artikel_Burggraaf.pdf</name><extention>pdf</extention><url>https://denhollander.info/download/4123/ci</url></attachment></attachments><inleiding>1 Inleiding&#13;
Als er op het gebied van de landbouw één terrein is waarop Nederland van oudsher&#13;
een toonaangevende rol vervult, dan is het wel op het terrein van de ontwikkeling van&#13;
plantenrassen en de vermeerdering en verhandeling van teeltmateriaal daarvan. De&#13;
wettelijke regels voor de bescherming van de belangen van de ontwikkelaars van&#13;
nieuwe rassen, de ordening van de voor de handel beschikbare plantenrassen en de&#13;
kwaliteit van het te verhandelen teeltmateriaal zijn opgenomen in de Zaaizaad- en&#13;
Plantgoedwet. Deze wet, die van 1966 dateert, staat met de daarop gebaseerde lagere&#13;
regelgeving voor een belangrijk deel in het teken van de uitvoering van internationale&#13;
regelgeving. De regeling van het kwekersrecht, bedoeld voor de bescherming van de&#13;
kweekarbeid, dat wil zeggen het ontdekken en ontwikkelen van nieuwe plantenrassen,&#13;
vindt zijn grondslag in het Internationaal Verdrag tot bescherming van kweekproducten,&#13;
laatstelijk herzien bij Akte van 19 maart 1991 (hierna te noemen: UPOV-Verdrag).&#13;
De wettelijke regels voor de toelating van plantenrassen tot het handelsverkeer&#13;
en de hierbij gestelde eisen met betrekking tot de kwaliteit van het verhandelde materiaal&#13;
strekken ter implementatie van diverse Europese richtlijnen.&#13;
Hoewel het dus gaat om een terrein waarbij de nationale beleidsruimte betrekkelijk&#13;
gering is, is er toch alle aanleiding de nationale wetgeving te herzien. De huidige wet&#13;
is verouderd in opzet en systematiek, bevat een overdaad aan elkaar deels overlappende&#13;
procedures en is gemeten naar de huidige maatstaven onduidelijk bij de toedeling&#13;
van bevoegdheden en de verhouding tot het internationale recht.&#13;
Na een lang en intensief voortraject waarbij bij herhaling inbreng is geleverd door&#13;
en overleg is gevoerd met uitvoerende instanties, belangenorganisaties en andere&#13;
departementen, is daarom onlangs een voorstel voor een nieuwe Zaaizaad- en Plantgoedwet&#13;
bij de Tweede Kamer ingediend.1&#13;
In deze bijdrage ga ik eerst in op de hoofdlijnen van dit voorstel, waarna ik zal stilstaan&#13;
bij het vervolgtraject en enkele vragen die daarbij aan de orde zullen zijn. De&#13;
omvang van het wetsvoorstel maakt het onmogelijk uitvoerig bij alle onderwerpen&#13;
stil te staan; ik beperk mij op deze plaats derhalve tot een beknopte selectie van relevante&#13;
punten.&#13;
</inleiding><content>2 Hoofdlijnen van het wetsvoorstel&#13;
De belangrijkste inzet van het wetsvoorstel is te komen tot meer duidelijkheid, transparantie&#13;
en uniformiteit en daarmee tot een betere toegankelijkheid van de nationale&#13;
wettelijke procedures voor de toelating van plantenrassen, de verhandeling van teeltmateriaal&#13;
dat van die plantenrassen afkomstig is en de verlening van kwekersrecht.&#13;
De procedure voor de toelating van een plantenras tot het verkeer en de procedure&#13;
voor de verlening van een kwekersrecht zijn twee op zichzelf staande procedures. De&#13;
eerste procedure vindt zijn grondslag in richtlijn nr. 2002/53/EG2 als het gaat om&#13;
landbouwgewassen en richtlijn nr. 2002/55/EG3 voor zover het groentegewassen betreft.&#13;
Ook voor bosbouwgewassen geldt een eigen toelatingsprocedure, maar aangezien&#13;
deze procedure nogal op zichzelf staat, ga ik hier in deze bijdrage niet nader op in. De&#13;
tweede procedure is gebaseerd op het hiervoor al genoemde UPOV-Verdrag.&#13;
De inhoudelijke criteria voor de toelating van een plantenras respectievelijk de verlening&#13;
van een kwekersrecht stemmen echter voor een groot deel overeen: om te worden&#13;
toegelaten tot het handelsverkeer moet een ras voldoende homogeen, onderscheidbaar&#13;
en bestendig zijn (voor landbouwgewassen geldt bovendien dat een ras voldoende&#13;
cultuur- en gebruikswaarde moet bezitten); om in aanmerking te komen voor kwekersrecht&#13;
moet een ras behalve homogeen, onderscheidbaar en bestendig ook nieuw zijn.&#13;
De homogeniteit, onderscheidbaarheid en bestendigheid van een ras moeten worden&#13;
vastgesteld op basis van een technisch onderzoek; de in dit verband geldende onderzoekseisen&#13;
voor toelating en kwekersrecht zijn op communautair niveau op elkaar&#13;
afgestemd.4&#13;
De huidige wet brengt een koppeling aan tussen de toelatingsprocedure en de procedure&#13;
voor de verlening van kwekersrecht, die erop neerkomt dat bedrijven die een&#13;
nieuw ras hebben ontwikkeld en daarvan teeltmateriaal in de handel willen brengen,&#13;
dit in beginsel slechts kunnen bewerkstelligen door voor dit ras kwekersrecht aan te&#13;
vragen. Weliswaar bevat de wet ook een uitzondering op deze regel, maar het gevolg&#13;
hiervan is weer dat er in de praktijk meerdere procedures bestaan waarbij verschillende&#13;
instanties betrokken zijn. Dit wordt nog versterkt doordat er momenteel aparte&#13;
instanties belast zijn met het onderzoek naar de cultuur- en gebruikswaarde bij landbouwgewassen&#13;
en de toelating bij bosbouwgewassen. Al deze instanties houden eigen&#13;
registraties bij van toegelaten rassen, onderscheidenlijk rassen met kwekersrecht.&#13;
In het voorstel voor een nieuwe Zaaizaad- en Plantgoedwet wordt de wettelijke koppeling&#13;
tussen de toelating en de kwekersrechtverlening losgelaten. Bedrijven kunnen&#13;
voortaan zelf kiezen of zij toelating tot het verkeer wensen hetzij kwekersrecht dan&#13;
wel beide. Tegelijkertijd wordt vanwege de inhoudelijke samenhang tussen beide&#13;
procedures voorgesteld om één instantie, de nieuw op te richten Raad voor plantenrassen,&#13;
te belasten met zowel de toelating van plantenrassen als de verlening van kwekersrecht.&#13;
Tevens wordt er één centraal openbaar register gecreëerd waarin alle gegevens&#13;
met betrekking tot de toelating en de kwekersrechtverlening zijn opgenomen.&#13;
Het bijhouden van het register geschiedt eveneens door de Raad van plantenrassen.&#13;
Om erop toe te zien dat uitsluitend betrouwbaar teeltmateriaal dat voldoet aan de&#13;
Europese kwaliteitseisen in de handel wordt gebracht, worden in het wetsvoorstel&#13;
evenals in de huidige wet twee keuringsdiensten belast met de keuring van teeltmateriaal&#13;
en het houden van toezicht op de naleving. Dit betreft de Stichting Nederlandse&#13;
Algemene Keuringsdienst voor zaaizaad en pootgoed van landbouwgewassen en de&#13;
Stichting Nederlandse Algemene Kwaliteitsdienst Tuinbouw. Een belangrijk verschil&#13;
met de huidige situatie is wel dat waar de huidige wet het voor een groot deel aan de&#13;
keuringsdiensten overlaat om zelf ter uitvoering van de Europese regelgeving regels&#13;
te stellen in hun keuringsreglementen en hierbij te voorzien in een adequate naleving&#13;
van deze regels, voorschriften over deze onderwerpen voortaan hun beslag krijgen in&#13;
de wet zelf of in krachtens deze wet bij algemene maatregel van bestuur of bij ministeriële&#13;
regeling gestelde regels. Bepalend hiervoor is het gegeven dat het in hoofdzaak&#13;
gaat om regels ter implementatie van Europese regelgeving en dat de Aanwijzingen&#13;
voor de regelgeving voorschrijven dat zelfstandige bestuursorganen, waartoe de keuringsdiensten&#13;
moeten worden gerekend, slechts in beperkte mate mogen beschikken&#13;
over regelgevende bevoegdheid.&#13;
Hierbij is er nadrukkelijk voor gekozen bepaalde essentiële bevoegdheden van de&#13;
keuringsdiensten, zoals het vaststellen en in rekening brengen van tarieven voor verrichte&#13;
keuringsactiviteiten en het registreren of erkennen van bedrijven, van een expliciete&#13;
wettelijke basis te voorzien. Ook de hoofdlijnen van de procedure voor het in&#13;
de handel brengen van teeltmateriaal zijn in de wet zelf opgenomen. De uitwerking&#13;
van de kwaliteitseisen en de verdere invulling van de erkenningsystematiek zal op een&#13;
lager niveau worden geregeld.&#13;
Zowel voor de keuringsdiensten als voor de Raad voor plantenrassen geldt dat in het&#13;
wetsvoorstel bepalingen zijn opgenomen die moeten waarborgen dat wordt voldaan&#13;
aan de eisen die, onder andere ingevolge de Aanwijzingen voor de regelgeving, aan&#13;
zelfstandige bestuursorganen worden gesteld. In dit verband wordt aan de Minister&#13;
van Landbouw, Natuur en Voedselkwaliteit onder meer een aantal bevoegdheden&#13;
toegekend ten behoeve van een goede informatievoorziening en een adequate aansturing&#13;
en adequaat toezicht op het functioneren van de keuringsdiensten en de Raad.&#13;
Zo is voorzien in een algemene inlichtingenplicht en beschikt de minister over de&#13;
bevoegdheid om besluiten van de keuringsdiensten of de Raad te vernietigen of ingeval&#13;
van taakverwaarlozing alle noodzakelijke voorzieningen te treffen.&#13;
Daarnaast is in het wetsvoorstel voorzien in het verstrekken van jaarverslagen aan&#13;
de beide kamers der Staten-Generaal en bevat het wetsvoorstel een bepaling die de&#13;
keuringsdiensten en de Raad verplicht tot het treffen van voorzieningen, waardoor per-&#13;
sonen en instellingen die in contact met deze organisaties komen, in de gelegenheid&#13;
worden gesteld voorstellen tot verbeteringen van werkwijzen en procedures te doen.&#13;
In het kader van het algemene streven naar verbetering en uniformering van wetgeving&#13;
zijn ook op meer specifieke onderdelen van het wetsvoorstel verbeteringen ten opzichte&#13;
van de huidige situatie doorgevoerd. Zo bevat het wetsvoorstel onder meer een&#13;
uitbreiding van de mogelijkheden tot civielrechtelijke handhaving van het kwekersrecht&#13;
overeenkomstig andere wetten op het gebied van de intellectuele eigendom (o.a.&#13;
octrooien en merkenrecht). Ook is voorzien in eenduidige beroepsgangen voor zowel&#13;
civiele als bestuursrechtelijke geschillen die zich op grond van de wet zullen kunnen&#13;
voordoen: in civiele zaken staat in eerste aanleg beroep open bij de Rechtbank Den&#13;
Haag, gevolgd door de mogelijkheid van hoger beroep bij het Gerechtshof Den&#13;
Haag; in bestuursrechtelijke procedures vormt het College van Beroep voor het&#13;
bedrijfsleven de aangewezen beroepsinstantie. In bestuursrechtelijke procedures zal&#13;
bovendien de uniforme bezwaarprocedure van de Algemene wet bestuursrecht van&#13;
toepassing zijn. Hiermee komt een einde aan de veelheid aan beroepsgangen die de&#13;
huidige wet, mede als gevolg van de eerder gememoreerde overdaad aan procedures&#13;
en instanties, kent.&#13;
3 Vervolgtraject en discussiepunten&#13;
Het wetsvoorstel is op 11 juni 2004 bij de Tweede Kamer ingediend. De vaste commissie&#13;
voor Landbouw, Natuur en Voedselkwaliteit van de Tweede Kamer heeft op&#13;
2 juli 2004 het verslag uitgebracht.5 Uit het verslag kan worden opgemaakt dat de&#13;
vaste commissie de doelstellingen van het wetsvoorstel in grote lijnen onderschrijft.&#13;
Op 18 oktober 2004 is de nota naar aanleiding van het verslag uitgebracht.&#13;
Het wetsvoorstel staat thans geagendeerd voor behandeling in de Tweede Kamer in&#13;
de derde week van januari 2005. Indien de Tweede Kamer het wetsvoorstel aanvaardt,&#13;
zal het vervolgens ter behandeling aan de Eerste Kamer worden voorgelegd.&#13;
Thans wordt gewerkt aan de opstelling van de nota naar aanleiding van het verslag,&#13;
die gevolgd zal worden door verdere (mondelinge) behandeling in de Tweede Kamer&#13;
en de (schriftelijke en mondelinge) behandeling in de Eerste Kamer.&#13;
Voordat het wetsvoorstel tot wet verheven zal worden en in werking kan treden is het&#13;
voorts noodzakelijk dat ook de onderliggende regelgeving wordt voorbereid en vastgesteld.&#13;
Met de voorbereiding hiervan is inmiddels een start gemaakt.&#13;
Bij de invulling van de lagere regelgeving wordt gestreefd naar vereenvoudiging en&#13;
vermindering van regels. Het lijkt in ieder geval mogelijk om een forse reductie van&#13;
het aantal regelingen te bewerkstelligen. Waar onder de huidige wet nog sprake is van&#13;
ongeveer twintig algemene maatregelen van bestuur en een vergelijkbaar aantal ministeriële&#13;
regelingen, zou mijns inziens in de toekomst moeten kunnen worden volstaan&#13;
met slechts enkele algemene maatregelen van bestuur en ministeriële regelingen waarin&#13;
alle relevante aspecten met betrekking tot kwekersrecht en de toelating van respectievelijk&#13;
de handel in teelmateriaal op overzichtelijke en zoveel mogelijk samenhangende&#13;
en uniforme wijze zijn geregeld.&#13;
Inhoudelijke vragen die zich hierbij zullen voordoen, betreffen onder meer de vraag&#13;
in hoeverre gebruik gemaakt zal worden van de ruimte die sommige Europese richtlijnen,&#13;
in het bijzonder die voor landbouwgewassen, bieden om voor de eigen nationale&#13;
productie strengere eisen te stellen en de vraag hoe de concrete uitwerking van&#13;
technische kwaliteitsnormen zijn beslag dient te krijgen.&#13;
Wat de eerste vraag betreft, zal uitgangspunt zijn dat aanvullende nationale eisen op&#13;
basis van vrijwilligheid door het bedrijfsleven zelf zullen moeten worden ingevuld.&#13;
Thans zijn de aanvullende eisen als dwingende regels opgenomen in de keuringsreglementen&#13;
van de keuringsinstellingen; indachtig het huidige kabinetsbeleid waarin het&#13;
nastreven van een gelijk speelveld binnen Europa en de eigen verantwoordelijkheid&#13;
van het bedrijfsleven vooropstaat, ligt het niet in de rede dat aanvullende eisen langs&#13;
publiekrechtelijke weg dwingend zullen worden opgelegd. Dat ligt mogelijk anders als&#13;
vaststaat dat strengere regelgeving in het algemeen belang is, bijvoorbeeld in verband&#13;
met de exportpositie van Nederlandse producten, en er bovendien in de sector voldoende&#13;
draagvlak bestaat voor een algemeen geldende publiekrechtelijke regeling.&#13;
Bij de tweede vraag gaat het om de uitwerking van als doelvoorschrift geformuleerde&#13;
Europese kwaliteitsnormen, bijvoorbeeld de eis dat teeltmateriaal nagenoeg vrij moet&#13;
zijn van schadelijke organismen of voldoende groeikracht en afmetingen moet hebben.&#13;
Daarbij is de vraag wat in Nederland wordt verstaan onder ‘nagenoeg vrij van schadelijke&#13;
organismen’ respectievelijk ‘voldoende groeikracht en afmetingen’. Denkbaar is dat&#13;
die invulling geschiedt via een dwingend op te leggen concreet normvoorschrift (bijvoorbeeld:&#13;
teeltmateriaal moet in Nederland 99% ziektekiemvrij zijn); een andere mogelijkheid&#13;
is dat de abstracte norm in het kader van het toezicht op de naleving een nadere&#13;
invulling krijgt, in die zin dat bijvoorbeeld pas bij het overschrijden van een bepaalde&#13;
grens wordt opgetreden (bijv. ingeval sprake is van teeltmateriaal dat minder dan 99%&#13;
ziektekiemvrij is). Er is dan geen sprake van een aparte, zelfstandig te handhaven norm,&#13;
maar van een beleidsregel voor het hanteren van de abstract geformuleerde norm.&#13;
Het wetsvoorstel biedt de ruimte voor beide mogelijkheden. Indien de keuze zou&#13;
vallen op het opnemen van een aparte norm, kan dit ingevolge het wetsvoorstel zowel&#13;
op basis van een ministeriële regeling als op grond van een verordening in medebewind&#13;
van een productschap worden geregeld. Het wetsvoorstel biedt de ruimte om&#13;
productschappen in medebewind in te schakelen, bij voorkeur in situaties waarin dit&#13;
een specifieke meerwaarde heeft, bijvoorbeeld vanwege het technische karakter van&#13;
de normstelling of in verband met voordelen voor de uitvoering.&#13;
Het alternatief is dat de keuringsdiensten via hun interne controlevoorschriften een&#13;
nadere invulling geven aan de Europese kwaliteitsnormen. Het wetsvoorstel voorziet&#13;
hiertoe in de mogelijkheid tot het vaststellen van keuringsreglementen door de keuringsdiensten.&#13;
Deze reglementen behoeven wel de goedkeuring van de minister.&#13;
4 Afsluiting&#13;
Met de indiening van het wetsvoorstel bij de Tweede Kamer is het fundament gelegd&#13;
voor een nieuwe, moderne wet die de toonaangevende positie van Nederland op het&#13;
gebied van vermeerdering en ontwikkeling van nieuwe rassen in de toekomst moet&#13;
borgen en, waar mogelijk, versterken. Naast het tot een goed einde brengen van de&#13;
parlementaire behandeling is het de komende periode vooral zaak om het bouwwerk&#13;
dat nu in de steigers staat, verder te vervolmaken en daarbij ook de nog lege ruimtes&#13;
in te richten.&#13;
</content><legacyfootnotes>* Bewerkte tekst van een lezing, gehouden tijdens de Studiemiddag Kwekersrecht van de Vereniging voor&#13;
Agrarisch Recht op 30 september 2004.&#13;
** Mr. B. Burggraaf is als senior-wetgevingsjurist werkzaam bij de Directie Juridische Zaken van het&#13;
Ministerie van Landbouw, Natuur en Voedselkwaliteit en is uit dien hoofde direct betrokken geweest&#13;
bij de opstelling van het wetsvoorstel. Dit artikel is geschreven op persoonlijke titel.&#13;
1. Kamerstukken II 2003-2004, 29 650, nrs. 1-3.&#13;
2. Richtlijn van de Raad van de Europese Unie van 13 juni 2003 betreffende de gemeenschappelijke rassenlijst&#13;
van landbouwgewassen (Pb EG L 193).&#13;
3. Richtlijn van de Raad van de Europese Unie van 13 juni 2003 betreffende het in de handel brengen van&#13;
groentezaad (Pb EG L 193).&#13;
4. Zie in dit verband richtlijn nr. 2003/90/EG van de Commissie van de Europese Gemeenschappen van&#13;
6 oktober 2003 houdende bepalingen ter uitvoering van artikel 7 van richtlijn 2002/53/EG van de Raad&#13;
met betrekking tot de kenmerken waartoe het onderzoek van bepaalde rassen van landbouwgewassen&#13;
zich ten minste moet uitstrekken, en de minimumeisen voor dat onderzoek (Pb EU L 254) en richtlijn&#13;
nr. 2003/91/EG van de Commissie van de Europese Gemeenschappen van 6 oktober 2003 houdende&#13;
bepalingen ter uitvoering van artikel 7 van richtlijn 2002/55/EG van de Raad wat betreft de kenmerken&#13;
waartoe het onderzoek van bepaalde rassen van groentegewassen zich ten minste moet uitstrekken, en&#13;
de minimumeisen voor dat onderzoek (Pb EU L 254).&#13;
5. Kamerstukken II 2003-2004, 29 650, nr. 6.&#13;
</legacyfootnotes><footnotes><footnote/></footnotes><auteurs>mr. B. Burggraaf</auteurs><published>2005-01-01 00:00:00</published><modified>2005-01-01 00:00:00</modified><editiondate>2005-01-01</editiondate><htmlpath>https://denhollander.info/artikel/4164</htmlpath></article>
</articles></edition>