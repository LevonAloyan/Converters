<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2006</searchword><id>4040</id><udhid>UDH:TvAR/4040</udhid><titel>Ibes / Gemeente Nijmegen (TvAR 2006/5339)</titel><searchwords><searchword>TvAR 5/2006</searchword><searchword>TvAR 2006/5339</searchword><searchword>UDH:TvAR/4040</searchword></searchwords><attachments><attachment><name>2006_nr 5_Rechtspraak_5339.pdf</name><extention>pdf</extention><url>https://denhollander.info/download/3999/ci</url></attachment></attachments><inleiding>[BW art. 6:248]&#13;
&#13;
Gemeente heeft gronden gekocht en deze&#13;
aan de voormalige eigenaren verpacht.&#13;
Pachters stellen economisch eigenaar te zijn&#13;
gebleven van kasopstanden, die zij bij&#13;
levering mochten meenemen, maar die zijn&#13;
blijven staan. Over de oppervlakte van die&#13;
kasopstanden had volgens pachters de&#13;
reeds betaalde pacht niet voldaan hoeven te&#13;
worden.&#13;
Hof: economische eigendom is een begrip&#13;
dat geen vastomlijnde betekenis heeft. Het&#13;
komt erop aan wat partijen redelijkerwijs&#13;
van elkaar mochten verwachten. Gemeente&#13;
is eigenaresse van de glasopstanden&#13;
gebleven en mocht tot verpachting overgaan.&#13;
Uit de opvolgende pachtovereenkomsten&#13;
blijken de bedoelingen van partijen.&#13;
</inleiding><content>ARREST IN DE ZAAK VAN:&#13;
1 De vennootschap onder firma Handelskwekerij&#13;
Ibes v.o.f., gevestigd te Huissen,&#13;
en haar vennoten:&#13;
2 Wilhelmus Hendrikus Petrus Ibes, wonende&#13;
te Lent,&#13;
3 Henricus Johannes Maria Ibes, wonende te&#13;
Huissen,&#13;
appellanten,&#13;
procureur: mr. J.H. van Vliet,&#13;
tegen&#13;
de publiekrechtelijke rechtspersoon Gemeente&#13;
Nijmegen, gevestigd te Nijmegen,&#13;
geïntimeerde,&#13;
in hoger beroep niet verschenen.&#13;
1 Het geding in eerste aanleg&#13;
Voor de procedure in eerste aanleg wordt verwezen&#13;
naar de inhoud van de vonnissen van&#13;
11 november 2002, 9 december 2002 en 8 maart&#13;
2004, die de pachtkamer van de rechtbank&#13;
Arnhem, sector kanton, locatie Nijmegen tussen&#13;
appellanten (hierna gezamenlijk ook te&#13;
noemen: Ibes; appellanten sub 2 en 3 hierna&#13;
ook te noemen W.H.P. Ibes en H.J.M. Ibes)&#13;
als gedaagden en geïntimeerde (hierna ook te&#13;
noemen: de gemeente) als eiseres heeft gewezen.&#13;
Van de vonnissen van 9 december 2002&#13;
en 8 maart 2004 is een fotokopie aan dit arrest&#13;
gehecht.&#13;
2 Het geding in hoger beroep&#13;
2.1 Ibes heeft bij exploot van 7 april 2004 aangezegd&#13;
van het vonnis van 8 maart 2004 in&#13;
hoger beroep te komen, met dagvaarding van&#13;
de gemeente voor dit hof.&#13;
2.2 Bij memorie van grieven heeft Ibes twee&#13;
grieven tegen het bestreden vonnis en de daaraan&#13;
ten grondslag liggende tussenvonnissen&#13;
aangevoerd en toegelicht, heeft zij bewijs aangeboden&#13;
en heeft zij geconcludeerd dat het&#13;
hof het bestreden vonnis en de daaraan ten&#13;
grondslag liggende tussenvonnissen zal vernietigen&#13;
en bij arrest, voor zover mogelijk uitvoerbaar&#13;
bij voorraad, de gemeente alsnog&#13;
niet-ontvankelijk zal verklaren en haar vorderingen&#13;
zal afwijzen, dan wel subsidiair een&#13;
bedrag zal toewijzen groot € 2.534,12 en de&#13;
gemeente zal veroordelen in de kosten van&#13;
beide instanties.&#13;
2.3 De gemeente is in hoger beroep niet verschenen.&#13;
Tegen haar is verstek verleend.&#13;
2.4 Vervolgens heeft Ibes de stukken voor het&#13;
wijzen van arrest aan het hof overgelegd. Op&#13;
verzoek van de griffier heeft Ibes ontbrekende&#13;
stukken nagezonden.&#13;
3 De grieven&#13;
Ibes heeft de volgende grieven aangevoerd:&#13;
Grief I:&#13;
Ten onrechte heeft de pachtkamer in het tussenvonnis&#13;
van 29 december 2002 overwogen&#13;
(R.O. 3) dat Ibes niet het gehele perceel ter&#13;
grootte van 7.860 m2 zou pachten van de&#13;
gemeente, doch enkel de glasopstanden ter&#13;
grootte van circa 3.865 m2 en Ibes dienovereenkomstig&#13;
een bewijsopdracht gegeven.&#13;
Grief II:&#13;
Ten onrechte heeft de pachtkamer (het hof&#13;
leest:) de hoofdsom, de contractuele rente en&#13;
(een deel van) de proceskosten aan de gemeente&#13;
toegewezen.&#13;
De motivering van de beslissing in&#13;
hoger beroep&#13;
4.1 Het gaat in deze zaak – kort weergegeven&#13;
– om het volgende. W.H.P. Ibes en H.J.M.&#13;
Ibes hebben bij overeenkomst ondertekend&#13;
op 21 februari 1995, aan de gemeente verkocht&#13;
het perceel met opstallen kadastraal&#13;
bekend Gemeente Lent, sectie A, nr 846 ter&#13;
grootte van 7.860 m2. Op 16 mei 1995 is de&#13;
akte van levering gepasseerd. Feitelijke oplevering&#13;
heeft in december 1998 plaatsgevonden.&#13;
Tussen de gemeente als verpachtster en&#13;
Ibes als pachtster zijn de volgende door de&#13;
grondkamer goedgekeurde schriftelijke pachtovereenkomsten&#13;
tot stand gekomen:&#13;
Pachttermijn Pachtsom&#13;
1 januari 1999 tot en met&#13;
30 november 1999 ƒ 27.500,–&#13;
1 maart 2000 tot en met&#13;
31 oktober 2000 ƒ 32.500,–&#13;
1 maart 2001 tot en met&#13;
31 oktober 2001 ƒ 30.000,–.&#13;
Stellende dat Ibes haar betalingsverplichtingen&#13;
niet is nagekomen heeft de gemeente Ibes tot&#13;
betaling gesommeerd. Betaling is echter uitgebleven,&#13;
waarop de gemeente Ibes heeft gedagvaard.&#13;
Na verweer van Ibes heeft de pachtkamer&#13;
Ibes toegelaten te bewijzen dat Ibes in&#13;
afwijking van hetgeen in de pachtovereenkomst&#13;
met de gemeente is vermeld, van de&#13;
gemeente enkel de glasopstanden ter grootte&#13;
van 3.865 m2 heeft gepacht, zulks voor een&#13;
bedrag van ƒ 0,60 per m2 vermeerderd met&#13;
ƒ 250,– ingaande 1 maart 2001 voor de woning&#13;
met huisnummer 40.&#13;
Na getuigenverhoor heeft de pachtkamer geoordeeld&#13;
dat het bewijs niet is geleverd en&#13;
heeft zij de vorderingen van de gemeente toegewezen.&#13;
Daartegen komt Ibes in hoger beroep&#13;
op.&#13;
4.2 De eerste grief betoogt dat de bewijsopdracht&#13;
onjuist is geformuleerd. Het hof&#13;
begrijpt deze grief, zoals toegelicht door Ibes,&#13;
aldus dat Ibes toegelaten had dienen te worden&#13;
te bewijzen dat als basis voor de berekening&#13;
van de pachtprijs van ƒ 0,60 per m2 voor&#13;
de glasopstanden niet het totaal van de glasopstanden,&#13;
groot 3.865 m2, had moeten worden&#13;
genomen, maar 3.865 m2 verminderd met&#13;
de oppervlakte die Ibes aan zichzelf mocht&#13;
houden en waarvan de (economische) eigendom&#13;
bij Ibes is blijven berusten. Wat zij aan&#13;
zichzelf mocht houden omvat, naar de stelling&#13;
van Ibes, de glasopstanden welke zijn aangegeven&#13;
op een tekening behorende bij de ongedateerde&#13;
brief van de gemeente aan W.H.P.&#13;
Ibes en H.J.M. Ibes (productie bij akte uitlating&#13;
contra-enquête en overlegging stukken),&#13;
kennelijk groot 1.390 m2. Naar bedoelde brief&#13;
wordt verwezen in artikel 14.2 van de koopovereenkomst,&#13;
waarbij W.H.P. Ibes en H.J.M.&#13;
Ibes het perceel aan de gemeente verkochten.&#13;
4.3 Naar de stelling van Ibes is zij (bedoeld zal&#13;
zijn W.H.P. en H.J.M. Ibes) economisch eigenaar&#13;
van de kassen op de 1.390 m2 gebleven,&#13;
hetgeen zij baseert op artikel 14.2 van de&#13;
koopovereenkomst en een gestelde nadere&#13;
overeenkomst van 19 april 1995. Laatstbedoelde&#13;
overeenkomst is niet in het geding&#13;
gebracht. Volgens de stellingen van Ibes is bij&#13;
die overeenkomst vastgelegd dat zij gerechtigd&#13;
was een deel van de glasopstanden bij&#13;
vertrek mee te nemen.&#13;
Het hof oordeelt als volgt. Economische&#13;
eigendom is een begrip dat geen vastomlijnde&#13;
betekenis heeft. Het komt erop aan wat partijen&#13;
terzake over en weer redelijkerwijs hebben&#13;
mogen verwachten. Uit de stellingen van Ibes&#13;
volgt dat zij gerechtigd was om vóór de feitelijke&#13;
oplevering eind 1998 1.390 m2 glasopstanden&#13;
weg te nemen, maar ook dat zij dat&#13;
niet heeft gedaan. De gemeente is derhalve&#13;
eigenaresse van die glasopstanden gebleven.&#13;
Voor zover de stellingen van Ibes aldus moeten&#13;
worden begrepen, dat zij op grond van de&#13;
nadere overeenkomst van 19 april 1995&#13;
gerechtigd is om te zijner tijd, bij gelegenheid&#13;
van haar feitelijk vertrek, alsnog de glasopstanden&#13;
weg te nemen, geldt daarvoor dat&#13;
die omstandigheid op zichzelf niet belet dat&#13;
de gemeente tot dat moment die glasopstanden&#13;
aan Ibes verpacht. Dat zulks inderdaad de&#13;
bedoeling van partijen is geweest, volgt – tot&#13;
op tegenbewijs – uit de omschrijving van het&#13;
gepachte in de successieve pachtovereenkomsten.&#13;
Uit de schriftelijke verklaring en de&#13;
getuigenverklaring van Lalleman volgt slechts&#13;
dat deze het achteraf bezien juister zou hebben&#13;
gevonden indien bedoelde pachtopstanden&#13;
niet in de berekening van de pachtprijs&#13;
zouden zijn betrokken en niet dat de pachtovereenkomsten&#13;
de toenmalige bedoeling van&#13;
partijen niet juist weergeven. Ook uit de eigen&#13;
stellingen van Ibes kan dat laatste niet worden&#13;
afgeleid. In dit verband merkt het hof op dat&#13;
hetgeen Lalleman heeft verklaard over de&#13;
wijze waarop hij de pachtprijs heeft berekend,&#13;
niet kan wegnemen dat Ibes destijds met de&#13;
gemeente pachtprijzen is overeengekomen zoals&#13;
onder 4.1 weergegeven. Het moet er derhalve&#13;
voor worden gehouden dat partijen met&#13;
de (hiervoor veronderstelde) afspraak dat Ibes&#13;
bij haar feitelijk vertrek alsnog 1.390 m2 glasopstanden&#13;
zal mogen wegnemen, niet hebben&#13;
beoogd om Ibes het gebruik om niet van die&#13;
glasopstanden te gunnen voor de periode&#13;
daaraan voorafgaand.&#13;
4.4 Uit het voorgaande volgt dat grief I vergeefs&#13;
is voorgesteld. Grief II, die naast grief I&#13;
geen zelfstandige betekenis heeft en niet is&#13;
toegelicht, kan evenmin slagen.&#13;
4.5 Ibes heeft gesteld, dat zij op 21 juli 2004&#13;
een bedrag van € 4.000,– aan de gemeente&#13;
heeft voldaan. Indien deze betaling inderdaad&#13;
is verricht komt zij in mindering op het nog&#13;
door Ibes verschuldigde.&#13;
4.6 Het hof zal het bewijsaanbod van Ibes&#13;
passeren, omdat het geen betrekking heeft op&#13;
concrete stellingen die, gelet op hetgeen reeds&#13;
onder 4.3 is overwogen, tot een ander dan het&#13;
daar reeds vermelde oordeel kunnen leiden.&#13;
Bovendien heeft in eerste aanleg reeds bewijslevering&#13;
plaatsgehad en heeft Ibes niet aangevoerd&#13;
op welke punten nog niet gehoorde&#13;
getuigen kunnen verklaren, noch wat de reeds&#13;
gehoorde getuigen in aanvulling op hun reeds&#13;
in eerste aanleg afgelegde verklaringen nader&#13;
naar voren kunnen brengen.&#13;
4.7 Als de in het ongelijk gestelde partij zal&#13;
Ibes in de kosten van het hoger beroep worden&#13;
veroordeeld&#13;
Beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van&#13;
de rechtbank Arnhem, sector kanton, locatie&#13;
Nijmegen van 8 maart 2004;&#13;
veroordeelt Ibes in de kosten van het hoger&#13;
beroep, tot aan deze uitspraak aan de zijde&#13;
van de gemeente begroot op nihil.</content><legacyfootnotes/><footnotes><footnote/></footnotes><auteurs/><published>2006-05-01 00:00:00</published><modified>2006-05-01 00:00:00</modified><editiondate>2006-05-01</editiondate><htmlpath>https://denhollander.info/artikel/4040</htmlpath></article>
</articles></edition>