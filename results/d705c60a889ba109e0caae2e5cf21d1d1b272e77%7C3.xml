<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2013</searchword><id>10435</id><udhid>UDH:TvAR/10435</udhid><titel> Terug bij af</titel><searchwords><searchword>TvAR 3/2013</searchword><searchword>UDH:TvAR/10435</searchword></searchwords><attachments><attachment><name>TvAR2013_03_01_Terug.pdf</name><extention>pdf</extention><url>https://denhollander.info/download/8963/ci</url></attachment></attachments><inleiding>Op 29 september 1995 wees de Hoge Raad arrest in de zaak Coppens/Bom (NJ 1996, 70). Centraal stond de vraag of art. 2a Pachtnormenbesluit 1977 onverbindend was, gelet op het bepaalde in art. 14 Pachtwet. Ingevolge lid 1 van laatst bedoeld artikel was nietig ‘elk beding in een pachtovereenkomst, ingevolge hetwelk de geldelijke lasten, welke de verpachter door publiekrechtelijke lichamen zijn of zullen worden opgelegd, geheel of ten dele ten laste van de pachter komen’. Het tweede lid bevatte een specifieke uitzondering voor lasten die het ge­volg waren van landinrichting. Volgens art. 2a Pachtnormenbesluit 1977 kon, indien de pach­ter ingevolge de Waterschapswet geen pachtersomslag was verschuldigd, de pachtprijs met maximaal 50% van de voor het betrokken jaar vastgestelde waterschapslasten worden ver­meerderd.&#13;
</inleiding><content>De Hoge Raad beantwoordde de vraag in ontkennende zin: art. 2a van het besluit was niet onverbindend, omdat art. 14 Pachtwet blijkens de parlementaire geschiedenis slechts wilde voorkomen dat de verpachter door middel van een beding als daar omschreven het aan de ei­gendom van de grond verbonden risico van tevoren niet te berekenen verhogingen van de las­ten geheel of gedeeltelijk zou kunnen afwentelen op zijn pachter. Mijns inziens viel er voor de aldus verworpen stellingen van de in het ongelijk gestelde partij wel het een en ander te zeggen. Evenzeer was immers verdedigbaar dat art. 14 Pachtwet de pachter beoogde te be­schermen tegen verhoging van zijn betalingsverplichtingen, die wegens de onvoorzienbaar­heid ervan niet konden worden betrokken in de toetsing van de overeengekomen pachtprijs door de grondkamer. Hoewel art. 2a van het besluit uiteraard geen beding in een pachtover­eenkomst betrof, stond het met de zojuist door mij gegeven uitleg van art. 14 Pachtwet op ge­spannen voet. In verband hiermee was het beter geweest indien de wetgever de tekst van art. 2a als lid 3 aan art. 14 Pachtwet had toegevoegd.&#13;
Met de komst van Titel 7.5 BW was de discussie uit de wereld. De regel van art. 14 lid 1 Pachtwet werd overgenomen in art. 7:399a BW; de uitzondering van het tweede lid in art. 7:329 BW. De regel van art. 2a Pachtnormenbesluit 1977 kwam – nadat zij eerst was overge­nomen in art. 8 Pachtnormenbesluit 1995 - in andere bewoordingen terecht in art. 7:334 BW. Doordat deze voorschriften deel uitmaakten van dezelfde formele wet, vormde de één een uitzondering op de andere waarvan de toelaatbaarheid was gegeven. Opmerkelijk was dat de regel van art. 2a ook nog eens werd opgenomen in art. 22 Pachtprijzenbesluit 2007.&#13;
Het zal niet iedereen zijn opgevallen dat art. 7:334 BW ruim een jaar geleden – per 1 januari 2012 – uit Titel 7.5 BW werd geschrapt. We zijn dus weer terug bij af. Is art. 22 Pachtprijzen­besluit 2007 onverbindend, gelet op het bepaalde in art. 7:329 en 7:399a BW? Ik ga er voor­alsnog maar van uit dat het arrest inzake Coppens/Bom weer uit het stof moet worden ge­haald.&#13;
</content><legacyfootnotes/><footnotes><footnote/></footnotes><auteurs>G.M.F. Snijders&#13;
</auteurs><published>2013-03-01 00:00:00</published><modified>2013-03-01 00:00:00</modified><editiondate>2013-03-01</editiondate><htmlpath>https://denhollander.info/artikel/10435</htmlpath></article>
</articles></edition>