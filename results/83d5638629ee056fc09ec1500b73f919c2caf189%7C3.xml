<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2004</searchword><id>3644</id><udhid>UDH:TvAR/3644</udhid><titel>Commissie / Nederland (TvAR 2004/5225)</titel><searchwords><searchword>TvAR 6/2004</searchword><searchword>TvAR 2004/5225</searchword><searchword>UDH:TvAR/3644</searchword></searchwords><attachments><attachment><name>2004_nr 6_Rechtspraak_5225.pdf</name><extention>pdf</extention><url>https://denhollander.info/download/3641/ci</url></attachment></attachments><inleiding>[EG-verdrag, art. 87; Meststoffenwet,&#13;
art. 4 e.v.]&#13;
&#13;
De vrijstellingen in het kader van het&#13;
Mineralenaangiftesysteem voor kas- en&#13;
substraatteelt zijn aan te merken als&#13;
verboden steunmaatregel.</inleiding><content>ARREST VAN HET HOF&#13;
(VIJFDE KAMER) 29 APRIL2004&#13;
“Steunmaatregelen van de staten – Gedeeltelijke&#13;
vrijstelling van mineralenheffingen voor&#13;
kas- of substraatteelt””&#13;
In zaak C-159/01,&#13;
Koninkrijk der Nederlanden, vertegenwoordigd&#13;
door J. van Bakel als gemachtigde, domicilie&#13;
gekozen hebbende te Luxemburg,&#13;
verzoeker,&#13;
tegen&#13;
Commissie van de Europese Gemeenschappen,&#13;
vertegenwoordigd door D.Triantafyllou&#13;
en H.van Vliet als gemachtigden, domicilie&#13;
gekozen hebbende te Luxemburg,&#13;
verweerster,&#13;
betreffende gedeeltelijke nietigverklaring van&#13;
beschikking 2001/371/EG van de Commissie&#13;
van 21 december2000 betreffende de vrijstelling&#13;
van mineralenheffingen op grond van de&#13;
Meststoffenwet die Nederland voornemens is&#13;
toe te kennen (PB 2001, L130, blz.42),&#13;
wijst&#13;
HET HOF VAN JUSTITIE&#13;
(VIJFDE KAMER),&#13;
samengesteld als volgt: P. Jann, waarnemend&#13;
voor de president van de Vijfde kamer, A.&#13;
Rosas en S. von Bahr (rapporteur), rechters,&#13;
advocaat-generaal: P. Léger,&#13;
griffier: M.-F. Contet, hoofdadministrateur,&#13;
gezien het rapport ter terechtzitting,&#13;
gehoord de pleidooien van partijen ter terechtzitting&#13;
van 29 januari 2003, waarbij het&#13;
Koninkrijk der Nederlanden werd vertegenwoordigd&#13;
door C. Wissels als gemachtigde, en&#13;
de Commissie door H. van Vliet,&#13;
gehoord de conclusie van de advocaat-generaal&#13;
ter terechtzitting van 12 juni2003,&#13;
het navolgende&#13;
ARREST&#13;
1 Bij verzoekschrift, neergelegd ter griffie van&#13;
het Hof op 11april 2001, heeft het Koninkrijk&#13;
der Nederlanden krachtens artikel 230 EG&#13;
verzocht om gedeeltelijke nietigverklaring van&#13;
beschikking 2001/371/EG van de Commissie&#13;
van 21 december 2000 betreffende de vrijstelling&#13;
van mineralenheffingen op grond van de&#13;
Meststoffenwet die Nederland voornemens is&#13;
toe te kennen (PB 2001, L130, blz. 42; hierna:&#13;
“bestreden beschikking”).&#13;
Toepasselijke bepalingen&#13;
Gemeenschapswetgeving&#13;
2 Artikel 87, lid 1, EG bepaalt:&#13;
“Behoudens de afwijkingen waarin dit Verdrag&#13;
voorziet, zijn steunmaatregelen van de&#13;
staten of in welke vorm ook met staatsmiddelen&#13;
bekostigd, die de mededinging door&#13;
begunstiging van bepaalde ondernemingen of&#13;
bepaalde producties vervalsen of dreigen te&#13;
vervalsen, onverenigbaar met de gemeenschappelijke&#13;
markt, voorzover deze steun het handelsverkeer&#13;
tussen de lidstaten ongunstig&#13;
beïnvloedt.”&#13;
3 Volgens punt 2 van mededeling 98/C 384/03&#13;
van de Commissie over de toepassing van de&#13;
regels betreffende steunmaatregelen van de&#13;
staten op maatregelen op het gebied van de&#13;
directe belastingen op ondernemingen (PB&#13;
C384, blz.3; hierna: “mededeling betreffende&#13;
steunmaatregelen van de staten op het gebied&#13;
van de directe belastingen”), heeft deze mededeling&#13;
tot doel, in het geval van belastingmaatregelen&#13;
verduidelijkingen aan te brengen&#13;
voor de kwalificatie als steunmaatregel in de&#13;
zin van artikel 87, lid 1, EG.&#13;
4 Volgens punt 16 van de mededeling betreffende&#13;
steunmaatregelen van de staten op het&#13;
gebied van de directe belastingen gaat het er&#13;
“[b]ij de toepassing van artikel[87], lid1, [EG]&#13;
op een belastingmaatregel [...] in de eerste&#13;
plaats om dat deze maatregel een uitzondering&#13;
op de toepassing van het belastingstelsel ten&#13;
gunste van bepaalde ondernemingen in die&#13;
lidstaat behelst. Eerst moet derhalve worden&#13;
vastgesteld welke algemene regeling van toepassing&#13;
is. Vervolgens moet worden nagegaan of&#13;
de uitzondering of differentiaties binnen die&#13;
regeling gerechtvaardigd worden ‘door de aard&#13;
of de opzet van het belastingstelsel’, dat wil zeggen&#13;
of zij rechtstreeks voortvloeien uit de basisof&#13;
hoofdbeginselen van het belastingstelsel&#13;
van de onderhavige lidstaat. Indien dit niet het&#13;
geval is, gaat het om een steunmaatregel.”&#13;
5 Volgens punt 23 van dezelfde mededeling&#13;
betekent “[h]et feit dat sommige maatregelen&#13;
differentieel van aard zijn, [...] niet noodzakelijk&#13;
dat zij als steunmaatregelen moeten worden&#13;
beschouwd. Dit geldt voor maatregelen&#13;
die door hun economische rationaliteit noodzakelijk&#13;
of functioneel voor de doeltreffendheid&#13;
van het belastingstelsel zijn. Het is echter&#13;
de taak van de lidstaat een dergelijke rechtvaardiging&#13;
aan te voeren.”&#13;
6 In punt 5.5.1 van haar communautaire richtsnoeren&#13;
voor staatssteun in de landbouwsector&#13;
van 1 februari 2000 (PB C28, blz.2), zoals&#13;
gerectificeerd op 12 augustus 2000 (PB C 232,&#13;
blz.17; hierna: “richtsnoeren”), merkt de&#13;
Commissie op dat zij:&#13;
“[...] normaal niet in[stemt] met exploitatiesteun&#13;
die bedrijven, waaronder landbouwbedrijven,&#13;
bevrijdt van kosten als gevolg van&#13;
de door hen veroorzaakte vervuiling of overlast.&#13;
De Commissie zal slechts uitzonderingen&#13;
op dit beginsel toestaan in omstandigheden&#13;
waarin daarvoor goede redenen zijn.”&#13;
7 BijlageIII bij richtlijn 91/676/EEG van de&#13;
Raad van 12 december 1991 inzake de bescherming&#13;
van water tegen verontreiniging&#13;
door nitraten uit agrarische bronnen (PB&#13;
L375, blz.1; hierna: “nitraatrichtlijn”), bevat&#13;
de maatregelen die moeten worden opgenomen&#13;
in bepaalde actieprogramma’s:&#13;
“[...]&#13;
2. Deze maatregelen moeten waarborgen dat&#13;
de elk jaar op of in de bodem gebrachte hoeveelheid&#13;
dierlijke mest, met inbegrip van die&#13;
welke door de dieren zelf wordt opgebracht,&#13;
voor elk landbouw- of veehouderijbedrijf een&#13;
bepaalde hoeveelheid per hectare niet overschrijdt.&#13;
Deze bepaalde hoeveelheid per hectare is de&#13;
hoeveelheid mest die 170 kgN bevat. De lidstaten&#13;
mogen evenwel:&#13;
a) voor het eerste actieprogramma van vier&#13;
jaar een maximaal 210 kgN bevattende hoeveelheid&#13;
dierlijke mest toestaan;&#13;
b) gedurende en na het eerste actieprogramma&#13;
van vier jaar andere hoeveelheden dan de&#13;
bovengenoemde vaststellen. Deze hoeveelheden&#13;
moeten zodanig worden vastgesteld dat&#13;
geen afbreuk wordt gedaan aan het bereiken&#13;
van de in artikel1 genoemde doelstellingen, en&#13;
zij moeten worden gemotiveerd aan de hand&#13;
van objectieve criteria [...]&#13;
[...]&#13;
Indien een lidstaat krachtens dit puntb een&#13;
andere hoeveelheid toestaat, doet hij daarvan&#13;
mededeling aan de Commissie, die de motivering&#13;
volgens de procedure van artikel9 bestudeert.&#13;
[...]”&#13;
Nationale wetgeving&#13;
8 De regeling voor het gebruik van meststoffen&#13;
is een stelsel van heffingen op mineralen,&#13;
“Mineralenaangiftesysteem” (hierna: “MINAS”)&#13;
genoemd. De krachtens het MINAS geldende&#13;
rechten en verplichtingen zijn geregeld in de&#13;
artikelen14 tot en met 54 van de Wet van&#13;
27 november 1986 houdende regelen inzake&#13;
het verhandelen van meststoffen en de afvoer&#13;
van mestoverschotten (Stb.1986, blz. 590),&#13;
zoals gewijzigd bij de wet van 16 september&#13;
1999 (Stb.1999, blz. 406; hierna: “Meststoffenwet”).&#13;
9 Het MINAS is een stelsel dat het gebruik&#13;
van meststoffen reguleert door de toepassing&#13;
van “verliesnormen”. Dit stelsel heeft tot doel&#13;
de verliezen van stikstof en fosfaat door landbouwbedrijven&#13;
door infiltratie in het milieu te&#13;
beperken. Om deze doelstelling te bereiken&#13;
verplicht het de exploitant, geen stikstof-en&#13;
fosfaatverliezen te veroorzaken die schadelijk&#13;
zijn voor het milieu.&#13;
10 Het MINAS is gebaseerd op het streven&#13;
naar een evenwichtig gebruik van stikstof en&#13;
fosfaat door de bedrijven. De toevoer van fosfaat&#13;
en stikstof in het bedrijf mag niet hoger&#13;
zijn dan de afvoer van fosfaat en stikstof uit&#13;
het bedrijf, plus een “toelaatbaar verlies”. Het&#13;
“toelaatbaar verlies” wordt bepaald door de&#13;
verliesnormen voor stikstof en fosfaat die in&#13;
de Meststoffenwet zijn vastgesteld met het&#13;
oog op de milieubescherming. Elk landbouwbedrijf&#13;
moet overeenkomstig hoofdstuk IV&#13;
van genoemde wet een heffing betalen wanneer&#13;
de aanvoer van stikstof en fosfaat in een&#13;
bedrijf hoger is dan de afvoer van deze mineralen&#13;
uit het bedrijf en daarbij in deze wet&#13;
vastgestelde verliesnormen worden overschreden.&#13;
11 De Nederlandse autoriteiten hebben&#13;
krachtens de regeling van 12 januari 1999 van&#13;
de Minister van Landbouw, Natuurbeheer en&#13;
Visserij (Stb.1999, nr.9; hierna: “vrijstellingsregeling)&#13;
voorzien in de mogelijkheid om vrijstelling&#13;
te verlenen.&#13;
12 Krachtens artikel 2 van de vrijstellingsregeling&#13;
genieten kleine extensieve veehouderijen,&#13;
de zogenaamde “hobbyisten”, volledige vrijstelling.&#13;
13 Krachtens de artikelen3 tot en met 9 van de&#13;
vrijstellingsregeling zijn tuinbouwbedrijven&#13;
die kasteelt of substraatteelt verrichten, vrijgesteld&#13;
ten belope van een maximale belastbare&#13;
hoeveelheid meststoffen van 460 kg fosfaat en&#13;
800 kg stikstof per hectare van de gemiddelde&#13;
oppervlakte groeimedium of terrein die in het&#13;
kalenderjaar bij het bedrijf voor deze vorm&#13;
van teelt daadwerkelijk in gebruik is.&#13;
14 Ingevolge artikel11, sub b, van de vrijstellingsregeling&#13;
genieten tuincentra die eveneens&#13;
kas-of substraatteelt verrichten, voor fosfaat&#13;
dezelfde gedeeltelijke vrijstelling als die welke&#13;
in artikel3 van deze regeling voor de in het&#13;
vorige punt vermelde tuinbouwbedrijven is&#13;
voorzien.&#13;
15 Volgens artikel13 van de vrijstellingsregeling&#13;
gelden deze vrijstellingen met terugwerkende&#13;
kracht tot 1 januari 1998, op welke&#13;
datum het bij hoofdstuk IV van de Meststoffenwet&#13;
ingevoerde heffingstelsel in werking&#13;
is getreden.&#13;
De feiten van het geding&#13;
16 Bij brief van 7 oktober 1999, ingeschreven&#13;
op 13 oktober daaraanvolgend, meldde het&#13;
Koninkrijk der Nederlanden bij de Commissie&#13;
een aantal vrijstellingen van bij de Meststoffenwet&#13;
ingestelde mineralenheffingen aan.&#13;
Bij brief van 10 januari 2000 verstrekte het&#13;
de Commissie aanvullende inlichtingen.&#13;
17 In de eerste plaats werden de “hobbyisten”&#13;
vrijgesteld van de mineralenheffingen. In de&#13;
tweede plaats genoten de tuinbouwbedrijven&#13;
die kas- of substraatteelt verrichtten, gedeeltelijke&#13;
vrijstelling van deze heffingen. In de&#13;
derde plaats was voorzien in een vrijstelling&#13;
voor de tuinbouwcentra.&#13;
18 De Nederlandse autoriteiten stelden dat de&#13;
betrokken heffingsvrijstellingen gerechtvaardigd&#13;
waren door “de aard of de opzet van het&#13;
stelsel” in de zin van de mededeling betreffende&#13;
steunmaatregelen van de staten op het&#13;
gebied van de directe belastingen en dat zij&#13;
derhalve geen steunmaatregelen van de staat&#13;
in de zin van artikel 87, lid 1, EG vormden.&#13;
19 Met betrekking tot de tuinbouwbedrijven&#13;
en de tuincentra die tuinbouwactiviteiten verrichtten,&#13;
betoogden de Nederlandse autoriteiten&#13;
dat de voor de betrokken bedrijven vastgestelde&#13;
forfaitaire vrijstellingen van 460 kg&#13;
fosfaat en 800 kg stikstof waren berekend op&#13;
basis van de onderzoeksgegevens van het&#13;
Proefstation voor de Bloemisterij en Glasgroenten&#13;
met betrekking tot de opname van&#13;
fosfaat en stikstof door onder glas geteelde&#13;
gewassen. Blijkens deze gegevens bedroeg de&#13;
fosfaat- en stikstofopname van onder glas&#13;
geteelde gewassen gemiddeld 460 kg fosfaat&#13;
en 800 kg stikstof per jaar per hectare. Deze&#13;
opname was dus veel hoger dan voor in open&#13;
grond geteelde gewassen. Dit vond zijn verklaring&#13;
in het feit, dat de productie bij glasteelt&#13;
acht maal zo hoog was dan bij teelt in&#13;
open grond. Daarom waren deze forfaits&#13;
hoger dan de forfaits voor akkerbouwbedrijven&#13;
en overschreden zij de normen van de&#13;
nitraatrichtlijn.&#13;
20 Bij brief van 20 maart 2000 stelde de Commissie&#13;
het Koninkrijk der Nederlanden in&#13;
kennis van haar besluit om de procedure van&#13;
artikel88, lid2, EG in te leiden ten aanzien van&#13;
de voorgenomen vrijstellingen.&#13;
21 Met betrekking tot de vrijstelling ten gunste&#13;
van de tuinbouw stelde de Commissie vast&#13;
dat de gebruikte grond of het gebruikte substraat&#13;
gelet op “de aard of de opzet van het&#13;
stelsel” moest worden gelijkgesteld met landbouwgrond&#13;
en dat dezelfde normen voor de&#13;
aanvoer van mineralen moesten worden toegepast.&#13;
Bij een normale toepassing van het&#13;
aan- en afvoersysteem zou dan een gelijke&#13;
behandeling worden gewaarborgd en zou er&#13;
geen sprake zijn van staatssteun. De Commissie&#13;
stelde vast dat de mogelijke aanvoer veel&#13;
hoger leek te liggen (460 kg fosfaat en 800 kg&#13;
stikstof per hectare). Volgens haar leek er dus&#13;
geen aan het stelsel inherente reden te zijn om&#13;
de voorgenomen vrijstelling aan de tuinbouw&#13;
te verlenen.&#13;
22 Met betrekking tot de vrijstelling voor&#13;
tuincentra die zelf tuinbouwactiviteiten verrichtten,&#13;
leek volgens de Commissie evenwel&#13;
geen reden te bestaan om de voorgenomen&#13;
vrijstelling toe te kennen, voorzover dezelfde&#13;
regeling zowel voor grondgebonden tuinbouw&#13;
als voor niet-grondgebonden tuinbouw gold.&#13;
23 Ten slotte betwijfelde de Commissie of de&#13;
Meststoffenwet en vrijstellingsregeling verenigbaar&#13;
waren met de nitraatrichtlijn.&#13;
24 De Commissie wees er met name op dat de&#13;
toelaatbare hoeveelheid stikstof voor tuincentra&#13;
en tuinbouwbedrijven veel hoger lag dan&#13;
de normen van de nitraatrichtlijn (170 kg stikstof&#13;
per hectare – voor een periode van vier&#13;
jaar was bij wijze van uitzondering een maximumhoeveelheid&#13;
van 210 kg toegestaan). Bij&#13;
gebrek aan gegevens over het verlies van&#13;
nitraat naar het water en rekening houdend&#13;
met het feit dat de toelaatbare hoeveelheid&#13;
stikstof ver boven de normen van genoemde&#13;
richtlijn lag, had de Commissie twijfels&#13;
omtrent de mogelijke milieueffecten van de&#13;
voorgestelde vrijstellingen.&#13;
25 Daarop heeft de Commissie de procedure&#13;
van artikel 88, lid 2, EG ingeleid. Zij heeft de&#13;
belanghebbenden verzocht hun opmerkingen&#13;
over de voorgenomen steunmaatregel in te&#13;
dienen.&#13;
26 Bij brief van 17 mei 2000 aan de Commissie&#13;
heeft het Koninkrijk der Nederlanden zijn&#13;
opmerkingen over de inleiding van de procedure&#13;
ingediend. Volgens de Nederlandse autoriteiten&#13;
kunnen de betrokken vrijstellingen,&#13;
gelet op de inhoud en het doel van de getroffen&#13;
maatregel, niet worden beschouwd als een&#13;
steunmaatregel van de staat in de zin van artikel&#13;
87 EG, en kunnen de bezwaren van de&#13;
Commissie met betrekking tot de nitraatrichtlijn&#13;
niet in een procedure betreffende staatssteun&#13;
worden behandeld.&#13;
De bestreden beschikking&#13;
27 In punt 34 van de motivering van de bestreden&#13;
beschikking stelt de Commissie vast&#13;
dat haar twijfels ten aanzien van de door het&#13;
Koninkrijk der Nederlanden voorstelde vrijstellingen&#13;
bij gebrek aan verdere gegevens&#13;
blijven bestaan.&#13;
28 In punt 36 van de motivering van deze&#13;
beschikking vermeldt de Commissie dat een&#13;
lidstaat in casu steun verleent aan enkele bedrijven,&#13;
aangezien deze van bepaalde heffingen&#13;
worden vrijgesteld.&#13;
29 In punt 38 van de motivering van haar&#13;
beschikking merkt de Commissie op dat de&#13;
Nederlandse autoriteiten geen nieuwe argumenten&#13;
hebben aangevoerd met betrekking&#13;
tot de tuincentra en de tuinbouwbedrijven.&#13;
30 De Commissie handhaaft in punt 39 van de&#13;
motivering van de bestreden beschikking dan&#13;
ook de bezwaren die zij heeft ingebracht&#13;
tegen de gedeeltelijke vrijstelling van de tuinbouwbedrijven&#13;
en de tuincentra die tuinbouwactiviteiten&#13;
verrichten. Met betrekking tot de&#13;
vrijstelling voor de tuinbouw valt het binnen&#13;
“de aard of de algemene opzet van het stelsel”,&#13;
de gebruikte grond of het gebruikte&#13;
groeimedium met landbouwgrond gelijk te&#13;
stellen en dan dezelfde aanvoernormen voor&#13;
deze landbouwgrond toe te passen. In het&#13;
onderhavige geval zijn de toegestane hoeveelheden&#13;
echter veel groter (460 kg fosfaat en&#13;
800 kg stikstof per hectare). Heffingen zijn&#13;
slechts verschuldigd zodra deze hoeveelheden&#13;
worden overschreden. Derhalve is er geen aan&#13;
het stelsel inherente reden om de voorgestelde&#13;
vrijstelling voor de tuinbouw toe te kennen en&#13;
de Nederlandse autoriteiten hebben een dergelijke&#13;
reden ook niet aangevoerd.&#13;
31 In punt 40 van de motivering van de bestreden&#13;
beschikking merkt de Commissie op&#13;
dat de vrijstellingen voldeden aan alle voorwaarden&#13;
van de punten9 en 10 van de mededeling&#13;
betreffende steunmaatregelen van de&#13;
staten op het gebied van de directe belastingen,&#13;
die naar analogie kan worden toegepast.&#13;
De betrokken maatregel biedt de begunstigde&#13;
een voordeel dat de lasten verlicht die hij normaal&#13;
moet dragen; dit voordeel wordt door de&#13;
staat toegekend (inkomstenverlies); deze maatregel&#13;
kan het handelsverkeer tussen de lidsta-&#13;
Agrarisch recht 406&#13;
ten ongunstig beïnvloeden, wat het geval is&#13;
wanneer de begunstigde een economische&#13;
activiteit uitoefent die het voorwerp is van&#13;
handel tussen lidstaten, en ten slotte is de&#13;
maatregel specifiek of selectief.&#13;
32 In punt 41 van de motivering van de&#13;
beschikking merkt de Commissie op dat dit&#13;
soort steun als exploitatiesteun moet worden&#13;
beschouwd. Deze steun, die uitsluitend neerkomt&#13;
op een vermindering van de normale&#13;
bedrijfskosten voor de marktdeelnemer, biedt&#13;
de begunstigde slechts een in de tijd beperkt&#13;
economisch voordeel, dat ophoudt te bestaan&#13;
zodra de betalingen worden gestaakt, en kan&#13;
met name de mededinging vervalsen.&#13;
33 In punt 42 van de motivering van de bestreden&#13;
beschikking stelt de Commissie, verwijzend&#13;
naar punt5.5.1 van de richtsnoeren,&#13;
dat exploitatiesteun normaal niet wordt toegestaan.&#13;
Dergelijke steun kan slechts worden&#13;
toegestaan indien hij tijdelijk en degressief is,&#13;
hetgeen voor de betrokken steunmaatregel&#13;
niet het geval is.&#13;
34 In punt 43 van de motivering van deze&#13;
beschikking constateert de Commissie dat het&#13;
onderzoek op grond van de artikelen 87 EG&#13;
tot en met 89 EG onder meer betrekking heeft&#13;
op de verenigbaarheid met andere communautaire&#13;
wetgeving. Volgens haar mag een procedure&#13;
betreffende staatssteun nooit tot een&#13;
resultaat leiden dat strijdig zou zijn met de&#13;
specifieke bepalingen van het EG-Verdrag, in&#13;
casu artikel174 EG, en met de communautaire&#13;
wetgeving die op basis daarvan is vastgesteld.&#13;
Ongeacht de vraag betreffende de verenigbaarheid&#13;
van de Nederlandse regeling met de&#13;
nitraatrichtlijn oordeelt de Commissie hoe dan&#13;
ook dat het betrokken voordeel als loutere&#13;
exploitatiesteun moet worden aangemerkt.&#13;
35 Om al deze redenen concludeert de Commissie&#13;
in punt 44 van de motivering van de&#13;
bestreden beschikking dat de voorgenomen&#13;
vrijstellingen van heffingen voor hobbyisten,&#13;
tuinbouwbedrijven en tuincentra die tuinbouwactiviteiten&#13;
verrichten, niet kunnen worden&#13;
geacht het gemeenschappelijk belang te&#13;
dienen en derhalve niet voor de uitzondering&#13;
van artikel 87, lid 3, subc, EG in aanmerking&#13;
komen.&#13;
36 De artikelen1 tot en met 3 van de bestreden&#13;
beschikking luiden als volgt:&#13;
Artikel 1&#13;
De heffingsvrijstellingen in het kader van de&#13;
[MINAS]-regeling die Nederland voornemens&#13;
is toe te kennen aan kleine bedrijven&#13;
(hobbyisten), tuinbouwbedrijven en tuincentra&#13;
die tuinbouwactiviteiten verrichten, zijn&#13;
met de gemeenschappelijke markt onverenigbaar.&#13;
De steunregeling mag derhalve niet worden&#13;
uitgevoerd.&#13;
Artikel 2&#13;
Nederland deelt de Commissie binnen twee&#13;
maanden na de kennisgeving van deze beschikking&#13;
mee welke maatregelen het heeft&#13;
genomen om hieraan te voldoen.&#13;
Artikel 3&#13;
Deze beschikking is gericht tot het Koninkrijk&#13;
der Nederlanden.”&#13;
Het beroep bij het Hof&#13;
37 Het Koninkrijk der Nederlanden verzoekt&#13;
het Hof de bestreden beschikking nietig te&#13;
verklaren voorzover zij betrekking heeft op&#13;
de vrijstelling ten gunste van tuinbouwbedrijven&#13;
en tuincentra die glas- of substraatteelt&#13;
verrichten.&#13;
38 Tot staving van zijn beroep stelt het&#13;
Koninkrijk der Nederlanden dat de Commissie&#13;
de artikelen 87 EG en 253 EG heeft geschonden&#13;
door vast te stellen dat deze vrijstelling&#13;
een met de gemeenschappelijke markt&#13;
onverenigbare steunmaatregel van de staat&#13;
vormt. Het betoogt met name dat de vrijstelling&#13;
voor kas- of substraatteelt geen verboden&#13;
steunmaatregel van de staat vormt aangezien&#13;
zij gerechtvaardigd is door de opzet en de&#13;
aard van het MINAS.&#13;
39 De Commissie verzoekt het Hof het&#13;
beroep te verwerpen en het Koninkrijk der&#13;
Nederlanden te verwijzen in de kosten.&#13;
Het eerste middel, inzake schending&#13;
van artikel87, lid1, EG&#13;
Het eerste onderdeel, betreffende het bestaan&#13;
van een voordeel dat de lasten van de glas-of&#13;
substraattelers verlicht&#13;
40 De Nederlandse regering stelt dat de&#13;
gedeeltelijke vrijstelling van de mineralen-&#13;
heffing geen voordeel verschaft aan bedrijven&#13;
die glas- of substraatteelt verrichten, maar&#13;
rekening beoogt te houden met de aard van&#13;
het MINAS. Zij merkt op dat de bedrijven&#13;
overeenkomstig de aard van dit stelsel geen&#13;
heffingen hoeven te betalen voor de hoeveelheden&#13;
stikstof en fosfaat die door de geteelde&#13;
gewassen worden opgenomen, aangezien deze&#13;
hoeveelheden worden afgevoerd wanneer de&#13;
gewassen het bedrijf verlaten. Volgens deze&#13;
regering is de opname van mineralen door in&#13;
kas of op substraat geteelde gewassen acht&#13;
maal hoger dan die van in open grond geteelde&#13;
gewassen. Dat volgt niet alleen uit het feit&#13;
dat kas- of substraatteelt veel intensiever is&#13;
dan landbouw in volle grond, maar ook uit de&#13;
omstandigheid dat glas- of substraatteelt niet&#13;
seizoengebonden is. In die omstandigheden is&#13;
het gerechtvaardigd om tuinbouwbedrijven&#13;
die glas- of substraatteelt verrichten, toe te&#13;
staan jaarlijkse hoeveelheden van 460 kg fosfaat&#13;
en 800 kg stikstof per hectare, dus veel&#13;
grotere hoeveelheden dan die welke voor&#13;
landbouw in volle grond zijn toegestaan, in de&#13;
bodem te brengen zonder dat zij belastingen&#13;
hoeven te betalen. De Nederlandse regering&#13;
stelt dat zij haar argumenten gedurende de&#13;
gehele administratieve procedure aan de&#13;
Commissie heeft meegedeeld. Deze laatste&#13;
heeft echter nooit duidelijk gemaakt wat haar&#13;
precieze bezwaren tegen de vrijstelling ten&#13;
gunste van de glas- of substraatteelt zijn.&#13;
41 De Commissie betwist deze stelling. Zij&#13;
betoogt dat zij het Koninkrijk der Nederlanden&#13;
vanaf het begin heeft verzocht te rechtvaardigen&#13;
waarom de normen voor tuinbouwbedrijven&#13;
veel soepeler waren dan voor&#13;
normale landbouwers. Zij heeft haar twijfels&#13;
over deze rechtvaardiging herhaald in haar&#13;
besluit tot inleiding van de procedure. In dat&#13;
besluit heeft zij het Koninkrijk der Nederlanden&#13;
eveneens verzocht, haar alle gegevens te&#13;
verschaffen die nuttig kunnen zijn om de vrijstelling&#13;
te beoordelen. Nederland heeft echter&#13;
niet bewezen dat de vrijstelling voor tuinbouwers&#13;
daadwerkelijk gerechtvaardigd is door&#13;
de hogere opname van stikstof en fosfaat door&#13;
tuinbouwgewassen. Volgens de Commissie&#13;
zijn de jaarlijkse hoeveelheden van 460 kg fosfaat&#13;
en 800 kg stikstof gebaseerd op een overeenkomst&#13;
tussen de Nederlandse autoriteiten&#13;
en de bedrijven, hetgeen niet noodzakelijkerwijs&#13;
op zuiver wetenschappelijk verantwoorde&#13;
normen wijst.&#13;
42 Dienaangaande zij opgemerkt dat het begrip&#13;
steun door het Hof aldus is uitgelegd dat daaronder&#13;
niet vallen maatregelen waarmee tussen&#13;
ondernemingen onderscheid wordt gemaakt&#13;
ten aanzien van de lasten, wanneer dat onderscheid&#13;
voortvloeit uit de aard en de opzet van&#13;
het betrokken lastenstelsel (zie in die zin arresten&#13;
van 2 juli 1974, Italië/Commissie, 173/73,&#13;
Jurispr. blz. 709, punt 33; 17maart 1993, Sloman&#13;
Neptun, C-72/91 en C-73/91, Jurispr. blz.&#13;
I-887, punt 21; 20 september 2001, Banks, C-&#13;
390/98, Jurispr. blz. I-6117, punt 3, en 26 september&#13;
2002, Spanje/Commissie, C-351/98,&#13;
Jurispr. blz. I-8031, punt 43).&#13;
43 Het staat aan de lidstaat die dit onderscheid&#13;
tussen ondernemingen inzake lasten&#13;
heeft gemaakt, te bewijzen dat het daadwerkelijk&#13;
gerechtvaardigd is door de aard en de&#13;
opzet van het betrokken stelsel.&#13;
44 In het onderhavige geval zij vastgesteld,&#13;
zoals de advocaat-generaal in de punten 68 en&#13;
69 van zijn conclusie heeft opgemerkt, dat&#13;
hoewel het aannemelijk is dat gewassen bij&#13;
kas- of substraatteelt op een vergelijkbare&#13;
teeltoppervlakte jaarlijks meer fosfaat en stikstof&#13;
kunnen opnemen dan bij teelt in open&#13;
grond, uit de door de Nederlandse regering&#13;
aangevoerde argumenten niet blijkt dat deze&#13;
opname acht maal hoger ligt dan bij in open&#13;
grond geteelde gewassen, en evenmin dat deze&#13;
opname overeenstemt met de jaarlijkse gemiddelde&#13;
hoeveelheden van 460 kg fosfaat en&#13;
800 kg stikstof per hectare.&#13;
45 Blijkens de stukken van het dossier heeft&#13;
de Commissie de Nederlandse regering gedurende&#13;
de gehele administratieve procedure&#13;
erop gewezen dat zij niet overtuigd was door&#13;
de in het vorige punt vermelde rechtvaardiging&#13;
van de litigieuze vrijstelling op basis van&#13;
de veel hogere opname van stikstof en fosfaat&#13;
door kas- of substraatgewassen.&#13;
46 In die omstandigheden hadden de Nederlandse&#13;
autoriteiten, ten bewijze dat de litigieuze&#13;
vrijstelling gerechtvaardigd was door de&#13;
aard en de opzet van het betrokken stelsel,&#13;
dienaangaande wetenschappelijke bewijzen&#13;
moeten aanvoeren. Zij hebben evenwel geen&#13;
bewijs in die zin geleverd.&#13;
47 Vastgesteld zij dan ook dat de Commissie&#13;
in de punten 39 en 40 van de motivering van&#13;
de bestreden beschikking terecht heeft geconcludeerd&#13;
dat de litigieuze vrijstelling niet&#13;
gerechtvaardigd was door de aard en de opzet&#13;
van het MINAS, maar de begunstigde een&#13;
voordeel bood dat de lasten verlichtte die hij&#13;
normaal moest dragen.&#13;
48 Bijgevolg moet het eerste onderdeel van&#13;
het eerste middel worden afgewezen.&#13;
Het tweede onderdeel, inzake het bestaan van&#13;
een door de staat toegekende of met staatsmiddelen&#13;
bekostigde steunmaatregel&#13;
49 De Nederlandse regering stelt dat de Commissie&#13;
in de bestreden beschikking het karakter&#13;
van het MINAS miskent. De vrijstellingsregeling&#13;
voor glas- of substraatteelt is naar&#13;
haar aard geen door de staat toegekend of met&#13;
staatsmiddelen bekostigd voordeel. Het&#13;
MINAS dient evenmin om belastinginkomsten&#13;
voor de staat te genereren, maar strekt&#13;
ertoe het gedrag van de landbouwers te reguleren&#13;
en meer in het bijzonder hen ertoe aan&#13;
te zetten maatregelen te nemen om hun&#13;
gebruik van meststoffen en de milieulast tot&#13;
een aanvaardbaar niveau terug te dringen. Het&#13;
stelsel van mineralenheffingen moet derhalve&#13;
worden gezien als een instrument ter bescherming&#13;
van het natuurlijk erfgoed, dat vergelijkbaar&#13;
is met strafrechtelijke en bestuursrechtelijke&#13;
boeten. Voorzover de staat met deze&#13;
vrijstelling al afziet van inkomsten uit de&#13;
heffingen, gaat het volgens de Nederlandse&#13;
regering om heffingen die geen verband houden&#13;
met een daadwerkelijke belasting van de&#13;
bodem.&#13;
50 Om te beginnen heeft de Commissie&#13;
terecht geconcludeerd, zoals het Hof in punt&#13;
47 van het onderhavige arrest reeds heeft vastgesteld,&#13;
dat de litigieuze vrijstelling ten gunste&#13;
van glas- en substraatteelt een voordeel vormt&#13;
dat de lasten van kas- en substraattelers verlicht.&#13;
51 Vervolgens zij opgemerkt dat het argument&#13;
van de Nederlandse regering dat het MINAS&#13;
niet dient om belastinginkomsten te genereren,&#13;
niet volstaat om de litigieuze vrijstelling&#13;
onmiddellijk van de kwalificatie als steunmaatregel&#13;
in de zin van artikel 87 EG uit te&#13;
sluiten. Artikel 87, lid 1, maakt immers geen&#13;
onderscheid naar de redenen of doeleinden&#13;
van de maatregelen van de staten, doch ziet&#13;
naar hun gevolgen (arresten van 29 februari&#13;
1996, België/Commissie, C-56/93, Jurispr.&#13;
blz. I-723, punt 79; 26 september 1996,&#13;
Frankrijk/Commissie, C-241/94, Jurispr. blz.&#13;
I-4551, punt 20, en 17 juni 1999, België/Commissie,&#13;
C-75/97, Jurispr. blz. I-3671, punt 25).&#13;
52 In casu betwist de Nederlandse regering&#13;
niet dat de litigieuze vrijstelling leidt tot een&#13;
verlies aan middelen die in de begroting van&#13;
de staat hadden moeten worden opgenomen.&#13;
Zij betoogt enkel dat deze vrijstelling de begunstigde&#13;
niet toestaat, de bodem zwaarder te&#13;
belasten dan de normale landbouwer die volledig&#13;
aan de mineralenheffing is onderworpen.&#13;
53 Het argument dat de vrijstelling ten gunste&#13;
van glas- of substraatteelt niet mag leiden tot&#13;
een zwaardere belasting van de bodem dan&#13;
door de gewone landbouw wegens het feit dat&#13;
kas-of substraatgewassen veel meer fosfaat en&#13;
stikstof opnemen dan in volle grond geteelde&#13;
gewassen, is door het Hof evenwel verworpen&#13;
in het kader van het eerste onderdeel van het&#13;
eerste middel.&#13;
54 Bijgevolg moet het tweede onderdeel van&#13;
het eerste middel worden afgewezen.&#13;
Het derde onderdeel, betreffende de ongunstige&#13;
beïnvloeding van het handelsverkeer tussen&#13;
de lidstaten&#13;
55 De Nederlandse regering betoogt dat het&#13;
handelsverkeer enkel ongunstig wordt beïnvloed&#13;
of de concurrentie enkel wordt vervalst&#13;
indien de bedrijven die dit soort teelt in&#13;
Nederland verrichten, het recht zou worden&#13;
gegeven meer mest in de bodem te brengen&#13;
dan de andere landbouwers. Dat is in casu&#13;
niet het geval aangezien de betrokken vrijstelling&#13;
ziet op de hoeveelheden mineralen in de&#13;
aangevoerde meststoffen die via de afvoer van&#13;
plantaardige producten het bedrijf later weer&#13;
verlaten en de bodem dus niet belasten.&#13;
56 Om te beginnen zij opgemerkt, zoals de&#13;
advocaat-generaal in punt 88 van zijn conclusie&#13;
vaststelt, dat de argumenten van de Nederlandse&#13;
regering berusten op de stelling dat de&#13;
litigieuze vrijstelling gerechtvaardigd is door&#13;
de aard en de opzet van het MINAS voorzover&#13;
zij overeenstemt met de door de gewassen&#13;
opgenomen hoeveelheden mineralen die uit&#13;
het bedrijf worden afgevoerd, zonder de&#13;
bodem te belasten. Het Hof heeft deze argumenten&#13;
echter reeds verworpen bij de beoordeling&#13;
van het eerste onderdeel van dit middel.&#13;
57 De Nederlandse regering tracht niet met&#13;
andere motieven de gegrondheid te betwisten&#13;
van de vaststellingen van de Commissie in de&#13;
punten 40 en 41 van de motivering van de&#13;
bestreden beschikking, volgens welke de litigieuze&#13;
vrijstelling een ongunstige invloed&#13;
heeft op het handelsverkeer in tuinbouwproducten,&#13;
dat in aanzienlijke mate grensoverschrijdend&#13;
is, en deze vrijstelling, die de&#13;
normale bedrijfskosten van de begunstigde&#13;
vermindert, de concurrentie kan vervalsen.&#13;
58 Het derde onderdeel van het eerste middel&#13;
moet dan ook worden afgewezen.&#13;
Het tweede middel, inzake de verenigbaarheid&#13;
van de litigieuze vrijstelling&#13;
met de nitraatrichtlijn&#13;
59 Volgens de Nederlandse regering heeft de&#13;
Commissie de bestreden beschikking gebaseerd&#13;
op schending van de nitraatrichtlijn. Zij&#13;
mag een beschikking inzake staatssteun echter&#13;
niet baseren op schending van deze richtlijn.&#13;
60 Dienaangaande zij opgemerkt dat de Commissie&#13;
zich heeft gebaseerd op het bestaan van&#13;
krachtens artikel 87, lid 1, EG met de gemeenschappelijke&#13;
markt onverenigbare staatssteun.&#13;
Bij haar beoordeling heeft zij in de punten 41&#13;
en 42 van de motivering van de bestreden&#13;
beschikking vastgesteld dat de litigieuze vrijstelling&#13;
moest worden beschouwd als exploitatiesteun&#13;
ter vermindering van de normale&#13;
kosten van de betrokken bedrijven, die niet&#13;
voldeed aan de voorwaarden om aanspraak te&#13;
maken op een afwijking krachtens artikel 87,&#13;
lid 3, EG of krachtens de richtsnoeren.&#13;
61 Vervolgens heeft de Commissie in punt 43&#13;
van de motivering van de bestreden beschikking&#13;
weliswaar gewezen op de rechtspraak&#13;
volgens welke een procedure betreffende&#13;
staatssteun nooit mag leiden tot een resultaat&#13;
dat strijdig zou zijn met de specifieke verdragsbepalingen&#13;
(arrest van 15 juni 1993,&#13;
Matra/Commissie, C-225/91, Jurispr. blz. I-&#13;
3203, punt 41), maar zij heeft geconcludeerd&#13;
dat het voordeel als loutere exploitatiesteun&#13;
moet worden aangemerkt, ongeacht de verenigbaarheid&#13;
van de nationale regeling met de&#13;
nitraatrichtlijn.&#13;
62 Bijgevolg heeft de Commissie de bestreden&#13;
beschikking niet gebaseerd op schending van&#13;
de nitraatrichtlijn.&#13;
63 Het tweede middel moet derhalve ongegrond&#13;
worden verklaard.&#13;
Het derde middel, inzake schending&#13;
van de motiveringsplicht&#13;
64 De Nederlandse regering verwijt de Commissie&#13;
dat zij niet heeft uiteengezet waarom&#13;
de jaarlijkse vrijstellingen van 460 kg fosfaat&#13;
en 800 kg stikstof per hectare ten gunste van&#13;
de glas- of substraatteelt volgens haar te hoog&#13;
lagen.&#13;
65 Dienaangaande zij eraan herinnerd dat de&#13;
motiveringsplicht een wezenlijk vormvoorschrift&#13;
vormt, dat moet worden onderscheiden&#13;
van de vraag inzake de gegrondheid van&#13;
de motivering, welke de wettigheid ten gronde&#13;
van de litigieuze handeling betreft. Volgens&#13;
vaste rechtspraak moet de door artikel253 EG&#13;
vereiste motivering beantwoorden aan de aard&#13;
van de betrokken handeling en de redenering&#13;
van de instelling die de handeling heeft verricht,&#13;
duidelijk en ondubbelzinnig tot uitdrukking&#13;
doen komen, opdat de belanghebbenden&#13;
de rechtvaardigingsgronden van de&#13;
genomen maatregel kunnen kennen en de&#13;
bevoegde rechter zijn toezicht kan uitoefenen&#13;
(zie met name arresten van 13 maart 1985,&#13;
Nederland en Leeuwarder Papierwarenfabriek/&#13;
Commissie, 296/82 en 318/82, Jurispr. blz. 809,&#13;
punt 19; 14 februari 1990, Delacre e.a./Commissie,&#13;
C-350/88, Jurispr. blz. I-395, punt 15;&#13;
29 februari 1996, België/Commissie, C-56/93,&#13;
Jurispr. blz. I-723, punt 86, en 2 april 1998,&#13;
Commissie/Sytraval en Brink’s France, C-&#13;
367/95P, Jurispr. blz.I-1719, punt63).&#13;
66 In casu heeft de Commissie in de punten&#13;
34, 38 en 39 van de motivering van de bestreden&#13;
beschikking met name opgemerkt dat het,&#13;
bij gebreke van andere gegevens of nieuwe&#13;
argumenten van de Nederlandse autoriteiten,&#13;
gelet op de aard en de algemene opzet van het&#13;
stelsel normaal was de gebruikte grond of het&#13;
gebruikte groeimedium met landbouwgrond&#13;
gelijk te stellen en de voor deze landbouwgrond&#13;
geldende normen toe te passen.&#13;
67 Vastgesteld zij dat deze motivering beant-&#13;
woordt aan de aard van de betrokken handeling&#13;
en de redenering van de Commissie duidelijk&#13;
en ondubbelzinnig tot uitdrukking doet&#13;
komen, zodat het Koninkrijk der Nederlanden&#13;
de rechtvaardigingsgronden van de genomen&#13;
maatregel kan kennen en het Hof zijn&#13;
toezicht kan uitoefenen.&#13;
68 Derhalve moet ook het derde middel worden&#13;
afgewezen.&#13;
69 Nu geen van de door de Nederlandse regering&#13;
aangevoerde middelen gegrond is, moet&#13;
het onderhavige beroep dan ook worden verworpen.&#13;
Kosten&#13;
70 Ingevolge artikel 69, lid 2, van het Reglement&#13;
voor de procesvoering wordt de in het&#13;
ongelijk gestelde partij in de kosten verwezen,&#13;
voorzover dit is gevorderd. Aangezien het&#13;
Koninkrijk der Nederlanden in het ongelijk is&#13;
gesteld, dient het overeenkomstig de vordering&#13;
van de Commissie in de kosten te worden&#13;
verwezen.&#13;
HET HOF VAN JUSTITIE&#13;
(VIJFDE KAMER)&#13;
rechtdoende:&#13;
1.Verwerpt het beroep.&#13;
2. Verwijst het Koninkrijk der Nederlanden in&#13;
de kosten.&#13;
NOOT&#13;
Wederom een Europese domper voor Minas.&#13;
Bijzonder is dat het hier een staatssteunprocedure&#13;
betreft. Kennelijk gaan in Brussel alle&#13;
bellen rinkelen als er een Nederlandse mededeling&#13;
over Minas binnenkomt. Ditmaal&#13;
betreft het een onderdeel daarvan, de vrijstellingen&#13;
voor hobbyboeren, tuincentra en kasen&#13;
substraatteelt. De regering stelde dat de&#13;
vrijstellingen voor deze sector – tot 460 kg fosfaat&#13;
en 800 kg stikstof – gerechtvaardigd&#13;
waren doordat het gewas ook een veel hogere&#13;
opnamecapaciteit heeft. De Europese Commissie&#13;
twijfelde daaraan en vaardigde een&#13;
Beschikking uit (Pb 2001, L130, blz. 42) in het&#13;
kader van art. 88 van het EG-verdrag, waarin&#13;
werd geconcludeerd dat de Minas-vrijstellingen&#13;
als exploitatiesteun waren aan te merken&#13;
en niet in het Gemeenschappelijk belang&#13;
waren; Nederland werd opgedragen de steunregeling&#13;
niet uit te voeren. Tegen deze beschikking&#13;
ging Nederland in beroep en dat&#13;
leidde tot bovenstaande uitspraak.. Nederland&#13;
betwistte om te beginnen dat de telers een&#13;
voordeel in de schoot geworpen kregen. De&#13;
Commissie wijst erop dat de hogere normen&#13;
het resultaat zijn van onderhandelingen tussen&#13;
de overheid en de telers, en niet zijn gebaseerd&#13;
op wetenschappelijke inzichten. Het Hof&#13;
meent ook dat Nederland geen bewijs heeft&#13;
geleverd ter rechtvaardiging van de hoge normen.&#13;
Het tweede argument dat Nederland&#13;
aanvoert is, dat Minas niet bedoeld is om geld&#13;
binnen te halen en dat de vrijstelling daarom&#13;
ook geen voordeel biedt. Ook dit verweer&#13;
wordt verworpen: de betrokkenen hebben wel&#13;
degelijk een voordeel, want niet is bewezen&#13;
dat er het alleen maar om gaat dat de bodem&#13;
niet zwaarder belast mag worden. Ook het&#13;
derde argument van Nederland, dat het handelsverkeer&#13;
niet ongunstig wordt beïnvloed,&#13;
wordt om deze reden terzijde geschoven.&#13;
Nederland betoogt voorts dat de Commissie&#13;
zich heeft gebaseerd om een schending van de&#13;
Nitraatrichtlijn, hetgeen in een staatssteunprocedure&#13;
niet aan de orde zou mogen zijn. Het&#13;
Hof constateert simpelweg dat de Commissie&#13;
zich op de staatssteun heeft gericht en niet op&#13;
de schending van de Nitraatrichtlijn. Tenslotte&#13;
tracht Nederland de bal weer bij de Commissie&#13;
te leggen, door aan te voeren dat de Commissie&#13;
de beschikking niet voldoende heeft&#13;
gemotiveerd, door niet aan te geven waarom&#13;
de vrijstellingen te hoog lagen. Het is begrijpelijk&#13;
dat het Hof daar niet in mee gaat.&#13;
Het arrest maakt een paar dingen duidelijk.&#13;
Ten eerste: de Nederlandse praktijk, waarbij&#13;
overheid en bedrijfsleven onderhandelen over&#13;
normen – zoals ook nu weer bij de ontwikkeling&#13;
van het nieuwe mestbeleid – is een doodlopende&#13;
weg. Als wij het anders willen dan&#13;
verordeningen of richtlijnen op het eerste gezicht&#13;
toelaten, dan zullen we met wetenschappelijke&#13;
bewijzen moeten komen. Het lijkt zelfs&#13;
al twijfelachtig als er eerst een onderhandelingsresultaat&#13;
ligt, waar vervolgens een onderbouwing&#13;
bij wordt gezocht. In de tweede&#13;
plaats: het leerstuk van de ‘verboden staatssteun’&#13;
lijkt zo langzamerhand behoorlijk om&#13;
zich heen te grijpen. Als een vrijstellingsregeagrarisch&#13;
ling in het kader van de Minas al als zodanig&#13;
wordt gezien, zit er vermoedelijk nog veel&#13;
meer in het vat. En dan valt niet alleen te&#13;
denken aan allerlei ondersteuningsmaatregelen&#13;
in het kader van het natuur- en landschapsbeheer&#13;
(waar de staatssteunproblematiek&#13;
ook al eens opdook bij de agrarische&#13;
natuurverenigingen) en bijvoorbeeld reconstructieprojecten,&#13;
maar ook aan andere vrijstellingsregelingen,&#13;
waarvan niemand op het&#13;
eerste gezicht gedacht zou hebben dat het&#13;
steunmaatregelen zouden zijn. Wat bijvoorbeeld&#13;
– ik noem maar iets – als een boer een&#13;
vrijstelling op grond van de Wet op de Ruimtelijke&#13;
Ordening krijgt? De staatssteunrechtspraak&#13;
zou wel eens uit de hand kunnen gaan&#13;
lopen.</content><legacyfootnotes/><footnotes><footnote/></footnotes><auteurs/><published>2004-06-01 00:00:00</published><modified>2004-06-01 00:00:00</modified><editiondate>2004-06-01</editiondate><htmlpath>https://denhollander.info/artikel/3644</htmlpath></article>
</articles></edition>