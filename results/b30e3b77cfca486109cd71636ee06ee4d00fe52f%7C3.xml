<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1985</searchword><id>6399</id><udhid>UDH:TvAR/6399</udhid><titel>Het pootrecht als (oud) zakelijk recht in de ruilverkaveling</titel><searchwords><searchword>TvAR 9/1985</searchword><searchword>UDH:TvAR/6399</searchword></searchwords><attachments><attachment><name>1985_nr 9_Artikel_Abbenhuis-Timmerman.pdf</name><extention>pdf</extention><url>https://denhollander.info/download/6181/ci</url></attachment></attachments><inleiding>INLEIDING&#13;
Het pootrecht en in het algemeen de oude zakelijke rechten hebben een voorgeschie-denis die teruggaat tot nog ver vóór de Franse revolutie; zelfs tot in de dertiende eeuw. Omdat deze rechten niet in het BW of in een bijzondere wet geregeld worden, menen velen met een verzameling uitgestorven rechten van doen te hebben. Toch blijkt van een aantal van deze rechten in de praktijk wel degelijk gebruik gemaakt te worden.&#13;
Zo kwam nog onlangs het pootrecht in een vergadering van de Gewestelijke Raad voor Gelderland van het Landbouwschap met de voorzitters van de plaatselijke commissies en van de voorbereidingscommissies voor de ruilverkavelingen in Gel-derland aan de orde. Naar aanleiding van vragen over recente ontwikkelingen in de waardering van pootrechten in de ruilverkaveling werd een nota over dit onderwerp geschreven.&#13;
Onderhavig artikel vormt een bewerking van deze nota. Na een algemeen over-zicht van oude zakelijke rechten - ook wel heerlijke rechten genoemd naar de vroe-gere landheren die de rechten verleenden - , wordt ingegaan op het begrip pootrech-ten, het vóórkomen en de ontstaans- en beëindigingsvormen ervan. Vervolgens krijgt de rol van het pootrecht in de ruilverkaveling en de ontwikkelingen daarin de aandacht. Om tenslotte tot een waardebepaling, zowel in materiële als immateriële zin te komen, zijn de aspecten belicht die daarop van invloed zijn.&#13;
Voor diegenen, die in de oude zakelijke rechten bijzonder zijn geïnteresseerd kun-nen het boek 'Oude zakelijke rechten' van F.C.J. Ketelaar en de literatuurstudie over dit onderwerp van dr. ir. J.A. Hendrikx worden aanbevolen. Veel van de be-schrijving van de algemene grondslag van het pootrecht in het navolgende is aan de-ze twee bronnen ontleend. </inleiding><content>OUDE ZAKELIJKE RECHTEN&#13;
Hoewel dit artikel over het pootrecht handelt, is het wellicht interessant ook van een aantal andere nog bestaande oude zakelijke rechten een korte omschrijving aan de hand van het naslagwerk van Ketelaar te geven. Naast het pootrecht komen in dit boekwerk weiderechten, recht van eendekooi, recht van windvang, recht van 13e penning, visrecht, veerrecht, recht van aanwas, stuwrecht en recht op kerkgestoelte aan de orde. Het begrip 'weiderechten' is een verzamelnaam voor alle zakelijke rechten tot het beweiden van andermans grond, veelal verleend voor de periode vóór het maaien van de eerste snede (voorweiden) ofwel na de eerste of tweede snede (na-weiden).&#13;
Het recht van eendekooi bestaat uit het kooirecht - het recht om op een bepaald stuk grond met een speciale kooi (water)-vogels te vangen - en het afpalingsrecht - het recht om op het betreffende stuk grond een ieder te verplichten zich te ont-houden van handelingen die de vogels zouden kunnen verstoren.&#13;
Het recht van de eigenaar van een windmolen om aan de hoogte van omliggende bebouwing of beplanting zodanige eisen te stellen dat het mogelijk blijft 'wind te vangen' is vervat in het oud zakelijke recht van windvang.&#13;
Gezien de nieuwe ontwikkelingen in het gebruik van windmolens zou dit een inte-ressant recht kunnen gaan worden, ware het niet dat weinig bekend is over het nog vóórkomen van dit recht.&#13;
Het recht van 13e penning wordt omschreven als het zakelijke recht op een der-tiende deel (7,69%) van de koopprijs van het met het recht bezwaarde erf.&#13;
De inhoud van het visrecht, het veerrecht en het stuwrecht spreken voor zich. Ook binnen deze rechten bestaan een aantal varianten.&#13;
Het recht van aanwas is het recht van eigendom op de buitendijkse gronden tussen de dijkvoet tot aan de laagwaterlijn, zij het dat dit recht beperkt wordt door de rech-ten van de eigenaar van de rivier of stroom op het water. Dit recht van aanwas is een ander dan het in het BW geregelde recht op aanwas, waarbij de oevereigenaar de eigendom van de aanwassende grond verkrijgt.&#13;
Het recht op kerkgestoelte tenslotte, omvat zowel het aan de eigendom van de kerk gekoppelde recht tot het hebben van een gestoelte in de kerk, als het recht op het gebruik van een vaste zitplaats in de kerk.&#13;
Al deze onderscheiden rechten komen heden ten dage in de praktijk in meer of mindere mate voor.&#13;
Uiteraard is de vraag gerechtvaardigd of deze overblijfselen van het feodale rechtssysteem in deze totaal veranderde rechtsorde moeten en kunnen blijven voort-bestaan. Het antwoord hierop zal van het ene oud zakelijk recht tot het andere ver-schillen, al naar gelang de functie welke het betreffende recht in onze huidige samen-leving (nog) heeft. Uit dit verdere schrijven moge het de lezer duidelijk worden dat het pootrecht naar de mening van de auteur wel degelijk in onze tijd een functie en daarmee bestaansrecht heeft.&#13;
HET POOTRECHT, HET VÓÓRKOMEN EN DE ONTSTAANS- EN BEËINDIGINGSVORMEN ERVAN&#13;
Ketelaar definieert pootrecht - ofwel 'voorpootrecht' - als het aan een bepaald erf verbonden zakelijk recht, krachtens welk de rechthebbende bomen en ander houtgewas op het aangrenzende erf van een ander (in het bijzonder de berm of ber-men van de openbare weg) in eigendom heeft, de vruchten daarvan trekt en bevoegd is het gewas door ander te vervangen. Dit in tegenstelling tot het 'overpootrecht'; het recht om aan de overzijde van de weg, grenzend aan het erf te poten.&#13;
Het pootrecht wordt veelal geclassificeerd als zijnde een 'oud zakelijk recht'. Hoewel in het Burgerlijk Wetboek (1838) bij de opsomming van zakelijke rechten het pootrecht niet genoemd wordt, worden bestaande oude rechten toch als zodanig erkend, zij het dat nieuwvestiging van deze of andere soorten van zakelijke rechten volgens de heersende leer niet meer mogelijk is. Ook uit jurisprudentie (Rb 's-Herto- genbosch, 5 aug. 1977, P 1978 nr. 3385) blijkt het pootrecht niet inherent te worden geacht aan het recht van eigendom van langs openbare wegen gelegen percelen, maar moet het pootrecht onderscheiden worden als een afzonderlijk recht sui generis.&#13;
Bestaan er twijfels omtrent de rechtmatige houder van het pootrecht dan zal de rechthebbende dit laatste moeten bewijzen tegenover de ontkenning door de eige-naar van het onroerend goed waarop het pootrecht rust.&#13;
Overigens vindt in toenemende mate uitholling van het pootrecht plaats door de teeltbeperkende voorschriften van wegbeherende instanties.&#13;
Deze uitholling mag echter volgens de Hoge Raad (1887) niet zover gaan dat het recht niet meer wordt geëerbiedigd. Een gemeente of provincie kan bij verbreding van een weg het poten dus niet verbieden; wel kan zij de hoogte van de bomen, de onderlinge afstand of de richting regelen.&#13;
Het pootrecht vertoont overeenkomsten met zowel het recht van opstal als een erfdienstbaarheid. Dr. Ir. J.A. Hendrikx vat de door Ketelaar gegeven verschillen als volgt samen:&#13;
'Een verschil met het normale recht van opstal is, dat het pootrecht niet opzegbaar is. Het pootrecht geeft ook een recht van vruchttrekking. Voorts heeft de eigenaar van een pootrecht de bevoegdheid tot vervanging van het gepote; de opstaller heeft dit recht alleen wanneer dat bij de vestiging uitdrukkelijk is bepaald of door verja-ring is verkregen of wanneer uit de bedoelingen van partijen mag worden afgeleid, dat een recht tot vervanging bestaat - Rechtbank te Tiel van 4 oktober 1907 en 15 mei 1908. Een belangrijk ander verschil met het opstalrecht is, dat het pootrecht aan een bepaald erf is verbonden: iedere eigenaar van het erf mag dus het pootrecht uit-oefenen. Een dergelijke werking komt bij het recht van opstal ook voor, maar dan alleen bij gebruiksrechten als erfpacht, huur of pacht. Hierdoor vertoont het poot-recht gelijkenis met een erfdienstbaarheid'.&#13;
Het pootrecht wordt in vele delen van het land aangetroffen zoals b.v. in de Meierij van 's-Hertogenbosch, in Overijssel en in Noordhollandse droogmakerijen. In Gelderland vindt men het vnl. in het Rivierengebied en de Achterhoek. Ketelaar onderscheidt een aantal ontstaansvormen van het pootrecht, te weten:&#13;
- Door het verlenen van pootkaarten (vóór 1838):&#13;
Al vóór de 80-jarige oorlog verleenden grondeigenaren (toendertijd de hertogen) tegen betaling de geërfden het recht om in de berm van openbare wegen bomen te planten en te exploiteren. Dit recht werd vastgelegd op een pootkaart.&#13;
- Als overblijfsel van het eigendomsrecht op een particuliere weg: Van veel wegen met een openbaar karakter ging de eigendom over naar het openbare lichaam dat het beheer erover voerde. Als overschot van het eigendomsrecht bleef dan het recht om op de kanten bomen te poten bij de particulier.&#13;
- Door voorbehoud bij overdracht - vóór 1838:&#13;
Als tegenprestatie voor de afstand van grond voor wegaanleg of voor de verplichting tot onderhoud van een weggedeelte werd het pootrecht gevestigd.&#13;
- Door acquisitieve verjaring:&#13;
Een eeuwigdurend plantrecht langs wegen kon ook ontstaan, wanneer eigenaren van aangrenzende gronden gedurende lange tijd langs de kant van de weg bomen hadden staan.&#13;
Oud zakelijke rechten, en dus ook het pootrecht, kunnen op de navolgende gronden tenietgaan:&#13;
- Non usus.&#13;
Wordt er gedurende 30 jaar geen gebruik gemaakt van het recht, dan kan het recht teniet worden verklaard. Een aantal rechten zijn hiervan uitgezonderd (de zgn. 'res merae facultatis'). Het pootrecht valt echter niet onder deze uitzonderingen.&#13;
- Door vermenging.&#13;
Wanneer de pootrechthouder ook de eigendom van de grond verwerft, komen moederrecht en beperkt recht in één hand en gaat het zakelijk recht teniet.&#13;
- Afstand of afkoop.&#13;
De pootrechthouder kan eenzijdig afstand doen van zijn recht. Afkoop kan ge-schieden door afstand te doen van het pootrecht tegen betaling.&#13;
HET POOTRECHT IN DE RUILVERKAVELING&#13;
De essentie van de positie van het pootrecht in de ruilverkaveling schuilt in art. 8 van de Ruilverkavelingswet (1954), dat als volgt luidt:&#13;
'bij elke ruilverkaveling worden zakelijke rechten ..., welke op onroerende goederen rusten, geregeld of opgeheven onder regeling van de geldelijke gevolgen daarvan;. ..'.&#13;
De houder van het pootrecht is rechthebbende in de zin van de Ruilverkavelings-wet en zal dus opgenomen moeten worden in de 'Lijst van Rechthebbenden'; het pootrecht is immers een op zichzelf staand recht (Rb 's-Hertogenbosch, 5 aug. 1977).&#13;
De op de wegen rustende pootrechten blijven, zoals overigens alle zakelijke rech-ten, bij de oorspronkelijke rechthebbende tot aan de 'Acte van Toedeling'. In deze fase kan het pootrecht dan ofwel opgeheven (afkoop of verrekening van zowel het recht als de houtopstand) ofwel geregeld worden. De financiële gevolgen van beide alternatieven worden in de 'Lijst der geldelijke regelingen' opgenomen. Dat de geldelijke gevolgen van het opheffen van de pootrechten en de overgang van de houtopstanden op de voet van art. 28, vijfde lid, dient te worden geregeld, wordt bevestigd door de Rechtbank Arnhem in haar uitspraak van 13 juni 1968, P. 1968 nr. 2811. Hierin wordt een gemeente, die op basis van art. 16, 5e lid bezwaar maakt tegen de aanslag, in het ongelijk gesteld.&#13;
Artikel 16 van de ruilverkavelingswet 1954 regelt de toewijzing van de eigendom van openbare wegen en waterlopen met de daartoe behorende kunstwerken en het beheer en onderhoud der openbare wegen aan publiekrechtelijke lichamen. Art. 16 lid 5 zegt hierover: 'De toewijzing van de eigendom, het beheer en het onderhoud geschiedt zonder geldelijke verrekening'.&#13;
Volgens de Ruilverkavelingswet zijn alle in de acte van toedeling omschreven za-kelijke rechten nieuw gevestigde rechten. Gezien het eerder in dit schrijven vermelde principe 'nieuwvestiging van oude zakelijke rechten is niet meer mogelijk' lijkt het een juridische tegenstrijdigheid de pootrechten bij ruilverkaveling opnieuw te rege-len. Men kan begrijpen dat dit probleem een dankbaar discussiepunt in juridische kringen is waarbij men ertoe neigt het opnieuw regelen toch geoorloofd te achten, (de Haan, 'Balans van de ruilverkavelingswet' T.K.L. 1964, p. 115 e.v.). Feit is in elk geval dat het in de praktijk van de ruilverkaveling wel degelijk plaatsvindt.&#13;
In het verleden werden alle pootrechten in ruilverkavelingen opgeheven, zoals b.v. in de Gelderse ruilverkavelingen Ochten-Dodewaard, Kesteren-Opheusden, Warns-veld etc. Dit gold ook duidelijk als het beleid van de Centrale Cultuurtechnische Commissie. Door deze deskundigen werd het pootrecht gezien als een lastig recht, waarvan de rechthebbende vaak zoek was. Bovendien had men bezwaren tegen het handhaven ervan: de berm zou onbeplant kunnen blijven of verwilderen (verkeers-gevaarlijk), het landschapsplan werd belemmerd, tegenover de kosten van onder-houd van de weg konden voor de overheid geen hout-opbrengsten van de berm staan, de ruiling van gronden werd bemoeilijkt, de houtopstand zou schade aan de aanliggende weg of percelen kunnen veroorzaken.&#13;
Daartegenover stonden de voorstanders van handhaving van het pootrecht: de boeren die hun oude recht niet kwijt wilden, mede in verband met de houtopbrengst en het 'recht om niet te poten' en landgoedeigenaren in verband met regelingen inge-volge de Natuurschoonwet (1928).&#13;
Overigens is het lang niet altijd gemakkelijk om aan te tonen wie rechthebbende op het pootrecht is. Formeel gezien zou de houder het pootrecht moeten kunnen be-wijzen met een eigen acte of een titel 'sinds jaar en dag', opgenomen in de openbare registers van de gemeente of eventueel zelfs aan de hand van de (zeer) oude poot-kaarten. In de praktijk blijkt het pootrecht echter lang niet altijd beschreven te zijn en zal men moeten afgaan op de plaatselijke algemene erkenning van het recht, zoals b.v. in de Meierij van 's-Hertogenbosch op grond van het arrest van de Hoge Raad van 17 december 1883 het geval is. In de loop der tijd hebben de opvattingen met betrekking tot het pootrecht zich gewijzigd, als was het maar om de zeer prozaïsche reden dat het afkopen van pootrecht en houtopstand een steeds grotere financiële belasting voor de ruilverkaveling betekende naarmate de houtwaarde steeg.&#13;
In 1976 kwam de toenmalige Cultuurtechnische Dienst (nu Landinrichtingsdienst) met een nota waarin de beslissing omtrent afkoop of regeling van pootrechten aan de Plaatselijke Commissie van de afzonderlijke ruilverkavelingen overgelaten werd. In de praktijk betekent dat een besluit in overleg met de betrokkenen, te weten de gemeente en de pootrechthouders. In deze nota worden in verband met het poot-recht de volgende mogelijkheden genoemd:&#13;
I De openbare weg wordt gehandhaafd:&#13;
1. de eigenaar van het aangrenzende erf, waaraan pootrecht is verbonden, behoudt de eigendom van het erf: het pootrecht blijft gehandhaafd;&#13;
2. twee eigenaren van erven, waaraan pootrecht is verbonden, ruilen van grond: het pootrecht wordt gehandhaafd, onder verrekening tussen de eigenaren van de meer- en minderwaarde;&#13;
3. twee eigenaren van erven, het een zonder, het ander met pootrecht, ruilen van grond:&#13;
a. het pootrecht wordt gehandhaafd, onder verrekening tussen de eigenaren;&#13;
b. als a. niet lukt en 'bij overwegend ruilverkavelingsbelang': afkoop van het pootrecht;&#13;
II De openbare weg vervalt:&#13;
1. de eigenaar van het betreffende erf behoudt de eigendom: de weg wordt bij het perceel gevoegd; door vermenging gaat het pootrecht teniet;&#13;
2. de aanliggende eigenaren wijzigen: afkoop;&#13;
3. de weg wordt als plantstrook in het landschapsplan opgenomen: afkoop;&#13;
III De openbare weg moet worden verbeterd; indien de bomen kunnen worden gehandhaafd: zie I. Moeten de bomen verdwijnen: afkoop;&#13;
Wordt het pootrecht afgekocht dan zijn er blijkens de praktijk ten aanzien van de opstand nog twee mogelijkheden:&#13;
- de opstand wordt afgekocht en verrekend in de 'lijst van geldelijke regelingen', (vooral toegepast bij langzaam-groeiende bomen als b.v. eiken);&#13;
- de rechthebbende verliest het pootrecht maar behoudt voor één keer het kaprecht (bij snel-groeiende bomen als b.v. populieren). Dit zogenaamde 'uitstervingssys- teem' is bijvoorbeeld in de ruilverkaveling Warnsveld toegepast.&#13;
Het spreekt voor zich dat ook na het verschijnen van deze nota incidenteel problemen blijven bestaan rond de regeling van de pootrechten, zoals die door de Plaatselijke Commissie wordt voorgestaan. Zo bepaalde de Rechtbank 's-Hertogenbosch (29 april 1977, P 1978 nr. 3376) dat de rechten van voorpoot bij een ruilverkaveling niet opgeheven hoeven te worden wanneer zulks niet in het belang van de landbouw geschiedt.&#13;
Op grond hiervan werden de door de ruilverkaveling de Leijgraaf (N. Brabant) aangevoerde argumenten, dat het pootrecht het aan de wegbeheerder onmogelijk maakt, de wegbeplanting aan de eisen van het verkeer aan te passen en dat de weg-beplanting als onderdeel van het landschapsbeeld onder openbaar beheer dient te worden gebracht, niet als argument erkend om de pootrechten op te heffen.&#13;
In de ruilverkaveling Borculo (Gelderland) is de problematiek rond pootrechten actueel. De gemeente heeft een Kroonberoep ingesteld tegen het voorgestelde plan van wegen en waterlopen vanwege het ontbreken van inzicht in de financiële gevolgen die het plan straks voor de gemeente in de fase van toedeling en de lijst geldelijke regelingen zal hebben. De gemeente vreest straks ongeveer ƒ 100.000, - voor de afkoop van pootrechten en opstanden te moeten betalen.&#13;
De vraag is in deze of de gemeente inderdaad ingevolge het plan van wegen en waterlopen al verplichtingen opgelegd worden t.a.v. de afkoop van de pootrechten of dat hiervan pas sprake is in de latere toedeling, waarbij t.a.v. de regeling rond pootrechten door de nota van de Cultuurtechnische Commissie (1976) enkele keuzemogelijkheden gegeven worden.&#13;
DE ASPECTEN DIE VAN INVLOED ZIJN OP DE WAARDEBEPALING VAN HET POOTRECHT&#13;
De motieven van de voorstanders van handhaving van het pootrecht zijn hiervoor reeds ter sprake gekomen; behalve de traditionele gehechtheid aan het pootrecht en de houtopbrengst kunnen 'het recht om niet te poten' en de waarde van pootrechten voor een landgoed worden genoemd. De laatste twee aspecten verdienen een nadere toelichting.&#13;
Vanwege de opbrengstderving van de naast wegbeplanting geteelde gewassen (schaduwwerking, voedsel- en wortelconcurrentie) wordt de laatste tijd steeds meer waarde gehecht aan het met het pootrecht impliciet verkregen recht de berm onbeplant te laten. Liever dan het beplanten van de wegbermen als onderdeel van het landschapsplan in overheidsbeheer over te dragen, houdt men het pootrecht in eigen hand (b.v. Lieshout, Brabant). Behalve dat men erover twisten kan in hoeverre een houtsingel voor- of nadelige effecten op de gewasopbrengst heeft, kan men het 'recht om niet te poten' op zich in twijfel trekken. Aangezien de wegbeheerder op grond van het Rijkswegenreglement en provinciale- en gemeentelijke verordeningen (zijnde meestal de gemeente) regels kan stellen t.a.v. onderlinge afstand van bomen, de afstand tot de verharding, de soort beplanting etc.*, zou men zich kunnen voorstellen dat de wegbeheerder ook bevoegd is het poten op zich af te dwingen indien dat om verkeerstechnische of landschappelijke redenen gewenst zou zijn.&#13;
Ook een in een kapverordening opgenomen herplantplicht zou het recht om niet te poten kunnen bestrijden.&#13;
Juridisch wordt het recht om niet te poten bevestigd in de vergelijking met het in het Burgerlijk Wetboek (art. 761) m.b.t. het opstalrecht vastgelegde 'recht van wegneming'. 'Zoo lang het regt van opstal duurt, kan de grondeigenaar dengenen die dat regt heeft niet beletten... de beplantingen te rooyen, ... voorbehoudens dat de grond zal moeten worden hersteld in de staat waarin dezelfde zich vóór het opbouwen of beplanten bevond'. In elk geval blijkt het recht om niet te poten in de ruilverkaveling een steeds vaker gehoord argument te zijn (b.v. Brummen-Voorst), hoewel in Gelderland nog niet op grote schaal.&#13;
De Natuurschoonwet (1928) biedt de landgoedeigenaar, op voorwaarde van in-standhouding van het landgoed, de mogelijkheid tot een aantal fiscale voordelen in de sfeer van de successierechten en de inkomens- en vermogensbelasting. Het land-goed moet daarvoor een minimale omvang van 5 ha hebben en de verplichting tot instandhouding wordt voor een termijn van 25 jaar aangegaan.&#13;
Om voor een NSW regeling in aanmerking te komen dient het landgoed als een landschappelijke eenheid gezien te kunnen worden. Zou een landgoed een deel van die eenheid ontlenen aan beplanting (b.v. een karakteristieke singelbeplanting) op basis van het pootrecht dan kan het verlies van dat pootrecht een bedreiging van de NSW regeling betekenen. Toch blijkt het bij de toepassing van de NSW regeling heel weinig voor te komen dat een dergelijk verlies van een houtopstand direct tot (ge-deeltelijke) onttrekking leidt.&#13;
Wanneer een dergelijk geval zich bij een in een ruilverkavelingsblok opgenomen landgoed zou voordoen kan dit verlies overigens als schadeclaim ten laste van het blok gelegd worden.&#13;
Voor een landgoed zijn t.a.v. het pootrecht twee situaties te onderscheiden: ofwel is de landgoedeigenaar pootrechthouder van bermen van openbare wegen die door of langs zijn landgoed lopen, ofwel is een ander (b.v. pachter) pootrechthouder van gronden die het landgoed toebehoren.&#13;
In het eerste geval zou men zich nog kunnen afvragen of het argument van behoud van NSW regeling ter handhaving van het pootrecht wel van toepassing kan zijn, omdat de NSW regeling betrekking heeft op onroerende goederen en de berm zelf immers geen eigendom van het landgoed is. Bomen zijn daarentegen weer wel onroe-rend, zolang zij althans niet voor velling verkocht worden. Een zeer theoretisch pro-bleem waarover in de praktijk nooit gesproken wordt en waarvan de schrijfster dezes ook geen voorbeelden bekend zijn.&#13;
Dit geeft ons aanleiding ons te beperken tot de praktijk waarin aan het belang van beplantingsstroken voor de NSW regeling wel degelijk gehecht wordt. Twee voor-beelden kunnen hierbij ter illustratie dienen.&#13;
In de ruilverkaveling Warnsveld werd destijds t.b.v. de NSW regeling van het landgoed Hackfort gekozen voor de constructie van 'de smalle weg'.&#13;
In het plan van wegen en waterlopen werden de door het landgoed lopende open-bare wegen zelf, plus 1 m van de berm aan de gemeente toebedacht; de overige berm met opstand en de bermsloot bleef bij het landgoed.&#13;
Voor het landgoed Bingerden in de ruilverkaveling Bevermeer wordt een andere regeling voorgesteld. De bij het landgoed behorende openbare weg wordt niet in het plan van wegen en waterlopen opgenomen. Het hierdoor dreigende verval van open-baarheid (bij openstelling voor het publiek stelt de Natuurschoonwet een openbare ontsluiting als eis) wordt ondervangen door een tegelijkertijd opgestelde overeen-komst tussen gemeente en landgoedeigenaar. Daarin wordt bepaald dat de weg in beheer en onderhoud overgaat naar de gemeente, maar dat de ondergrond in eigen-dom van het landgoed blijft, zodat dit laatste een onverdeelde eenheid blijft. Tot slot van dit onderdeel nog een uitspraak van de Utrechtse Rechtbank van 13 januari 1982, hoewel het hier niet specifiek om pootrechten ging. De Rechtbank ge-bood in deze zaak de ruilverkaveling de plantstrook van een landgoedeigenaresse te handhaven i.v.m. haar belangen bij de Natuurschoonwet, ofschoon de pachter deze beplanting als belemmerend ervoer.&#13;
WAARDEBEPALING&#13;
Na deze uiteenzetting rest ons nog de vraag van de waarde van het pootrecht zelf. Dit dient duidelijk onderscheiden te worden van de waarde van de opstand, welke laatste uiteraard nauw samenhangt met de houtsoort en de houtprijs van dat moment.&#13;
'Pootrecht is nauwelijks handelswaar te noemen, zodat daarvoor geen markt bestaat waardoor de prijs gevormd wordt. Vrijwel alléén bij onteigening en ruilver-kaveling wordt over de waarde gesproken. Zelden wordt bij onderhandse verkoop van een perceel grond het pootrecht apart genoemd en of betaald'. Tot zover dit ci-taat uit het taxatierapport van de economische waarde van het pootrecht t.b.v. de ruilverkaveling Lieshout door taxateur-onteigeningsdeskundige C.H. van den Berk.&#13;
Bij de waardering van het pootrecht wordt bij taxaties meestal uitgegaan van de waarde van het recht als productiemiddel bij de bedrijfsmatige teelt van bo-men, waarbij de imponderabele waarden niet in de overwegingen zijn betrokken (b.v. taxatierapport t.b.v. de ruilverkaveling de Leygraaf door Heidemij Neder-land BV).&#13;
Toch wordt in de praktijk ook op grond van andere dan economische overwegin-gen waarde aan het pootrecht gehecht. De meeste hiervan zijn reeds ter sprake geko-men zoals b.v. landschappelijke overwegingen, de fiscale voordelen voor de land-goedeigenaar, de traditionele verbondenheid met het recht en het recht om niet te poten. Vooral dit laatste kan in de toekomst een grote rol gaan spelen in de ontwik-keling van de pootrechten en zal dan zeker prijsopdrijvend werken (voorzover hier-van niet al reeds sprake is).&#13;
Het gevolg van deze mengeling van overwegingen is dat de waarde die door be-langhebbenden aan het pootrecht gehecht wordt plaatselijk verschilt en ook de mate waarin van het recht gebruik gemaakt wordt sterk uiteen loopt.&#13;
Terugkerend naar de vaststelling van de economische waarde van het pootrecht in eerder genoemde taxatierapporten, zien we een aantal elkaar onderling beïnvloe-dende aspecten als basis voor de taxatie aangemerkt worden, te weten:&#13;
- de grondkwaliteit&#13;
het verschil in grondkwaliteit is uiteraard sterk van invloed op de groei van de bomen. Afgezien van de grondsoort zelf, zijn b.v. de ligging van de berm (bocht van de weg, talud, ligging t.o.v. de zon), risico van omwaaien en verkeersschade door strooien van zout etc. van belang. - plantafstand&#13;
de meest voorkomende plantafstand is 7 m.&#13;
- rentabiliteit van de investeringskosten/houtopbrengst&#13;
b.v. te berekenen middels de formule van de grondverwachtingswaarde per boom, welke een functie is van de volgende variabelen: omlooptijd, opbrengst per boom, rentepercentage, dunningsopbrengsten, snoeikosten en frequentie, aanlegkosten en beheerskapitaal.&#13;
In ruilverkavelingen wordt het aspect van licht-, wortel- en voedselconcurrentie al-leen dan in de lijst van geldelijke regelingen meegenomen als er een claim ingediend wordt, waarbij de voor- of nadelen dan door een onafhankelijke taxateur worden bepaald. Men kan hier dus niet spreken van een overal geldend beïnvloedingsgebied van 7x de lengte van de opstand.&#13;
Het buiten beschouwing laten van de vermindering van de gewassenopbrengst van aanliggende landbouwgrond als gevolg van licht-, water- en voedselconcurrentie van de bomen wordt in het taxatierapport van de ruilverkaveling de Leygraaf als volgt gemotiveerd: 'Aangenomen is, dat de wegbeherende instanties aan wie het pootrecht wordt toebedeeld, eveneens beplantingen zullen houden en na velling opnieuw aanleggen op de betreffende wegbermen, zodat daar waar vermindering van gewassen-opbrengst optreedt, deze in de nieuwe situatie blijft bestaan'.&#13;
De resulterende waarde blijkt, in hoofdzaak afhankelijk van het productievermogen van de grond, sterk uiteen te lopen en wordt aangegeven per strekkende meter. Ter illustratie volgen hier een aantal voorbeelden van de waarde van het pootrecht in verschillende ruilverkavelingen:&#13;
- ruilverkaveling Warnsveld: ƒ 2,50/m (10-15 jaar geleden)&#13;
- ruilverkaveling Veghel-Erp (Brabant): ƒ 4, - /m (5-10 jaar geleden)&#13;
- ruilverkaveling de Leygraaf (Brabant): ƒ 2,53/m, ƒ 5,15/m en ƒ 7,90/m (1979)&#13;
- ruilverkaveling Lieshout (Brabant): ƒ 2,50/m, ƒ 3,75/m en ƒ 5,-/m (1981)&#13;
- ruilverkaveling Over Betuwe-Noord: voorstel voor ± ƒ 3,50/m&#13;
Overigens komen de afkoopkosten alleen voor rekening van de ruilverkaveling wanneer de weg - en dus ook de berm - vervalt; gaat het pootrecht in feite 'over' naar de gemeente, dan zal de gemeente de afkoop moeten bekostigen.&#13;
SLOT&#13;
Samenvattend kan gesteld worden dat de oude zakelijke rechten, overblijfselen van het feodale tijdperk, nog altijd hun toepassing in ons huidige rechtssysteem vinden. Hoewel de rechten als b.v. pootrecht, weiderechten, recht van eendekooi, recht van 13e penning, visrecht, veerrecht, recht van aanwas, stuwrecht en recht op kerkgestoelte in het Burgerlijk Wetboek (1938) niet als zodanig genoemd worden, worden zij toch onder de 'zakelijke rechten' gerangschikt.&#13;
Het pootrecht valt dan ook onder de werkingssfeer van art. 28 van de Ruilverkavelingswet (1954). Art. 28: 'Bij elke ruilverkaveling worden zakelijke rechten... welke op onroeren-de goederen rusten, geregeld of opgeheven onder regeling van de geldelijke gevolgen daarvan...'.&#13;
In het verleden was het beleid van de toenmalige Cultuurtechnische Dienst (land-inrichtingsdienst) erop gericht alle pootrechten in de ruilverkaveling af te kopen. Mede vanwege de daarmee gepaard gaande hoge kosten is rond 1976 het beleid ge-wijzigd ten gunste van het 'nieuw vestigen' van pootrechten in de ruilverkaveling. De uiteindelijke beslissing hieromtrent komt bij de Plaatselijke Commissie te liggen.&#13;
Het pootrecht moet daartoe in de lijst der rechthebbenden opgenomen worden, waarbij het lang niet altijd schriftelijk aantoonbaar blijkt te zijn wie al of geen poot-rechten bezit.&#13;
Vervolgens wordt het pootrecht in de 'acte van toedeling' vastgelegd, waarbij zo-wel het pootrecht zelf als ook de houtopstand in de 'lijst der geldelijke regelingen' verrekend wordt.&#13;
Men kan zich afvragen welke richting gekozen moet worden voor de toekomstige ontwikkelingen rond het pootrecht.&#13;
Gezien de in het voorgaande toegelichte waarde die in de praktijk aan het poot-recht gehecht wordt lijkt het systeem van handhaving, daar waar mogelijk is, de meest aangewezen benadering. Zo men al tot afkoop moet overgaan, is om finan-ciële redenen het uitstervingssysteem het meest geschikt.&#13;
Tegenover de redenering dat pootrechten overbodig zijn omdat het land-schapsplan hun taak overgenomen heeft/zal nemen, waarbij men zich kan afvragen of het onderhoud wel door de overheid te financieren valt, staan immers de stemmen die opgaan voor het in boerenhand houden van beplantingsstroken. In de praktijk zal dat ertoe leiden dat er beplanting (vnl. populieren) zal staan wanneer de hout-prijs hoog is; is de prijs laag dan zullen tijdelijk bermen onbeplant blijven. Het is overigens zeer wel mogelijk dat ditzelfde beeld waarneembaar zal zijn, wanneer de bermbeplanting aan de overheid overgelaten zou worden; ook voor de overheid spe-len economische overwegingen immers een steeds grotere rol.&#13;
De gedachte is wel eens geopperd om een provinciale of landelijke richtprijs voor de waarde van het pootrecht vast te stellen. Toch lijkt dit geen wenselijke zaak, aan-gezien het pootrecht plaatselijk door belanghebbenden steeds anders wordt gewaar-deerd, juist door de diversiteit van aspecten die bij die waardebepaling een rol spelen.&#13;
Literatuur:&#13;
Ketelaar F.C.J. Oude zakelijke rechten.&#13;
Vroeger, nu en in de toekomst. Dissertatie 1978.&#13;
Hendrikx dr. ir. J.A. Een literatuurstudie over eeuwenoud recht, dat tot op de huidige dag op verschil-lende plaatsen in Noord-Brabant nog onverkort van kracht is.&#13;
Tijdschrift Heidemij, mei 1981.&#13;
Dam mr. B. Jurisprudentie Ruilverkavelingswet 1954, Agrarisch Recht, 43e jaargang nr. 9, 9 septem-ber 1983.&#13;
Taxatierapporten, vaststelling economische waarde van pootrecht t.b.v. de ruilverkavelingen Lieshout en de Leygraaf.</content><legacyfootnotes/><footnotes><footnote/></footnotes><auteurs>Ir E.S. Abbenhuis-de Timmerman</auteurs><published>1985-09-01 00:00:00</published><modified>1985-09-01 00:00:00</modified><editiondate>1985-09-01</editiondate><htmlpath>https://denhollander.info/artikel/6399</htmlpath></article>
</articles></edition>