<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2014</searchword><id>11711</id><udhid>UDH:TvAR/11711</udhid><titel>Marktordening in het nieuwe GLB</titel><searchwords><searchword>TvAR 12/2014</searchword><searchword>UDH:TvAR/11711</searchword></searchwords><attachments><attachment><name>17126.pdf</name><extention>pdf</extention><url>https://denhollander.info/download/17126/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Het nieuwe gemeenschappelijk landbouwbeleid heeft vorm gekregen in een aantal verordeningen van het Europees Parlement en de Raad (in die volgorde aangeduid). De basisverordening voor de marktordening is de Verordening 1308/2013. Er zijn verschillende uitvoeringsverordeningen vastgesteld. Het doel van dit artikel is een kort overzicht te bieden van wat er nog aan marktordening wordt gedaan in de Europese Unie. Het verschijnsel van de interne markt staat daarbij niet ter discussie. Sinds het Verdrag van Uruguay staan de drie pijlers van elke marktordening &lt;span class="Cursief"&gt;wel&lt;/span&gt; ter discussie: de interne steun, de bescherming tegen importen en de steun bij export. In de destijds in het kader van de WTO gesloten Agreement on Agriculture[1] werd afgesproken dat de interne steun zou moeten worden afgebouwd en in elk geval niet in de vorm van productsteun mocht worden verstrekt, dat de exportsubsidies zouden worden afgebouwd en dat importheffingen zouden worden teruggebracht tot douanetarieven (die geheven worden om de te maken kosten te dekken). De Europese Unie heeft deze afspraken vormgegeven in de verschillende GLB-rondes. De meeste productsteun is ontkoppeld,[2] importheffingen zijn verlaagd en exportsubsidies voor het overgrote deel afgeschaft. Wat heeft de nieuwe verordening 1308 ons nog te bieden?[3]&lt;/p&gt;&lt;p&gt;De verordening is als volgt ingedeeld: na de considerans met 207 overwegingen en Deel I (Inleidende bepalingen) volgt Deel II (Interne Markt). Deel III gaat over de handel met derde landen en Deel IV betreft de mededingingsregels terwijl Deel V over marktverstoringen handelt. Deel VI ten slotte bevat enkele bevoegdheidsbepalingen en overgangsregels.&lt;/p&gt;&lt;h3&gt;2. Openbare interventie&lt;/h3&gt;&lt;p&gt;Interventie als instrument om in te grijpen als de marktsituatie daar om vraagt, is nog niet helemaal verdwenen.[4] Ten opzichte van de oude regeling[5] zijn enkele producten vervallen (sorgho en biet- dan wel rietsuiker). Deze producten kunnen dus niet meer worden aangekocht door de overheid.[6] Interventie staat open gedurende bepaalde perioden. Voor interventie zijn soms uitvoeringshandelingen van de Europese Commissie nodig, soms ook niet. Soms is de (te lage) prijs bepalend voor de mogelijkheid van interventie, bijvoorbeeld bij rundvlees. Interventie kan plaatsvinden tegen een vaste prijs of in het kader van een openbare inschrijving. De maximaal aan te kopen hoeveelheden zijn niet langer in de basisverordening zelf geregeld,[7] maar in een uitvoeringsregeling.[8] De Commissie kan op grond van de Verordening allerlei uitvoeringsmaatregelen vaststellen. Producten die zijn aangekocht, moeten ook weer worden afgezet. Dat moet zodanig gebeuren dat marktverstoring wordt voorkomen en internationale overeenkomsten worden nageleefd. Ook kunnen de producten worden verstrekt aan ‘de meest hulpbehoevenden’ in de Unie.[9] Ook dat laatste is niet nieuw, maar de zeer uitgebreide regeling van art. 27 Vo. 1234/2007 is nu niet meer opgenomen.&lt;/p&gt;&lt;h3&gt;3. Steun voor opslag&lt;/h3&gt;&lt;p&gt;De Unie kan ook steun verlenen voor opslag door particulieren en wel voor de volgende producten: witte suiker, olijfolie, vezelvlas, rundvlees, boter, kaas, mageremelkpoeder, varkensvlees, schapen- en geitenvlees.[10] De Commissie bepaalt voor zover nodig de nadere voorwaarden voor de steun.[11] De Commissie is voor zowel openbare interventie als particuliere opslag bevoegd eisen te stellen aan de kwaliteit van de producten en aan de opslagruimten. Ook kunnen nadere bepalingen over de afzet worden vastgesteld.[12] Ook dit onderdeel van de marktordeningen bevat geen spectaculaire wijzigingen ten opzichte van het oude systeem.&lt;/p&gt;&lt;h3&gt;4. Schoolfruit en schoolmelk&lt;/h3&gt;&lt;p&gt;Hoofdstuk II van Deel II van de Verordening bevat steunregelingen. De steun op basis van Afdeling 1 van dit hoofdstuk strekt ‘ter verbetering van de toegang tot levensmiddelen’. Er wordt steun verstrekt voor de verstrekking aan schoolkinderen van groenten en fruit. Lid-staten dienen daarvoor een plan op te stellen dat aan een aantal eisen moet voldoen.[13] Ook nationale betalingen zijn mogelijk. Maximumbedragen zijn nu niet meer opgenomen in de verordening.[14] Ook voor schoolmelk is weer een regeling in de nieuwe verordening opgenomen.[15]&lt;/p&gt;&lt;h3&gt;5. Groenten en fruit&lt;/h3&gt;&lt;p&gt;Voor specifieke sectoren zijn ook steunregelingen opgenomen in de verordening. De olijfolie en de wijn laat ik hier rusten.[16] Voor de sector groenten en fruit[17] wordt de kern van de steun gevormd door de zgn. operationele programma’s, die kunnen worden gefinancierd via het systeem van co-financiering.[18] Ook dit alles is niet nieuw en kwam al voor in de oude verordening.[19] De operationele programma’s lopen tussen de drie en vijf jaar en kunnen onder meer de volgende doelen hebben: productieplanning, concentratie van afzet, productiekosten en rendement optimaliseren, onderzoek en innovatie, milieuvriendelijke productiemethoden, productkwaliteit, afzetbevordering, technische ondersteuning bij termijnmarkten en verzekeringen, opleidingen, onderlinge fondsen, het uit de markt nemen van producten, groen oogsten, oogstverzekeringen, crisispreventie en - beheersing.[20] Deze operationele programma’s moeten worden opgezet en uitgevoerd door de producentenorganisaties in de sector, die actiefondsen hebben, waaraan is bijgedragen door de leden van die organisaties.[21] De Commissie kan nog nadere voorwaarden stellen aan de financiering.[22] De lid-staten dienen een nationaal kader op te stellen en een nationale strategie te bepalen voor de operationele programma’s.[23] Als de programma’s aan de eisen voldoen, kunnen de lid-staten en de EU deze steunen, elk voor 50%. Voor de steunprogramma’s zijn door de EU begrotingslimieten vastgesteld. Nederland staat daar niet bij.[24] Dat betekent dat in Nederland 50% van de leden komt en 50% van de nationale overheid.&lt;/p&gt;&lt;h3&gt;6. Afzet / handelsnormen&lt;/h3&gt;&lt;p&gt;Op basis van de artikelen 73 e.v. kan de Europese Commissie handelsnormen vaststellen voor een groot aantal producten en sectoren. Deze voorschriften worden onderverdeeld in verplichte voorschriften en facultatieve vermeldingen. Zij kunnen betrekking hebben op onder meer technische definities, aanduidingen, verkoopbenamingen, klassen, productiemethodes enz. Voor groenten en fruit die vers worden afgezet, gelden dan nog de eisen dat zij gezond, deugdelijk en van gebruikelijke handelskwaliteit moeten zijn.[25] Voor hop geldt een certificering.[26] Naast handelsnormen zijn ook definities, aanduidingen en verkoopbenamingen vastgesteld voor onder meer vlees, melk en zuivel en eieren. Deze zijn in bijlage VII bij de verordening vermeld. Zo mag vlees van runderen die jonger zijn dan twaalf maanden in Nederland alleen worden afgezet als er ‘kalfsvlees’ op staat. De genoemde facultatieve, gereserveerde vermeldingen moeten producenten beter in staat stellen om bepaalde waarde toevoegende kenmerken op de interne markt kenbaar te maken, ter aanvulling en ondersteuning van de handelsnormen. Voor pluimveevlees kan dan bijvoorbeeld de slachtleeftijd van de kip worden vermeld.&lt;/p&gt;&lt;h3&gt;7. Oorsprongsbenamingen wijn&lt;/h3&gt;&lt;p&gt;In de nieuwe verordening is de, uit de oude verordening afkomstige, uitgebreide regeling voor oorsprongsbenamingen, geografische aanduidingen en traditionele aanduidingen in de wijnsector opnieuw opgenomen.[27] De desbetreffende materie voor andere producten blijft elders geregeld.[28]&lt;/p&gt;&lt;h3&gt;8. Suiker en melk&lt;/h3&gt;&lt;p&gt;Voor enkele individuele sectoren zijn nog specifieke bepalingen opgenomen in de verordening: wijn, suiker en melk/zuivel. De suikerquotering blijft bestaan tot het einde van het verkoopseizoen 2016/2017.[29] Het systeem voor de suikerquotering is overgenomen uit de oude verordening. De vaststelling van een minimumprijs voor bieten die voorheen in de verordening zelf was geregeld,[30] is nu aan de Raad van Ministers overgelaten.[31] Nieuw zijn de bepalingen over de contracten in de suikersector. In de melksector waren dergelijke bepalingen al eerder geïntroduceerd, zij het ook in iets andere vorm.[32] De overeenkomsten met betrekking tot de aankoop van suikerbieten en suikerriet worden gesloten door telers (of hun organisaties) en de suikerproducerende ondernemingen. Deze moeten op schrift worden gesteld en aan de bevoegde instanties van de lid-staat ter controle worden overlegd.[33] In de bijlage bij de verordening zijn twee lange lijsten van voorwaarden opgesomd, waaraan de overeenkomsten moeten voldoen: een lijst voor de periode tot 2017 en een lijst voor de periode daarna. De verschillen vloeien voornamelijk voort uit het wegvallen van de quotering na 2017, terwijl dan ook de minimumprijs niet meer geldt. Laatstgenoemde voorwaarden (vanaf 2016/2017) bepalen onder meer dat het leveringscontract meerdere jaren kan omvatten, dat een bepaalde hoeveelheid wordt overeengekomen, de aankoopprijzen moeten worden vermeld, suikergehalten worden vermeld, tijdstippen van levering, monsterneming, transport, een geschillenregeling (arbitrage) enzovoorts. Ik kan niet inschatten in hoeverre de gestelde voorwaarden nopen tot sterke aanpassing van de bestaande leveringscontracten – ik vermoed van niet, aangezien het tamelijk vanzelfsprekende condities betreft. Bijzonder blijft dat de Europese Unie de inhoud van de contracten sterk bepaalt en dat er een soort overheidstoezicht op wordt georganiseerd. Niet duidelijk is of organisaties van telers ook afspraken over de prijzen mogen maken. De regelingen sluiten dit niet uit, maar gelet op de strikte voorwaarden die in dit opzicht gelden voor de (andere) producentenorganisaties, zoals bij melk, ligt het ook niet voor de hand.&lt;/p&gt;&lt;p&gt;Voor de zuivelovereenkomsten is ook een aantal artikelen opgenomen over ‘contractuele betrekkingen’, maar daar is het onderhandelen voorbehouden aan de producentenorganisaties. Deze mogen uitdrukkelijk over de prijs afspraken maken, maar dan mag men niet meer dan een bepaald volume vertegenwoordigen.[34] Zoals gezegd waren deze bepalingen ook al in verordening 1234/2007 opgenomen, als onderdeel van het melkpakket. Voor het aanbod van kaas met een beschermde oorsprongsbenaming of beschermde geografische aanduiding kunnen lid-staten voor een beperkte periode bindende voorschriften vaststellen tot regulering van het aanbod van die kaas.[35] Het melkquotum is, zoals bekend, vervallen. In een overgangsbepaling is neergelegd dat de desbetreffende artikelen van de oude verordening nog blijven bestaan tot en met 31 maart 2015.[36] Over de producentenorganisaties als zodanig (geregeld in de artikelen 152 e.v.) is eerder in dit tijdschrift uitvoerig geschreven.[37] Ten overvloede vermeld ik nog dat ook in dat hoofdstuk uitvoerig over contractuele betrekkingen wordt gesproken. Lid-staten kunnen ook voor andere producten dan melk en suiker contracten verplicht stellen.[38]&lt;/p&gt;&lt;h3&gt;9. Handel met derde landen&lt;/h3&gt;&lt;p&gt;Voor in- en uitvoer van landbouwproducten kunnen invoer- dan wel uitvoercertificaten verplicht worden gesteld.[39] Het gaat dan over granen, rijst, suiker, zaaizaad, olijfolie, hennep, etcetera. De in de verordening opgenomen lijst kan door de Commissie nog worden uitgebreid.[40] Deze certificaten dienen om de hoeveelheden – contingenten - in of uit te voeren producten te reguleren. Veelal liggen daar afspraken in WTO-verband aan ten grondslag. Uit internationale afspraken vloeit ook voort dat gemeenschappelijke douanetarieven worden vastgesteld. Voor de berekening daarvan is de Commissie verantwoordelijk.[41] Voor een groot aantal producten bestaat nog de mogelijkheid om een extra invoerrecht te heffen ‘om mogelijk nadelige gevolgen van de invoer voor de markt van de Unie te voorkomen of te neutraliseren’.[42] Daartoe kan door de Europese Commissie worden besloten als de invoer plaatsvindt tegen een lagere prijs dan de zgn. reactieprijs, of het volume een bepaald niveau overschrijdt (het reactievolume).[43] Ook dit systeem past in de WTO-afspraken, evenals het beheer van tariefcontingenten.[44]&lt;/p&gt;&lt;p&gt;Ook de uitvoerrestituties zijn nog niet uit de verordening verdwenen.[45] Bepaalde landbouwgoederen hebben op de Europese interne markt een hogere prijs dan op de wereldmarkt. Dit prijsverschil tast de concurrentiepositie aan van de Europese exporteur die landbouwproducten verkoopt op de wereldmarkt. De Europese Commissie (Commissie) compenseert daarom het verschil tussen de hogere prijs op interne EU-markt en de lagere prijs op de wereldmarkt, onder bepaalde voorwaarden.[46] Het is de bedoeling dat deze exportsubsidies worden afgeschaft.&lt;/p&gt;&lt;h3&gt;10. Uitzonderlijke maatregelen&lt;/h3&gt;&lt;p&gt;Nieuw is Deel V, hoofdstuk 1, van de verordening over ‘uitzonderlijke maatregelen’. In de oude verordening stonden deze bepalingen verspreid. Van de bepalingen is al gebruik gemaakt in het kader van de handelsboycot voor Rusland.[47] Maatregelen ter bestrijding van marktverstoringen kunnen door middel van gedelegeerde handelingen worden vastgesteld – waarbij de Raad en het Parlement betrokken zijn – en in urgente gevallen door de Commissie zelf.[48] In verband met dierziekten of verlies van vertrouwen bij de consument als gevolg van risico’s voor de gezondheid van mensen, dieren of planten, kunnen marktondersteunende maatregelen worden genomen. Ook daarvoor kan de Commissie uitvoeringshandelingen verrichten, na verzoeken van de lid-staten.[49] De bevoegdheden zijn zeer ruim geformuleerd en kunnen betrekking hebben op een groot aantal sectoren.&lt;/p&gt;&lt;h3&gt;11. Wat is verdwenen?&lt;/h3&gt;&lt;p&gt;Op de keper beschouwd is er niet zo heel veel verdwenen van alle voorheen bestaande marktordeningsregelingen. Optisch gezien kan die indruk nog wel bestaan, maar veel van wat voorheen in de verordening zelf stond is nu aan gedelegeerde wetgeving overgelaten. Verordening 1234/2007 bevatte bijvoorbeeld interventiemaxima[50] terwijl deze in de nieuwe verordening door de Commissie worden vastgesteld. De nieuwe verordening oogt dan ook compacter dan de oude. Natuurlijk zijn de productiequota min of meer verdwenen uit de verordening.[51] De quotering voor aardappelzetmeel was al eerder afgeschaft.[52] In de toekomst is een belangrijke rol weggelegd voor de zgn. contractualisering en de producenten- en brancheorganisaties. Maar zelfs deze onderwerpen zijn niet nieuw in verordening 1308/2013. Zij waren al in de oude verordening geïncorporeerd. Voor wat betreft het marktordeningsgedeelte is er wellicht toch meer continuïteit in het GLB dan het adjectief ‘nieuw’ zou doen vermoeden.&lt;/p&gt;</content><legacyfootnotes/><footnotes><footnote>1 Te vinden op http://www.wto.org/english/docs_e/legal_e/14-ag_01_e.htm.</footnote><footnote>2 Steun aan producenten vindt de WTO wel goed.</footnote><footnote>3 Waar zonder nadere vermelding naar artikelen wordt verwezen gaat het om verordening 1308.</footnote><footnote>4 Art. 11 e.v.</footnote><footnote>5 Verordening 1234/2007.</footnote><footnote>6 Suikerinterventie was na 2010 toch al niet meer mogelijk, zie art. 11, Vo. 1234/2007. Voor gerst, mais, sorgho, durumtarwe en padie was het aankoopplafond op 0 gesteld (art. 13, Vo. 1234/2007).</footnote><footnote>7 Zie art. 13 Vo. 1234/2007.</footnote><footnote>8 Zie Verordening 1370/2013 van de Raad.</footnote><footnote>9 Art. 16.</footnote><footnote>10 Art. 17.</footnote><footnote>11 Art. 18.</footnote><footnote>12 Art. 19.</footnote><footnote>13 Zie Regeling van de Staatssecretaris van Economische Zaken van 4 juli 2014, nr. WJZ / 14083676, houdende regels inzake schoolfruit (Regeling schoolfruit 2014), &lt;span class="Cursief"&gt;Stcrt&lt;/span&gt;. 2014, 19586.</footnote><footnote>14 Zie art. 103 octies bis, Vo. 1234/2007.</footnote><footnote>15 Art. 26 e.v.</footnote><footnote>16 Voor de bijenteeltsector is ook nog een steunregeling opgenomen (art. 55 e.v.), evenals voor de hopsector (art. 58).</footnote><footnote>17 Deel II, Hoofdstuk II, Afdeling 3.</footnote><footnote>18 Art. 34.</footnote><footnote>19 Art. 103 quater, Vo. 1234/2007.</footnote><footnote>20 Art. 33 en 152.</footnote><footnote>21 De lid-staten mogen ook bijdragen aan die actiefondsen, in regio’s waar de producenten zwak georganiseerd zijn (art. 35).</footnote><footnote>22 Art. 32.</footnote><footnote>23 Art. 36.</footnote><footnote>24 Zie bijlage VI van de verordening.</footnote><footnote>25 Art. 76.</footnote><footnote>26 Art. 77.</footnote><footnote>27 Art. 92 e.v.</footnote><footnote>28 Zie Vo. 510/2006 van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen; Vo. 1151/2012.</footnote><footnote>29 Art. 124.</footnote><footnote>30 Art. 49, Vo. 1234/2007.</footnote><footnote>31 Art. 135.</footnote><footnote>32 Art. 126 quater, Vo. 1234/2007.</footnote><footnote>33 Art. 125.</footnote><footnote>34 Art. 149.</footnote><footnote>35 Art. 150.</footnote><footnote>36 Art. 230.</footnote><footnote>37 M. Litjens – Producentenorganisaties anno 2014, &lt;span class="Cursief"&gt;Agr.r.&lt;/span&gt; 2014, p. 139 e.v.</footnote><footnote>38 Art. 168 e.v.</footnote><footnote>39 Art. 176 e.v.</footnote><footnote>40 Art. 177.</footnote><footnote>41 Art. 180.</footnote><footnote>42 Art. 182.</footnote><footnote>43 Deze ‘trigger price’ en dat ‘trigger level’ worden vooraf aan de WTO gemeld. Zie Agreement on Agriculture (WTO), art. 5.</footnote><footnote>44 Art. 184.</footnote><footnote>45 Art. 196 e.v.</footnote><footnote>46 Zie Regeling Uitvoerrestituties Algemeen 2012 (HPA).</footnote><footnote>47 Zie . H.C.E.P.J. Janssen en mr. S. van der Heul - Mededinging in de landbouw in het bijzonder in het licht van de Russische boycot, &lt;span class="Cursief"&gt;Agr.r.&lt;/span&gt; 2014, p. 335 e.v.</footnote><footnote>48 Art. 219.</footnote><footnote>49 Art. 220.</footnote><footnote>50 Art. 13 Vo 1234/2007.</footnote><footnote>51 Voor suiker is nog wel een regeling opgenomen, voor melk blijft de oude verordening nog even geleden.</footnote><footnote>52 Art. 84 bis Vo. 1234/2007.</footnote></footnotes><auteurs>prof. mr. D.W. Bruil</auteurs><published>2014-12-13 16:59:27</published><modified>2014-12-13 16:59:27</modified><editiondate>2014-12-13</editiondate><htmlpath>https://denhollander.info/artikel/11711</htmlpath></article>
</articles></edition>