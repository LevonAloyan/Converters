<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2005</searchword><id>4165</id><udhid>UDH:TvAR/4165</udhid><titel>De ‘Raad voor plantenrassen’, centraal punt in de nieuwe Zaaizaad- en Plantgoedwet</titel><searchwords><searchword>TvAR 1/2005</searchword><searchword>UDH:TvAR/4165</searchword></searchwords><attachments><attachment><name>2005_nr 1_Artikel_Fikkert.pdf</name><extention>pdf</extention><url>https://denhollander.info/download/4124/ci</url></attachment></attachments><inleiding>1 Nieuwe Zaaizaad- en Plantgoedwet in aantocht&#13;
In het kader van de operatie ‘Marktwerking, Deregulering en Wetgevingskwaliteit’&#13;
(MDW) heeft de overheid de Zaaizaad- en Plantgoedwet (hierna ook: ZPW) op de&#13;
behandeltafel gelegd. Daartoe werd in het najaar van 2000 een MDW-werkgroep&#13;
ingesteld, die in het voorjaar van 2001 zijn rapport ‘Met recht gekweekt’ presenteerde&#13;
met daarin 32 aanbevelingen tot modernisering van de ZPW. Onder meer beveelt de&#13;
werkgroep aan de verschillende lijsten en registers, relevant voor de verlening van&#13;
kwekersrecht en de verhandeling van plantaardig teeltmateriaal, onder toepassing van&#13;
de ‘één-loket-gedachte’ te bundelen in één register. Het kabinet, dat het rapport&#13;
onderschreef, heeft besloten de aanbevolen modernisering uit te voeren door de huidige&#13;
ZPW te vervangen door een geheel nieuwe Zaaizaad- en Plantgoedwet. Het daartoe&#13;
strekkende wetsontwerp is op 11 juni 2004 aan het parlement aangeboden.</inleiding><content>2 Veredeling van plantenrassen&#13;
Voor de teelt van gewassen is men afhankelijk van het teeltmateriaal, zoals zaaizaad&#13;
(bij gewassen die zich door zaad vermeerderen), pootgoed (van aardappelen) en knollen,&#13;
bollen of stekken (bij gewassen die zich vegetatief laten vermeerderen). In de eerste&#13;
decennia van de vorige eeuw ontstond de behoefte aan een kwaliteitsverbetering&#13;
van het teeltmateriaal, vooral van graangewassen en aardappelen. In de loop van de&#13;
20ste eeuw groeide het kwaliteitsbesef ook in andere sectoren als de groenteteelt en de&#13;
teelt van siergewassen.&#13;
De kwaliteit van teeltmateriaal wordt hoofdzakelijk door twee factoren bepaald:&#13;
– de fysieke kwaliteit van het zaaizaad of het pootgoed (voldoende kiemkracht van&#13;
het zaaizaad; zo min mogelijk verontreiniging door zaad van andere cultuurgewassen&#13;
of onkruid, gezonde aardappelknollen e.d.);&#13;
– de intrinsieke kwaliteit van het zaaizaad of pootgoed: genetisch vastgelegde eigenschappen,&#13;
die de expressie van het gewas bepalen (opbrengst; resistentie tegen&#13;
ziekten; geschiktheid voor grondsoorten of klimatologische omstandigheden e.d.).&#13;
In de loop van de jaren dertig van de vorige eeuw was die behoefte zo gegroeid dat&#13;
men maatregelen bedacht om beide vormen van kwaliteit te waarborgen. In verband&#13;
met de intrinsieke kwaliteit ontwikkelde men het rasbegrip: een ras is een groep van&#13;
planten die alle een zodanige genetische code hebben dat zij, indien zij onder gelijke&#13;
omstandigheden worden geteeld, telkens dezelfde expressie zullen vertonen.&#13;
Ten einde de intrinsieke kwaliteit te verbeteren ontstond de gerichte plantenveredeling.&#13;
Door middel van kruisingen tussen planten met de gewenste eigenschappen ontwikkelde&#13;
men nieuwe rassen (d.w.z. planten met nieuwe genetische codes) waarvan de&#13;
planten in hun teelt nieuwe eigenschappen vertoonden. De gerichte plantenveredeling&#13;
heeft dramatische effecten voor de land- en tuinbouw gehad. Zo zijn de opbrengsten&#13;
van de moderne graan- en rijstgewassen vijf tot tien keer zo hoog als 100 jaar geleden.&#13;
Overigens is de ontwikkeling van nieuwe rassen doorgaans een arbeidsintensieve en&#13;
langdurige kwestie. De ontwikkeling van bijvoorbeeld een nieuw tarweras vergt tientallen&#13;
kruisingen en veel selectiewerk, wat al gauw meer dan vijf jaar in beslag neemt.&#13;
Het rassensortiment is bepaald geen statische verzameling. De plantenveredeling, een&#13;
kennis en kunde waarin Nederland een wereldnaam heeft opgebouwd, levert voortdurend&#13;
nieuwe rassen op. Jaarlijks produceren de Nederlandse plantenveredelaars duizenden&#13;
nieuwe rassen. Om te voorkomen dat men door de bomen het bos niet meer&#13;
kan zien, heeft de Nederlandse, maar ook de communautaire wetgever met betrekking&#13;
tot landbouw- en groentegewassen een verplichte rassenregistratie voorgeschreven.&#13;
Dat houdt in dat alleen teeltmateriaal van groepen van planten, die op grond van een&#13;
eigen identiteit als rassen geregistreerd zijn, in de handel mag worden gebracht.&#13;
Met de opkomst van de plantenveredeling ontstond ook de behoefte aan een vorm&#13;
van intellectuele eigendomsbescherming ten aanzien van de nieuw ontwikkelde rassen:&#13;
het kwekersrecht. Vergelijkbaar met de bescherming door middel van octrooi&#13;
voor uitvindingen op het gebied van de industrie en nijverheid kan een kweker van&#13;
een nieuw plantenras door middel van kwekersrecht een zeker monopolie krijgen&#13;
over het gebruik van dat ras. Ook voor de verlening van kwekersrecht moet vaststaan&#13;
dat het gaat om een groep van planten met een eigen identiteit.&#13;
3 Huidige organisatie van de rassenregistratie&#13;
Tegen de achtergrond van de noodzaak de identiteit van plantenrassen te bepalen en&#13;
vast te leggen zijn het Nederlands Rassenregister en de Raad voor het Kwekersrecht&#13;
in de Zaaizaad- en Plantgoedwet van 1966 opgenomen. Hoewel daarmee beoogd&#13;
werd de verlening van kwekersrecht en de registratie van rassen door één orgaan in&#13;
één register te laten gebeuren, is die centrale rol door verschillende omstandigheden&#13;
doorkruist.&#13;
1. In de eerste plaats is de bevoegdheid van de Raad voor het Kwekersrecht niet berekend&#13;
op een extra eis, die de communautaire wetgever heeft gesteld aan de verhandeling&#13;
van zaaizaad en pootgoed van landbouwgewassen. Die eis houdt in dat de&#13;
rassen, naast een eigen identiteit, ook een bepaalde meerwaarde voor de boer&#13;
(‘gebruiks- en cultuurwaarde’) moeten hebben. De Nederlandse wetgever heeft de&#13;
toets op die voorwaarde aan de Commissie voor de Samenstelling van de Rassenlijst&#13;
voor Landbouwgewassen opgedragen. Als gevolg daarvan moeten de rassen&#13;
van landbouwgewassen, alvorens daarvan teeltmateriaal tot de handel kan worden&#13;
toegelaten, zowel in het Nederlands Rassenregister als op de Rassenlijst voor Landbouwgewassen&#13;
zijn opgenomen.1&#13;
2. In de tweede plaats bleek de communautaire wetgever voor groenterassen een&#13;
vorm van het identiteitsonderzoek toe te staan, die afwijkt van die, welke in het&#13;
kader van de nationale kwekersrechtverlening – en daarmee van de inschrijving&#13;
het Nederlands Rassenregister – wordt toegepast. Om die reden werd voor groenterassen&#13;
een door de Minister aangehouden register in het leven geroepen, de zogenaamde&#13;
B-lijst. De Minister laat zich daarbij adviseren door de Commissie Toelating&#13;
Groenterassen.&#13;
3. Ten slotte zij opgemerkt dat de bevoegdheden van de Raad in het geheel niet toegesneden&#13;
zijn op de registratie van bosbouwopstanden (concrete percelen met&#13;
bomen), zoals voorzien door de regelgeving van de EU. Op dat gebied heeft de&#13;
Nederlandse wetgever ook gebruik moeten maken van een rassenlijstcommissie,&#13;
i.c. de Rassenlijstcommissie voor de Samenstelling van de Rassenlijst voor Bosbouwgewassen.&#13;
De verhandeling van teeltmateriaal (zaaizaad, pootgoed, jonge planten, etc.) is opgehangen&#13;
aan de erkenning van rassen en opstanden. Als gevolg van de bovengenoemde&#13;
omstandigheden zijn in Nederland vier instanties belast met die erkenning. Eén van&#13;
de oogmerken van het wetsontwerp is om deze versnippering ongedaan te maken.&#13;
4 Toekomstige organisatie van de rassenregistratie&#13;
Voorop zij gesteld dat noch de voorwaarden voor verlening van het kwekersrecht&#13;
noch die voor de toelating van rassen zonder kwekersrecht of de registratie van bosbouwopstanden&#13;
wijziging ondergaan. Dat betekent dat ook de taken, die thans door&#13;
vier organisaties worden uitgevoerd, geen wijziging ondergaan. In de Memorie van&#13;
Toelichting wordt aangegeven dat de toelating van rassen of de verlening van kwekersrecht&#13;
een grote mate van deskundigheid en onafhankelijke oordeelsvorming vereisen.&#13;
Hier zij opgemerkt dat zulks ook geldt voor de registratie van bosbouwopstanden.&#13;
Dat brengt de regering ertoe de daarmee gemoeide taken door een zelfstandig&#13;
bestuursorgaan (zbo) te (blijven) laten uitvoeren.&#13;
Voorts wordt uiteengezet waarom de huidige vier organisaties in één nieuw orgaan&#13;
moeten opgaan.&#13;
1. In de eerste plaats wijst de regering op de stapeling van procedures bij de toelating&#13;
van rassen van landbouwgewassen: enerzijds de beoordeling van de identiteit van&#13;
nieuwe rassen door de Raad voor het Kwekersrecht en anderzijds de beoordeling&#13;
van de gebruiks- en cultuurwaarde door een rassenlijstcommissie. Niet alleen&#13;
wordt dit inefficiënt geacht, ook het verschil in beroepsgang wordt als een nadeel&#13;
naar voren gebracht.&#13;
2. Verder wordt gewezen op het gevaar van inconsistent beleid, omdat de verschillende&#13;
organisaties conflicterende beslissingen kunnen nemen. Dat kan de toonaangevende&#13;
positie van Nederland op het gebied van de ontwikkeling van nieuwe rassen schaden.&#13;
3. Ten slotte acht de regering de huidige organisatiestructuur niet efficiënt, omdat er&#13;
sprake is van een aantal zeer kleine en daardoor kwetsbare organisaties. Door een&#13;
samenvoeging ontstaat een meer levensvatbare organisatie, waarbij de continuïteit&#13;
beter gewaarborgd kan worden.&#13;
Uit de fusie van de vier huidige organisaties ontstaat één nieuwe zbo: de Raad voor&#13;
plantenrassen. Dat orgaan is dus belast met:&#13;
– de verlening van kwekersrecht;&#13;
– de toelating van groenterassen op grond van vastgestelde identiteit;&#13;
– de toelating van landbouwrassen op grond van vastgestelde identiteit en gebruiksen&#13;
cultuurwaarde;&#13;
– de registratie van bosbouwopstanden, geschikt voor de voortbrenging van teeltmateriaal.&#13;
Een aparte vermelding verdienen de groepen van planten, die strikt genomen niet aan&#13;
de gebruikelijke identiteitsvereisten voor de toelating van rassen voldoen. Daarbij&#13;
moet men aan landrassen, populaties of uit meerdere lijnen samengestelde rassen denken.&#13;
Ook dergelijke eenheden zullen, anders dan thans het geval is, in het Nederlands&#13;
Rassenregister kunnen worden ingeschreven. Hoewel de beslissingsbevoegdheid&#13;
daaromtrent bij nadere regelgeving moet worden uitgewerkt, ligt het in de lijn van de&#13;
‘één-loket- gedachte’ die aan de Raad voor plantenrassen toe te delen.&#13;
Vanzelfsprekend zal de Raad voor plantenrassen ook verantwoordelijk zijn voor de&#13;
bij de inschrijving te vermelden gegevens. Bij de wet is bepaald welke gegevens in&#13;
ieder geval in het register moeten worden vermeld. Bij nadere regelgeving zullen&#13;
additionele gegevens worden aangewezen. Tot die laatste categorie behoort in ieder&#13;
geval de vermelding dat een ras, in voorkomend geval, een GMO is. Daarnaast is het&#13;
denkbaar dat het register aantekeningen bevat over de geschiktheid van de ingeschreven&#13;
eenheid voor de biologische teelt.&#13;
De wet is zo ingericht dat de belanghebbende aangeeft wat wordt gewenst: alleen&#13;
kwekersrecht of alleen toelating of beide. Hij kan dat in één keer aangeven, maar desgewenst&#13;
ook achter elkaar.&#13;
De wet maakt het mogelijk binnen de Raad afdelingen in te stellen. Gelet op de verschillen&#13;
tussen landbouwgewassen en tuinbouwgewassen, vooral in teelt en toelatingsvoorwaarden,&#13;
ligt het voor de hand voor elk van die gewasgroepen een afdeling in te&#13;
stellen. De voor de landbouwgewassen in te stellen afdeling zal, naast de beoordeling&#13;
van de identiteit van rassen en in voorkomend geval de verlening van kwekersrecht, te&#13;
maken krijgen met de beoordeling van de cultuur- en gebruikswaarde. Van de voor de&#13;
tuinbouwgewassen in te stellen afdeling zal de aandacht vooral uitgaan naar kwekersrechtverlening&#13;
voor rassen van siergewassen en de toelating van groenterassen. De&#13;
bosbouw is een geheel aparte tak van sport, waarvoor de nieuwe Raad specifieke deskundigheid&#13;
in huis zal moeten halen.&#13;
De Raad voor plantenrassen zal worden ondersteund door een bureau. Het behoeft&#13;
geen betoog dat ook dat bureau zal moeten beschikken over een zodanige expertise,&#13;
dat alle functies van de Raad naar behoren kunnen worden uitgevoerd.&#13;
De MvT rept niet over een kostenbesparing, die uit de nieuwe organisatiestructuur&#13;
zou volgen. Hoewel verwacht mag worden dat de samenballing tot één organisatie&#13;
enige besparing van (overhead-)kosten zal opleveren, is er vooralsnog weinig grond&#13;
om aan te nemen dat de uitvoering van de gelijkblijvende taken tot aanmerkelijke&#13;
kostenbesparingen zullen leiden. De kracht van de nieuwe organisatievorm zit hem&#13;
vooral in de bundeling van de expertise en een betere waarborging van de continuïteit.&#13;
Voor de belanghebbenden zal het bestaan van één loket voor alle zaken met&#13;
betrekking tot plantenrassen een vereenvoudiging betekenen. Ten slotte mag opgemerkt&#13;
worden dat één uniforme beroepsgang (na bezwaar staat beroep open op de&#13;
administratieve rechter, te weten: het College van Beroep voor het bedrijfsleven) in&#13;
het belang van zowel de Raad als de belanghebbenden is.&#13;
5 Financiering van de Raad voor plantenrassen&#13;
Naar de bestaande inzichten worden de kosten van de Raad voor plantenrassen begroot&#13;
op jaarlijks iets meer dan 1 miljoen euro. Voor zover de kosten samenhangen met&#13;
activiteiten waar belanghebbenden direct van profiteren, geldt het profijtbeginsel:&#13;
dergelijke kosten moeten door betalingen van belanghebbenden worden gedekt. Naar&#13;
verwachting zal aldus 90% van de totale kosten door tarieven en jaarcijnzen worden&#13;
gedekt. De overige kosten hangen samen met beleidsondersteuning van de overheid&#13;
en de registratie van bosbouwopstanden, waarvoor geen direct belanghebbenden zijn&#13;
aan te wijzen. Verder geldt dat er een direct verband moet zijn tussen de gemaakte&#13;
kosten en de te betalen vergoeding. Die benadering heeft opmerkelijke gevolgen voor&#13;
de hoogte van de onderzoekstarieven en de jaarcijnzen. In het huidige stelsel zijn de&#13;
onderzoekstarieven over het algemeen (veel) lager dan de onderzoekskosten. De jaarcijnzen&#13;
daarentegen zijn tamelijk hoog, waardoor de onderzoekskosten alsnog (grotendeels)&#13;
worden goed gemaakt. In de toekomstige benadering zullen de jaarcijnzen&#13;
worden bepaald door de kosten van het onderhoud van het register. Voorzien wordt&#13;
dat de jaarcijnzen aanmerkelijk lager zullen uitvallen. De onderzoekstarieven zullen&#13;
stijgen, aangezien zij de volledige onderzoekskosten zullen moeten dekken.</content><legacyfootnotes>* Bewerkte tekst van een lezing, gehouden tijdens de Studiemiddag Kwekersrecht van de Vereniging voor&#13;
Agrarisch Recht op 30 september 2004.&#13;
** Mr. K.A. Fikkert is secretaris van de Raad voor het Kwekersrecht te Ede.&#13;
1. Deze eis geldt niet voor rassen van landbouwgewassen die door een andere Lidstaat van de EU, op&#13;
grond van gebleken identiteit en cultuur- en gebruikswaarde, officieel zijn toegelaten.&#13;
</legacyfootnotes><footnotes><footnote/></footnotes><auteurs>mr. K.A. Fikkert</auteurs><published>2005-01-01 00:00:00</published><modified>2005-01-01 00:00:00</modified><editiondate>2005-01-01</editiondate><htmlpath>https://denhollander.info/artikel/4165</htmlpath></article>
</articles></edition>