<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1993</searchword><id>6071</id><udhid>UDH:TvAR/6071</udhid><titel>De schadevergoeding bij (tussentijdse) pachtbeëindiging</titel><searchwords><searchword>TvAR 2/1993</searchword><searchword>UDH:TvAR/6071</searchword></searchwords><attachments><attachment><name>1993_nr 2_Artikel_Gerbranda.pdf</name><extention>pdf</extention><url>https://denhollander.info/download/5880/ci</url></attachment></attachments><inleiding>In het oktobernummer van Agrarisch Recht verscheen onder deze titel een artikel van de&#13;
hand van ing. J. Tolner. Daarin wordt uitgebreid en helder uiteengezet wat de invloed van&#13;
de vrij recente ontwikkelingen op de schadeberekening theoretisch dient te zijn. Mogelijk&#13;
zal de praktijk hier en daar eenvoudiger oplossingen zoeken. Het artikel geeft mij aanleiding&#13;
tot het maken van enkele opmerkingen op onderdelen.</inleiding><content>Op blz. 504 onder liquidatieschade geeft Tolner aan dat bij gedwongen (snelle) verkoop&#13;
van vee en inventaris liquidatieschade kan optreden ten belope van het verschil tussen gebruikswaarde&#13;
en opbrengst bij die verkoop. De vergoeding daarvoor zou volgens hem&#13;
niet in de berekening van de aftrek van rente-opbrengst van vrijkomend kapitaal mogen&#13;
worden betrokken, omdat dit z.i. de vermogenspositie zou aantasten.&#13;
Ik vermag niet in te zien dat bij een willige markt, waarin geen liquidatieschade optreedt&#13;
de opbrengst van vee en inventaris wel voor die berekening in aanmerking komt en&#13;
dit, bij minder willige markt, voor het liquidatieschadedeel niet zou kunnen. Wanneer&#13;
men met de renteopbrengst van een vermogensbestanddeel gedurende een reeks vanjaren&#13;
rekening houdt, betekent dit niet een aantasting van dat bestanddeel, veeleer komt daarin&#13;
tot uiting dat instandhouding van het vermogensbestanddeel in de rede ligt.&#13;
Op blz. 505 e.v. spreekt Tolner over het melkquotum en verrekeningen tussen pachter&#13;
en verpachter die daarbij aan de orde zouden kunnen zijn. Daarbij mis ik enige aanduiding&#13;
dat het moeten betalen voor het meenemen van quotum bij pachtontbinding of beëindiging&#13;
wegens bestemming voor niet-agrarische doeleinden, alsook het afstaan tegen&#13;
gedeeltelijke vergoeding een voor vergoeding in aanmerking komend schade-element&#13;
veroorzaakt. De benodigde middelen zullen veelal gefinancierd moeten worden, waarbij&#13;
de te betalen rente gekapitaliseerd dient vergoed. Wanneer er eigen middelen beschikbaar&#13;
zijn, loopt men eveneens rente mis. Het moeten betalen voor een melkquotum c.q. het&#13;
moeten betalen voor de verpachters-helft of vierde deel bij terugkoop van het verlorene is&#13;
een direct en noodzakelijk gevolg van de pachtontbinding.&#13;
Dan is het vragen van een vergoeding voor, c.q. het vragen van overdracht van het&#13;
quotum door pachter voor verpachter alleen interessant wanneer het bijpassend schadebestanddeel&#13;
in een lastenomslag van een complex zal worden opgenomen.&#13;
Toenemende invloed van projectontwikkelaars op verstedelijking zou een rechtstreekse&#13;
beïnvloeding van de waarde van een perceel door de hoogte van de daarop drukkende&#13;
pachtersschadeloosstelling kunnen meebrengen, indien het onteigeningen voor dat doel&#13;
betreft.&#13;
Blz. 512-513. Voedervoorziening en verzwaring van lasten&#13;
Bij de voedervoorziening gaat Tolner uit van aankoop van voer ter vervanging van het op&#13;
het desbetreffende perceel geteelde voer, dit met het doel het inkomen uit de veehouderij op peil te houden. De meerkosten van de aankoop tegenover de eerdere eigen produktie&#13;
worden, (gekapitaliseerd) vergoed.&#13;
Onder b. Verzwaring van (vaste) lasten stelt Tolner: 'Aldus wordt als fictie verondersteld,&#13;
dat de bruto-opbrengst van de veehouderij op peil blijft. In de kosten van het extra&#13;
voer zijn echter niet de vaste lasten van het bedrijf van pachter berekend. In het vervolg,&#13;
na onteigening, moeten die door de resterende 25 ha worden gedragen in plaats van door&#13;
35 ha.' Hij vergoedt dan de vermeende verzwaring van lasten voor 10 ha x ƒ 11 500 per&#13;
jaar, factor 9 is ƒ 135 000. De fictie is m.i. niet dat het bruto-inkomen gelijk blijft, maar&#13;
de fictie, kennelijk bedoeld: de aanname dat de redelijk handelende onteigende een bepaalde&#13;
gedragslijn volgt juist met het doel het inkomen gelijk te houden, is in dit geval&#13;
dat betrokkene tot het bereiken van het doel voer aankoopt. De aankoop werkt uit in gelijkblijvende&#13;
produktie, terwijl de meerkosten om dat te bereiken worden vergoed. Aldus&#13;
wordt het doel bereikt. Er is dan geen reden om te gaan kijken of per ha bepaalde lasten&#13;
zwaarder wegen, evenmin als men correctie toepast omdat het inkomen per ha hoger zal&#13;
zijn. Schadeloosstellen is immers zorg dragen dat gelaedeerde in zijn vermogens- en inkomenspositie&#13;
gelijk blijft bij de onteigening of pachtontbinding.&#13;
Naschrift&#13;
Het is prettig dat ir. P. Gerbranda reageert op mijn artikel. Uitwisseling van gedachten&#13;
kan het vak alleen maar ten goede komen, zeker wanneer er op foute gedachten wordt gereageerd.&#13;
Een drietal punten verdient nadere bespreking.&#13;
a. De liquidatieschade&#13;
Vaak staat deze schade ter discussie in verband met rente vrijkomend kapitaal. Inmiddels&#13;
heeft de Hoge Raad het probleem opgelost (HR 4 november 1992, RvdW 25 november&#13;
1992, nr. 244, Gem. Rotterdam/De Grave). De conclusie in dit arrest luidt: 'Daar de vergoeding&#13;
voor liquidatieschade een vergoeding is voor het in het bedrijf geinvesteerde kapitaal,&#13;
vormt die vergoeding een onderdeel van het vrijkomende kapitaal' (het ging om&#13;
inventaris en voorraden, waarvoor de rechtbank 7% in rekening bracht; het betrof een&#13;
bakkerij). Het vreemde vermogen in het bedrijf werd bij de berekening van het vrijkomende&#13;
kapitaal (terecht, volgens de HR) buiten beschouwing gelaten; de rente was in het&#13;
bedrijf bij de berekening van de behaalde netto-winst reeds in aanmerking genomen.&#13;
Daarmee is deze kwestie meteen up-to-date gebracht.&#13;
b. Het melkquotum&#13;
De opmerking van Gerbranda over het melkquotum, de overdracht daarvan en de daarbij&#13;
optredende, te vergoeden renteverliezen is terecht. In ditzelfde nummer van Agrarisch&#13;
Recht is dit punt nader uitgewerkt in een afzonderlijk artikel.&#13;
c. Verzwaring van lasten bij berekening van de kosten van voedervoorziening&#13;
Op dit punt valt Gerbranda mij terecht aan (er lag reeds een rectificatie ter redactie). Op&#13;
blz. 513 moet de eerste alinea sub b geheel vervallen, waardoor de inkomensschade&#13;
ƒ 24 300 per ha wordt, en samen met de 'mestschade' ƒ 35 000 per ha. De redenering van Gerbranda is juist aangezien de meerkosten volledig vergoed worden; de vergoeding voor&#13;
de vaste lasten zit als het ware reeds in de aankoopkosten van ƒ 36 000 per jaar. Dit was&#13;
een gedachtenfout mijnerzijds; ik buig nederig mijn oude denkhoofd met excuses aan de&#13;
misleide lezer en dank aan Gerbranda.&#13;
Van de heer J. Verhagen, onteigeningsdeskundige te Oud-Beijerland, ontving ik een persoonlijk&#13;
schrijven met waardevolle reacties. Een tweetal punten daaruit kan hier nog worden&#13;
vermeld.&#13;
d. Latente mestproduktieruimte&#13;
Verhagen stelt dat de 'mestruimte' niet op de door mij voorgestelde wijze (blz. 511, sub&#13;
c) mag worden verrekend, als de onteigende deze ruimte niet de facto uitbaat. Daar zit&#13;
iets in, maar ik heb theoretisch rekening gehouden met het feit dat de producent dat wel&#13;
zou kunnen. Niets belet hem de mestruimte ook werkelijk te gebruiken. Bovendien is er&#13;
al een grote mesthandel die in de komende jaren in het hele land alleen nog maar zal toenemen.&#13;
Wel ben ik met Verhagen eens, dat de taxateur dit per geval moet nagaan.&#13;
e. Vertrappingsschade&#13;
Verhagen acht dit punt kwestieus. Of vertrappingsschade optreedt, zal afhangen van de&#13;
omstandigheden en de aard van de bedrijfsvoering (al of niet rantsoenbeweiding,&#13;
veebezetting e.d.). Dit moet de taxateur ter plaatse beoordelen. Verhagen suggereert de&#13;
schade door zwaardere veebezetting en gedeeltelijke onteigening uit te drukken in de&#13;
aanpassing en verzwaring van de deelbeweiding, het management door vaker verweiden,&#13;
en/of de grotere kwetsbaarheid van de bedrijfsvoering. Dat is juist en de taxateur zou dit,&#13;
waar nodig, tot uitdrukking kunnen brengen in 'moeilijker exploitatie'. Kwantificering&#13;
daarvan lijkt me echter zeer moeilijk.&#13;
Ten slotte nog een rectificatie. Op blz. 519 zit in voorbeeld A in de opgave een constructiefout.&#13;
De ƒ 3000 per ha is reeds gekapitaliseerd, maar dat klopt dan niet helemaal met&#13;
de rest bij de berekening van de belastingschade, namelijk de inkomensschade per jaar&#13;
(d.i. ƒ 30 000 : 10 = ƒ 3000). Dit leidt na onteigening tot een IB van ƒ 10 235 in 1992; het&#13;
verschil gekapitaliseerd met 9 is dan ƒ 10 413, hetgeen leidt tot een belastingschade van ƒ&#13;
2222. Jammer van de foute constructie, maar aan het systeem van berekening van belastingschade&#13;
doet dit verder niets af. En om dat systeem ging het mij. Dat kan zonder meer&#13;
gevolgd worden mits men er om denkt het inkomen na onteigening per jaar in te vullen.</content><legacyfootnotes/><footnotes><footnote/></footnotes><auteurs>Ir. P. Gerbranda</auteurs><published>1993-02-01 00:00:00</published><modified>1992-03-25 00:00:00</modified><editiondate>1993-02-01</editiondate><htmlpath>https://denhollander.info/artikel/6071</htmlpath></article>
</articles></edition>