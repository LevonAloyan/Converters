<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2012</searchword><id>9888</id><udhid>UDH:TvAR/9888</udhid><titel> Geiten en verwijten</titel><searchwords><searchword>TvAR 5/2012</searchword><searchword>UDH:TvAR/9888</searchword></searchwords><attachments><attachment><name>TvAR2012_05_01_Geiten.pdf</name><extention>pdf</extention><url>https://denhollander.info/download/8568/ci</url></attachment></attachments><inleiding>Er gaat de laatste tijd veel aandacht uit naar Q-koortspatiënten. En dat is terecht. In sommige gevallen is sprake van ernstige ziekteverschijnselen; ten minste 25 mensen zouden zelfs aan de Q-koorts zijn overleden. Het is begrijpelijk dat de Nationale Ombudsman een onderzoek is gestart naar de wijze waarop de regering ter voorkoming en bestrijding van de Q-koorts is opgetreden.&#13;
</inleiding><content>Wat wel over het hoofd wordt gezien, is dat ook geitenhouders de centrale overheid verwij­ten maken. Ook zij vinden dat de Staat te lang met het nemen van maatregelen heeft gewacht. Bovendien stellen zij zich op het standpunt dat zij – anders dan wel wordt beweerd – slechts zeer ten dele schadeloos zijn gesteld. Dat geldt met name voor de geitenhouders waar niet meer dan een beperkt percentage van de veestapel werd geruimd, en de achterblijvende die­ren zijn belast met een levenslang fokverbod. Het gaat de geitenhouders om de melk, en de melkproductie van hun bedrijven kan slechts in stand worden gehouden door de geiten perio­diek te laten dekken. De waarde van een geit waarmee niet mag worden gefokt, is na verloop van tijd nihil.&#13;
De slachtoffers van de Q-koorts overwegen om geitenhouders voor hun schade aansprakelijk te stellen. De geitenhouders dreigen daardoor behoorlijk in de knel te raken. Hoewel ik als advocaat van geitenhouders een zekere terughoudendheid moet betrachten, vraag ik mij hard­op af wat de grondslag van een vordering tot schadevergoeding zou kunnen zijn.&#13;
Op het eerste gezicht zou men geneigd zijn te denken aan de risico-aansprakelijkheid van de bezitter van een dier (art. 6:179 BW). Deze gedachte is onjuist, aangezien de aansprake­lijkheid blijkens de parlementaire geschiedenis bedoelt te beschermen tegen het gevaar dat schuilt in de eigen energie van het dier en het onberekenbare element dat daarin is gelegen. Het gaat met andere woorden om schaden toegebracht door bijtende honden en trappende paarden en niet om door dieren overgebrachte besmettelijke ziekten. Een uitzondering bestaat in het geval dat een besmetting is ontstaan in het verlengde van door een dier toegebracht let­sel; denk aan hondsdolheid na een hondenbeet. Met art. 6:179 BW is op dit punt geen wijzi­ging gebracht in het recht dat kenbaar werd uit het arrest HR 24 februari 1984, NJ 1984, 415 (Zeug Geel 113).&#13;
Uit de media vernam ik dat mogelijkerwijs een grondslag wordt gezocht in de risico-aanspra­kelijkheid voor het gebruiken of onder zich hebben van gevaarlijke stoffen (art. 6:175 BW). In het kader van deze bepaling wordt weliswaar niet alleen gesproken over bijvoorbeeld vloeistoffen en gassen, maar ook over bacteriën en virussen. Daarbij wordt dan echter ken­nelijk gedacht aan het kweken van een en ander in een laboratorium (denk aan de recente pu­bliciteit over het exportverbod voor kennis over het vogelgriepvirus H5N1) , en niet aan het hebben of gebruiken van een dier dat een bacterie of een virus blijkt te verspreiden.&#13;
Dan resteert de gewone schuld-aansprakelijkheid van art. 6:162 BW. Maar wat valt de gei­tenhouders eigenlijk te verwijten? Zij hielden toch slechts geiten, zonder zich ervan bewust te zijn dat hun dieren tot ernstige Q-koortsverschijnselen bij mensen konden leiden? Op wel­ke grond zou gezegd kunnen worden dat zij onrechtmatig jegens de slachtoffers hebben ge­handeld?&#13;
</content><legacyfootnotes/><footnotes><footnote/></footnotes><auteurs>mr. G.M.F. Snijders&#13;
</auteurs><published>2012-05-01 00:00:00</published><modified>2012-05-01 00:00:00</modified><editiondate>2012-05-01</editiondate><htmlpath>https://denhollander.info/artikel/9888</htmlpath></article>
</articles></edition>