<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2003</searchword><id>4547</id><udhid>UDH:TvAR/4547</udhid><titel>Reijnen / De Staat der Nederlanden (TvAR 2003/5176)</titel><searchwords><searchword>TvAR 10/2003</searchword><searchword>TvAR 2003/5176</searchword><searchword>UDH:TvAR/4547</searchword></searchwords><attachments><attachment><name>2003_nr 10_Rechtspraak_5176.pdf</name><extention>pdf</extention><url>https://denhollander.info/download/4492/ci</url></attachment></attachments><inleiding>[Pachtwet art. 36, 62, 152]&#13;
&#13;
Grieven zijn niet toegelicht en aangekondigde&#13;
aanvulling van beroepschrift is achterwege&#13;
gebleven. In de vorm waarin&#13;
beroepschrift voorligt is dit onvoldoende&#13;
met redenen omkleed. Dientengevolge&#13;
volgt niet-ontvankelijkverklaring. Ten overvloede&#13;
wordt overwogen dat uit eerdere&#13;
beschikkingen van het hof volgt dat in een&#13;
geval als het onderhavige, waarin de Staat&#13;
het verpachte wil aanwenden voor de aanleg&#13;
van natuurvriendelijke oevers en daartoe&#13;
een beroep doet op bedingen in de&#13;
pachtovereenkomst als hier aan de orde, in&#13;
beginsel geen sprake is van misbruik van&#13;
bevoegdheid of van handelen in strijd met&#13;
algemene beginselen van behoorlijk&#13;
bestuur. Hetgeen de pachter tijdens de&#13;
mondelinge behandeling heeft aangevoerd&#13;
leidt niet tot het oordeel dat zulks in het&#13;
onderhavige geval anders is.</inleiding><content>BESCHIKKING IN DE ZAAK VAN:&#13;
Wilhelmus Andreas Reijnen, wonende te&#13;
Ooy, gemeente Ubbergen,&#13;
appellant,&#13;
procureur: onttrokken,&#13;
tegen&#13;
De Staat der Nederlanden, (Ministerie van&#13;
Financiën, Directie Domeinen), zetelende te&#13;
’s-Gravenhage,&#13;
geïntimeerde,&#13;
procureur: mr. J.M. Bosnak.&#13;
1 Het geding in eerste aanleg&#13;
De pachtkamer van het kantongerecht te Nijmegen&#13;
heeft op 10 april 2000 beschikkingen&#13;
gegeven in de zaken met zaaknummers&#13;
114452 en 118727 tussen appellant (verder te&#13;
noemen: Reijnen) als verzoeker en geïntimeerde&#13;
(verder te noemen: de Staat) als verweerder.&#13;
In beide beschikkingen is Reijnen&#13;
niet-ontvankelijk in zijn verlengingsverzoek&#13;
verklaard en is hij in de proceskosten veroordeeld.&#13;
2 Het geding in hoger beroep&#13;
2.1 Bij op 9 mei 2000 ter griffie van het hof&#13;
ingekomen beroepschrift is Reijnen onder&#13;
aanvoering van twee algemene grieven in&#13;
hoger beroep gekomen van de eerdergenoemde&#13;
beschikkingen, heeft hij het hof verzocht&#13;
erin te bewilligen dat hij op een termijn van&#13;
tenminste vier weken zijn beroepsgronden&#13;
nader toelicht respectievelijk aanvult middels&#13;
een aanvullend beroepschrift en heeft hij verzocht&#13;
dat het hof die beschikkingen zal vernietigen&#13;
en, opnieuw (lees:) beschikkende, de&#13;
tussen de Staat en Reijnen bestaande pachtovereenkomsten&#13;
zal verlengen voor de wettelijke&#13;
duur van 6 jaren en de Staat zal veroordelen&#13;
in de kosten van beide instanties.&#13;
2.2 Vervolgens heeft de advocaat van Reijnen&#13;
zich aan de zaak onttrokken.&#13;
2.3 Nadat Reijnen een hem door het hof&#13;
gestelde termijn voor het inschakelen van een&#13;
nieuwe advocaat onbenut had gelaten, heeft&#13;
de Staat bij op 16 augustus 2001 ter griffie van&#13;
het hof ingekomen verweerschrift verweer&#13;
gevoerd met verzoek dat het hof appellant&#13;
niet-ontvankelijk zal verklaren in zijn beroep,&#13;
althans het beroep zal verwerpen, althans de&#13;
beschikkingen van de pachtkamer van het&#13;
kantongerecht zal bekrachtigen, zonodig met&#13;
verbetering van gronden, met veroordeling&#13;
van Reijnen in de kosten van beide instanties&#13;
(het hof leest: het hoger beroep).&#13;
2.4 Op 8 oktober 2001 heeft de mondelinge&#13;
behandeling plaatsgevonden. Verschenen zijn&#13;
Reijnen in persoon alsmede namens de Staat&#13;
S.A. Mostert en A. van der Heijden, beiden&#13;
werkzaam bij Rijkswaterstaat en C. van&#13;
IJzendoorn en M.E. de Geus, beiden werkzaam&#13;
bij de Regionale Directie Domeinen&#13;
Middenoost, bijgestaan door mr. W. de Vries,&#13;
advocaat te ’s-Gravenhage. Partijen hebben&#13;
aan het hof inlichtingen verstrekt, waarna&#13;
Reijnen en mr. De Vries de wederzijdse standpunten&#13;
hebben toegelicht, mr. De Vries mede&#13;
aan de hand van pleitnotities.&#13;
3 De vaststaande feiten&#13;
3.1 Tussen partijen staat op grond van hetgeen&#13;
enerzijds is gesteld en anderzijds niet (voldoende)&#13;
is betwist alsmede op grond van de&#13;
niet betwiste inhoud van de overgelegde stukken&#13;
het navolgende vast.&#13;
3.2 Bij beschikkingen van 4 en 16 september&#13;
1958 heeft de grondkamer voor Gelderland&#13;
aan de Staat goedkeuring verleend tot het opnemen&#13;
van de bedingen bedoeld in artikel 62&#13;
onder b t/m d van de Pachtwet in pachtovereenkomsten&#13;
ter zake van percelen grond gelegen&#13;
langs de linker- en rechteroever van de&#13;
Waal.&#13;
3.3 Bij akte van 9 januari 1981 zijn door de&#13;
Staat voor een duur van zes jaren, ingaande&#13;
1 januari 1981, aan Reijnen verpacht de percelen&#13;
thans kadastraal bekend gemeente Ooy,&#13;
sectie A, nrs. 656, 657 en 960 gedeeltelijk, met&#13;
een bruikbare grootte van 7.30.00 ha. De&#13;
pachtovereenkomst is op 13 januari 1981 bij&#13;
de grondkamer voor Gelderland ingekomen&#13;
en op 29 januari 1981 door die grondkamer&#13;
goedgekeurd.&#13;
3.4 Bij akte van 8 januari 1987 zijn door de&#13;
Staat voor een duur van zes jaren, ingaande&#13;
1 januari 1987, aan Reijnen verpacht de percelen&#13;
kadastraal bekend gemeente Ooy, sectie B,&#13;
nrs. 1210 t/m 1213, met een bruikbare grootte&#13;
van 2.60.00 ha. De pachtovereenkomst is op&#13;
12 januari 1987 bij de grondkamer voor Gelderland&#13;
ingekomen en op 19 maart 1987 door&#13;
die grondkamer goedgekeurd.&#13;
3.5 In de onder 3.3 en 3.4 bedoelde pachtovereenkomst&#13;
zijn bedingen als bedoeld in art. 62&#13;
onder b, c en d van de Pachtwet opgenomen.&#13;
3.6 Bij aangetekende brieven van 26 september&#13;
1997 respectievelijk 4 december 1997 heeft&#13;
de Staat aan Reijnen meegedeeld per 1 januari&#13;
1999 geen verlenging van de onder 3.3 respectievelijk&#13;
3.4 bedoelde pachtovereenkomsten te&#13;
wensen (de onder 3.4 bedoelde overeenkomst&#13;
slechts voor zover de grond benodigd is voor&#13;
uitvoering van de voorgenomen werken)&#13;
omdat verlenging met de bestemming van het&#13;
verpachte onverenigbaar is en subsidiair die&#13;
overeenkomsten te beëindigen per 1 januari&#13;
1999 op grond van het beding van artikel 62&#13;
onder “d” Pw, omdat de bestemming dit naar&#13;
het oordeel van de Staat noodzakelijk maakt.&#13;
4 De grieven&#13;
Deze luiden:&#13;
I Ten onrechte is de pachtkamer van het kantongerecht&#13;
tot het oordeel gekomen dat Reijnen&#13;
als verzoeker niet-ontvankelijk is in zijn verzoeken.&#13;
II Ten onrechte heeft de pachtkamer van het&#13;
kantongerecht Reijnen als verzoeker in de&#13;
proceskosten veroordeeld en deze op tweemaal&#13;
ƒ 500,– begroot.&#13;
5 De mondelinge behandeling&#13;
Ter zitting is door partijen het navolgende&#13;
verklaard:&#13;
Door Reijnen:&#13;
Ik exploiteer een melk- en vleesveebedrijf met&#13;
circa 33 ha grasland en 4,5 ha maïsland. Naast&#13;
de grond in geschil pacht ik nog 7.60 ha van&#13;
Staatsbosbeheer. De rest is mijn eigendom.&#13;
Een deel van mijn eigen grond, groot circa&#13;
5 ha, ligt eveneens bij de Bisonbaai. Ik houd&#13;
in mijn bedrijf circa 40 melkkoeien met bijbehorend&#13;
jongvee en circa 40 stuks vleesvee. Ik&#13;
heb een melkquotum van 260.000 kg. Mijn&#13;
zoon Theo werkt tijdelijk ook in het bedrijf.&#13;
Door het verlies van deze grond word ik ernstig&#13;
gedupeerd. Het betreft een derde deel van&#13;
mijn bedrijf met bijbehorende mestrechten.&#13;
Het melkquotum mag ik om niet behouden.&#13;
Ik kan het door de Staat gewenste beheer ook&#13;
zelf uitvoeren. Elders op mijn bedrijf doe ik&#13;
dat al. Ik kan ook niet inzien in welk opzicht&#13;
de voorgenomen beweiding met Gallowaypaarden&#13;
afwijkt van mijn eigen beweiding. Als&#13;
ik de grond niet meer mag gebruiken wil ik&#13;
ook wel tot beheerder van dit gebied worden&#13;
benoemd. Ook een oplossing zou zijn dat ik&#13;
helemaal binnendijks ga, maar Rijkswaterstaat&#13;
is niet bereid om tot een redelijke oplossing te&#13;
komen. Men is in Ooy bezig met een herinrichting&#13;
en de kans zou bestaan dat ik in dat&#13;
kader deze grond kan ruilen met BBL-grond,&#13;
maar ik tel in dit opzicht niet mee omdat mij&#13;
de pacht is opgezegd.&#13;
Namens de Staat:&#13;
De Staat wil deze overeenkomsten beëindigen&#13;
op grond van hetzelfde beleid dat reeds in&#13;
diverse eerdere procedures is verwoord. De&#13;
Staat heeft aan de oever waar het hier om gaat&#13;
een breedte van 150 m uit de kop van de kribben&#13;
afgegrensd om een doorgaande route&#13;
voor flora en fauna te creëren. Voor zover de&#13;
overeenkomsten zijn opgezegd betreft het&#13;
grond die binnen die strook is gelegen. De&#13;
grond zal via Staatsbosbeheer aan de Stichting&#13;
Ark worden uitgegeven. Er zal een verruigingsbeheer&#13;
worden gevoerd. Daarin past ook&#13;
dat de Stichting Ark de grond laat beweiden&#13;
met dieren van haar keuze, die – anders dan&#13;
een gewone koe – de grond het hele jaar rond&#13;
begrazen. Aan Staatsbosbeheer is het beheer&#13;
gegeven en het is zaak van Staatsbosbeheer&#13;
hoe aan het beheer feitelijk invulling wordt&#13;
gegeven. Wellicht zullen in de toekomst particulieren&#13;
hun vee kunnen laten grazen op dit&#13;
soort oevers, maar wij hebben begrepen dat dit&#13;
voor deze percelen een gepasseerd station is.&#13;
6 Beoordeling van het geschil in&#13;
hoger beroep&#13;
6.1 Uit artikel 152 van de Pachtwet volgt dat een&#13;
beroepschrift met redenen omkleed dient te zijn.&#13;
Uit het beroepschrift van Reijnen blijkt weliswaar&#13;
dat hij van mening is dat de pachtkamer&#13;
van het kantongerecht hem ten onrechte in zijn&#13;
verlengingsverzoek niet-ontvankelijk heeft verklaard&#13;
en dat hij ten onrechte in de kosten van de&#13;
procedures is veroordeeld, maar niet wordt aangegeven&#13;
waarom Reijnen deze beslissingen&#13;
onjuist acht. Reijnen heeft in zijn beroepschrift&#13;
een aanvulling van de beroepsgronden aangekondigd,&#13;
doch deze aanvulling is achterwege&#13;
gelaten. In de vorm waarin zijn beroepschrift&#13;
thans voorligt is dit onvoldoende met redenen&#13;
omkleed. Reijnen dient daarom in zijn hoger&#13;
beroep niet-ontvankelijk te worden verklaard.&#13;
6.2 Het hof zal niettemin ten overvloede kort&#13;
ingaan op hetgeen door Reijnen ter gelegenheid&#13;
van de mondelinge behandeling naar&#13;
voren is gebracht.&#13;
6.3 Het hof stelt voorop, dat uit zijn tot nu&#13;
toe gewezen rechtspraak in het kader van&#13;
beëindiging van pachtovereenkomsten op&#13;
grond van het bepaalde in art. 62 onder “b”&#13;
van de Pachtwet volgt, dat de pachter slechts&#13;
dan in zijn hoger beroep ontvankelijk is,&#13;
indien de verpachter zijn bevoegdheid tot het&#13;
beëindigen van de pachtovereenkomst misbruikt&#13;
dan wel heeft gehandeld in strijd met&#13;
algemene beginselen van behoorlijk bestuur.&#13;
Uit eerdere (grotendeels in deze procedure&#13;
aangehaalde) beschikkingen van dit hof volgt&#13;
dat in een geval als het onderhavige, waarin de&#13;
Staat het verpachte wil aanwenden voor de&#13;
aanleg van natuurvriendelijke oevers en daartoe&#13;
een beroep doet op bedingen als hier aan&#13;
de orde die met goedkeuring van de grondkamer&#13;
in de pachtovereenkomst zijn opgenomen,&#13;
in beginsel geen sprake is van misbruik&#13;
van bevoegdheid of van handelen in strijd met&#13;
algemene beginselen van behoorlijk bestuur.&#13;
6.4 Van bijzondere omstandigheden die in het&#13;
onderhavige geval tot afwijking van het onder&#13;
6.3 weergegeven uitgangspunt zouden moeten&#13;
leiden is onvoldoende gebleken. De mogelijke&#13;
omstandigheid dat ook Reijnen in staat en&#13;
bereid is deze grond te doen begrazen op een&#13;
wijze die vergelijkbaar is met die welke door&#13;
de Stichting Ark wordt beoogd betekent nog&#13;
niet, dat het de Staat niet zou vrijstaan de&#13;
pacht met Reijnen te doen eindigen: het staat&#13;
de Staat in beginsel vrij om uit organisatorische&#13;
overwegingen het door haar gewenste&#13;
beheer te doen uitvoeren door enkele natuurbeschermingsinstellingen&#13;
in plaats van door&#13;
de vele betrokken pachters. Daarbij past uit&#13;
oogpunt van rechtsgelijkheid in beginsel niet,&#13;
dat de Staat op dit beleid uitzonderingen&#13;
maakt. Van klemmende omstandigheden die&#13;
erop wijzen dat in dit specifieke geval wèl een&#13;
uitzondering op haar plaats zou zijn is niet&#13;
gebleken. Het enkele feit dat de grond in&#13;
geschil een aanzienlijk deel van het bedrijfsoppervlak&#13;
van Reijnen vormt en dat met het&#13;
verlies van deze grond ook mestrechten verloren&#13;
gaan is niet een zo bijzondere omstandigheid,&#13;
dat de Staat zich in verband daarmee in&#13;
dit geval, in afwijking van andere gevallen,&#13;
niet zou mogen beroepen op de bedingen van&#13;
art. 62 van de Pachtwet of dit slechts zou&#13;
mogen doen tegen een aan Reijnen te betalen&#13;
schadevergoeding dan wel het aanbieden van&#13;
vervangende grond. Het hof wijst er daarbij&#13;
op, dat Reijnen het met de desbetreffende percelen&#13;
samenhangende melkquotum om niet&#13;
mag behouden. Ook het mogelijke feit dat&#13;
Reijnens positie in de door hem genoemde&#13;
herinrichting ongunstig wordt beïnvloed door&#13;
het verlies van deze grond zou, in de summier&#13;
toegelichte vorm waarin het bij de mondelinge&#13;
behandeling aan de orde is geweest, onvoldoende&#13;
onderbouwd zijn om tot een ander&#13;
oordeel te leiden.&#13;
6.5 Uit hetgeen zojuist is overwogen volgt&#13;
dat, ook indien Reijnen in zijn hoger beroep&#13;
ontvankelijk zou zijn, hetgeen door hem&#13;
tijdens de mondelinge behandeling is aangevoerd&#13;
niet zou leiden tot het oordeel dat de&#13;
Staat in het onderhavige geval misbruik maakt&#13;
van zijn bevoegdheid de onderhavige overeenkomsten&#13;
met een beroep op de onder 3.5&#13;
bedoelde bedingen te beëindigen.&#13;
6.6 De slotsom luidt dat Reijnen in zijn hoger&#13;
beroep niet-ontvankelijk zal worden verklaard&#13;
en in de kosten van de behandeling van&#13;
de zaak voor dit hof zal worden veroordeeld.&#13;
7 De beslissing&#13;
Het hof, beschikkende in hoger beroep,&#13;
verklaart Reijnen niet-ontvankelijk in zijn&#13;
hoger beroep van de beschikking van de&#13;
pachtkamer van het kantongerecht te Nijmegen&#13;
van 10 april 2000, waarvan beroep;&#13;
veroordeelt Reijnen in de kosten van het hoger&#13;
beroep, aan de zijde van de Staat begroot op&#13;
ƒ 475,– wegens verschotten en ƒ 3.400,–&#13;
wegens salaris.</content><legacyfootnotes/><footnotes><footnote/></footnotes><auteurs/><published>2003-10-01 00:00:00</published><modified>2003-10-01 00:00:00</modified><editiondate>2003-10-01</editiondate><htmlpath>https://denhollander.info/artikel/4547</htmlpath></article>
</articles></edition>