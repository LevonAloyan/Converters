<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2014</searchword><id>10934</id><udhid>UDH:TvAR/10934</udhid><titel>Van een algehele gemeenschap van goederen naar een beperkte gemeenschap van goederen?</titel><searchwords><searchword>TvAR 1/2014</searchword><searchword>UDH:TvAR/10934</searchword></searchwords><attachments><attachment><name>TvAR2014_01_01_Van_een.pdf</name><extention>pdf</extention><url>https://denhollander.info/download/9357/ci</url></attachment></attachments><inleiding>Op 5 november 2013 maakten de VVD, PvdA en D66 bekend dat zij aan een initiatief wetsvoorstel werken tot wijziging van het wettelijk huwelijksvermogensregime, dat wil zeggen het huwelijksvermogenrecht dat van toepassing is als er geen huwelijksvoorwaarden voor het aangaan van het huwelijk zijn gemaakt.</inleiding><content>Al bij het totstandkomen van de Wet aanpassing wettelijke gemeenschap van goederen die per 1 januari 2012 in werking is getreden, is er in de wetenschap en praktijk discussie geweest over de vraag of de algehele gemeenschap van goederen nog wel als wettelijk stelsel moet worden voortgezet en of deze niet zou moeten plaats maken voor een iets minder vergaand stelsel. Uiteindelijk is gekozen voor een slechts op bepaalde punten gewijzigd wettelijk stelsel en is de algehele gemeenschap van goederen gehandhaafd.&#13;
Nu, nog geen twee jaar later, wordt er toch een (initiatief)wetsvoorstel ingediend waar weer teruggekeerd wordt naar het oorspronkelijk wetsvoorstel: een beperkte gemeenschap van goederen van de resultaten van de tijdens het huwelijk verrichte arbeidsinspanningen en het privé blijven van giften en erfenissen die zowel voor als tijdens het huwelijk verkregen worden. Ook voorhuwelijkse goederen en schulden blijven privé.&#13;
Volgens de initiatiefnemers wordt op deze wijze beter aangesloten bij de praktijk en beter bij het huwelijksvermogensrecht in de ons omringende landen, zodat bij het aangaan van een huwelijk met een buitenlandse partner of het erven van buitenlands vermogen geen misverstanden kunnen ontstaan.&#13;
Wat betekent de overgang van de algehele gemeenschap naar de voorgestelde beperkte gemeenschap van goederen voor de(agrarische) praktijk? De twee belangrijkste argumenten voor invoeren van het nieuwe stelsel zijn:&#13;
1. De andere echtgenoot moet niet geconfronteerd worden met voorhuwelijkse schulden. Wanneer iemand met bijvoorbeeld een hypotheekschuld het huwelijk ingaat, moet de andere echtgenoot daar niet automatisch in delen. De schuld kan wel gemeenschappelijk worden, maar dat moet dan via huwelijksvoorwaarden. De magnetiserende werking (alles wordt gezamenlijk) die de huidige gemeenschap van goederen heeft, wordt daarmee dus doorbroken.&#13;
Daar staat tegenover dat ook de voorhuwelijkse bezittingen privé blijven: de landbouwonderneming, het familiebedrijf, dat de jonge boer van vader gekocht heeft, valt ook niet meer automatisch in de gemeenschap van goederen.&#13;
2. Bij een brede laag van de bevolking leeft het gevoel dat datgene wat geërfd is, ook al is het tijdens huwelijk gebeurd, privé moet blijven en niet met een echtgenoot gedeeld moet worden. Ook hier kan weer gedacht worden aan het landbouwbedrijf dat van vader(en/of moeder) geërfd wordt. Nu valt dat, tenzij er een zogenoemde uitsluitingsclausule in het testament van vader of moeder is opgenomen, binnen de gemeenschap van goederen. Als het aan de initiatiefnemers ligt moet dat anders worden, namelijk in alle gevallen privé blijven voor de erfgenaam.&#13;
Als belangrijkste nadelen van het voor te stellen stelsel zijn in het verleden genoemd dat er veel bewijsproblemen in de praktijk zullen ontstaan: wat was er ook al weer geërfd en wat is daarmee gedaan, bijvoorbeeld geïnvesteerd of verteerd? Als het geïnvesteerd is, komt het de ondernemer in privé toe, als het verteerd is, is het op en kan de ondernemer het niet meer claimen.&#13;
En wat als de investering deels met geërfd en deels met tijdens het huwelijk verdiend vermogen is gebeurd? Wanneer we de beperkte gemeenschap in het huidige wettelijk stelsel inpassen zal dan bekeken moeten worden wat het grootste aandeel in de investering is geweest, het geërfde of het verdiende vermogen. Als het geërfde vermogen meer dan de helft van de investering betreft, zal de investering buiten de gemeenschap blijven (art. 1:95 BW) en dus tot het privévermogen blijven behoren. Als het verdiende vermogen meer is geweest dan het geërfde vermogen dan wordt de investering gemeenschappelijk en zal de erfgenaam een vergoedingsvordering&#13;
op de gemeenschap krijgen (art. 1:96 BW).&#13;
Voor wat betreft het wetsvoorstel waaraan de initiatiefnemers werken, ben ik erg benieuwd&#13;
naar wat er verstaan gaat worden onder ‘vermogen dat het resultaat is van een gezamenlijke&#13;
inspanning’. Is de opbrengst van de veestapel die de boer in eigendom had bij het aangaan&#13;
van het huwelijk en tijdens zijn huwelijk heeft gefokt, het resultaat van de gezamenlijke inspanning&#13;
of is ook de opbrengst aangebracht vermogen dat buiten de gemeenschap valt?&#13;
Misschien een gemakkelijker voorbeeld: de oogst die op het land staat. De opbrengst van de&#13;
oogst lijkt te vallen onder het resultaat van gezamenlijke inspanning en valt dus in de (beperkte)&#13;
gemeenschap van goederen. Maar krijgt in die situatie de eigenaar van de grond niets&#13;
voor het ter beschikking stellen van zijn land?&#13;
Ik ben het eens: dit soort en andere vragen spelen ook bij het huidige wettelijke stelsel bij de&#13;
in de praktijk veel voorkomende uitsluitingsclausules waaronder geërfd of geschonken vermogen&#13;
wordt verkregen. Maar dat wordt dan ook als een groot nadeel van de uitsluitingsclausules&#13;
ervaren!&#13;
Concluderend, na een eerste voorlopige oriëntatie, meen ik dat het voor agrarische bedrijven&#13;
aantrekkelijk kan zijn aangebracht en geërfd vermogen buiten de gemeenschap te houden, zoals&#13;
thans wordt voorgesteld. Daar staat tegenover dat er veel bewijsproblemen kunnen ontstaan&#13;
en wat dat betreft de voorstellen in schijn vooruitgang bieden.&#13;
Sterker nog, wie de algehele gemeenschap van goederen wél prima vindt en geen papierrompslomp&#13;
wil hebben om moeilijke bewijsvoering te voorkomen, moet bij de nieuwe plannen&#13;
naar de notaris gaan om huwelijksvoorwaarden te maken!&#13;
Wordt vervolgd.</content><legacyfootnotes/><footnotes><footnote/></footnotes><auteurs>prof. mr. T.J. Mellema-Kranenburg</auteurs><published>2014-01-01 00:00:00</published><modified>2014-01-01 00:00:00</modified><editiondate>2014-01-01</editiondate><htmlpath>https://denhollander.info/artikel/10934</htmlpath></article>
</articles></edition>