<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2012</searchword><id>10292</id><udhid>UDH:TvAR/10292</udhid><titel>Het Drielandenseminar in Dresden</titel><searchwords><searchword>TvAR 12/2012</searchword><searchword>UDH:TvAR/10292</searchword></searchwords><attachments><attachment><name>TvAR2012_12_03_Het_Drielandenseminar.pdf</name><extention>pdf</extention><url>https://denhollander.info/download/8849/ci</url></attachment></attachments><inleiding>1. Inleiding&#13;
De Duitse, Nederlandse en Belgische verenigingen voor agrarisch recht proberen elk jaar een bijeenkomst van de drie landen te organiseren over een actueel thema. Van 29 november t/m 1 december 2012 vond een drielandensemi­nar plaats in Dresden, georganiseerd door de DGAR, de Deutsche Gesellschaft für Agrarrecht. Helaas moesten de Belgen verstek laten gaan. De Denen, die ook waren uitge­nodigd, waren eveneens verhinderd. Zo werd het een twee­landenseminar, terwijl het een vierlandenseminar had kun­nen zijn. Dat maakte de bijeenkomst overigens niet minder interessant. Er waren een kleine twintig deelnemers, waar­van de helft uit Nederland. Als locatie voor een congres is Dresden onovertroffen, temeer daar de organisatie kaarten had geregeld voor de première van Mozarts ‘Idomeneo’, in de beroemde Semperoper, aan de vooravond van de weten­schappelijke bijeenkomst. Dresden afficheert zich ook als ‘Weihnachtshauptstadt’ van Duitsland, met een reusachti­ge kerstmarkt (Striezelmarkt). Wie van Glühwein, Bratwur­sten, en kerstprullaria hield, kon zijn hart ophalen.&#13;
De Duitse organisatie had gekozen voor twee thema’s: de stand van zaken met betrekking tot het nieuwe Europe­se landbouwbeleid en juridische kwesties rond energie en landbouw. Deze thema’s werden ingeleid door een Duitse en een Nederlandse spreker, waarna kon worden gediscus­sieerd.&#13;
</inleiding><content>2. Energie&#13;
Aangezien de beoogde Nederlandse spreker, mr. Engels van het Ministerie van EZ, om gezondheidsredenen verhinderd was, moest de Nederlandse delegatie enigszins improvise­ren. Dat was ook haalbaar, want de Duitse inbreng was bij­zonder gedegen en gedetailleerd, zodat daar goed bij kon worden aangesloten.&#13;
Falk Schüttig, advocaat te Leipzig, concentreerde zijn inlei­ding op de alternatieve energie in het spanningsveld tussen pachter en verpachter. In Duitsland bestaat een wet die de voorrang van duurzame energiebronnen regelt (Gesetz uber Vorrang Erneuerbarer Energien, EEG). Deze wet regelt de preferente aansluiting van energie uit duurzame bronnen op het elektriciteitsnet. Netbeheerders zijn verplicht om deze aansluitingen te realiseren. Zo nodig moet deze het net daar­voor geschikt maken. De netbeheerder heeft nog een twee­de verplichting: de stroom uit alternatieve bronnen moet bij voorrang worden afgenomen. De wet regelt ook de hoog­te van de vergoeding die voor deze energie moet worden betaald. Deze vergoeding ligt boven de marktprijs van ge­wone energie. Daarvan kan de aanleg van duurzame ener­giebronnen worden betaald en bovendien is de prijs voor 20 jaar gegarandeerd. Dat verklaart het grote succes van de biogas-installaties, windmolens en zonnepanelen. De ver­goedingen werden in de loop van de tijd wel verlaagd. Alle stroomverbruikers betalen mee aan de realisering van alter­natieve energie, omdat de kosten worden omgeslagen in de normale prijs van stroom. Boeren hebben, met hun grote ge­bouwen, plaats voor zonnepanelen. De daken van deze ge­bouwen worden verhuurd aan investeerders, die als tegen­prestatie ook de daken zelf hebben vernieuwd. In Duitsland waren eind 2012 maar liefst 7.215 biogasinstallaties, met een gezamenlijk vermogen van 613 megawatt. Voor stroom uit deze installaties ontvingen de producenten ongeveer 10 cent/Kwh; daarboven kunnen bonussen worden verkregen voor o.a. mestverwerking, landschapsverzorging en warm­tekrachtkoppeling. Ook de windmolens doen het goed: er waren per 2011 in Duitsland 22.279 installaties, goed voor 29 Gw. Alleen al in 2011 werden er 895 nieuwe molens ge­bouwd. Windmolens zijn behoorlijk rendabel: de kosten voor de aanleg van een 3 Mw molen bedragen ongeveer 4,3 mln. euro, de opbrengsten op grond van de daarvoor opge­stelde overeenkomsten zijn meer dan een half mln. euro per jaar. Windmolens worden vaak door investeerders gebouwd. Er is een gebrek aan geschikte percelen voor die molens. Grondeigenaren die daar wel over beschikken ontvangen ten minste € 10.000 per jaar per geïnstalleerde megawatt.&#13;
Dat in Nederland geen problemen zijn met duurzame ener­gie in de verhouding pachter/verpachter is te verklaren door­dat in Nederland installaties niet op pachtgrond worden ge­bouwd. Met name in Oost -Duitsland ligt dat anders: de verhouding pacht-eigendom is daar 80-20%. De verhouding tussen pachter en verpachter geeft in Duitsland in de prak­tijk weinig problemen, hoewel er in theorie genoeg te be­noemen zijn, zoals dr. Schüttig ook deed.&#13;
Als toegift werd nog ingegaan op de problematiek van de vergoedingen voor kabels en leidingen. In Duitsland speelt dezelfde discussie als in Nederland: naast een vergoeding van de schade wensen boeren ook daar een gebruikersver­goeding. In Duitsland staat men voor een grote opgave voor wat betreft de aanleg van nieuwe hoogspanningsverbindin­gen. Pikant is dat het Nederlandse bedrijf Tennet daarbij een flinke rol speelt. De Duitsers hebben een ‘Netzausbau­beschleunigungsgesetz’, waarop de nodige kritiek mogelijk is: de agrarische structuur moet mee in beschouwing wor­den genomen, er dient een adequate vergoeding te komen en vervroegde onteigening wordt afgewezen. Het bleek dat de hoogte van de vergoedingen voor het gebruik van de grond waar men in Duitsland over spreekt nog flink onder de Ne­derlandse ligt.&#13;
3. Het nieuwe GLB&#13;
Dr. Wolfgang Krüger van het Deutscher Bauernverband (zeg maar: LTO Duitsland)en mr. Rianne Verbakel-Van Bommel (namens Nederland) gingen in op de gang van za­ken en de punten van discussie rond de invoering van het nieuwe gemeenschappelijke landbouwbeleid (2014-2020). Het besluitvormingsproces heeft enige vertraging opgelopen, zodat het nog lastig wordt om alles, inclusief de uit­voeringsverordeningen van de Commissie, voor 2014 gereed te hebben. Er gaat veel geld om in het EU-land­bouwbeleid. Volgens de begroting 2012: directe betalingen 40 mld. euro; marktsteun 3 mld. euro en plattelandontwik­keling (de tweede peiler) 14,6 mld. euro. plus ongeveer 10 mld. euro cofinanciering door de lidstaten. In het lijstje met betalingen per hectare staat Nederland in de top ( € 458) en Letland onderaan (€ 95). De hoogte van de landbouwbud­getten staat ter discussie. Het is de bedoeling dat de mid­delen gelijkmatiger over de lidstaten worden verdeeld. Met name Oost-Europa moet worden bijgetrokken. Dat gaat in vier stappen, tot 2017. Landen die minder dan 90% van het Europese gemiddelde (€ 268 /ha) ontvangen een der­de van het verschil; dat wordt gefinancierd door de lidstaten die boven het gemiddelde zitten, in meer of mindere mate. Zo moet Duitsland in totaal 4% inleveren. De structuur van de directe betalingen verandert ook: er komt – volgens de voorstellen – een basispremie (inclusief cross-compliance) van 70%, en een vergroeningspremie van 30% . Jonge boe­ren en kleine boeren krijgen extra steun. Ook gekoppelde steun, waarbij de bedragen worden toegekend op basis van de productie, blijft mogelijk. &#13;
In het Commissievoorstel is bepaald dat alleen een ‘actieve landbouwer’ rechtstreekse betalingen kan ontvangen. Daar­mee wil men voorkomen dat hobbymatige landbouwers of partijen die toevallig beschikken over een oppervlakte land­bouwgrond, bijvoorbeeld een gemeente of luchtvaartmaat­schappij , aanspraak kunnen maken op de toekomstige toe­slagrechten. Tegen de redactie van de definitie van ‘actieve landbouwer’ is vanuit diverse lidstaten, waaronder Neder­land, bezwaar gemaakt. De Duitsers vinden de definitie on­duidelijk en ongeschikt. Nederland wil een eenvoudige en effectieve benadering. Hierbij kan gedacht worden aan een regeling waarbij bepaalde partijen, waaronder bijvoorbeeld overheden en luchtvaartmaatschappijen, expliciet wor­den uitgesloten van aanspraak op directe betalingen. Deze werkwijze wordt ook nu reeds toegepast in Nederland en werkt naar tevredenheid. Duitsland stelt voor dat als actieve landbouwer wordt aangemerkt degene die het land bewerkt en wil ook met een negatieve lijst werken. &#13;
Naast het feit dat moet worden voldaan aan de voorwaar­de dat men een ‘actieve landbouwer’ is, moet een land­bouwer ook in 2011 ten minste één toeslagrecht hebben verzilverd, wil hij in 2014 aanspraak kunnen maken op toe­kenning van nieuwe toeslagrechten. Deze voorwaarde geldt niet voor gespecialiseerde groente-, fruit- en wijnbedrijven. Wat de exacte waarde wordt in Nederland van een toeslag­recht in 2014 is nog niet geheel duidelijk. De exacte hoog­te van de basispremie van het toeslagrecht is afhankelijk van het (nationale) budget en de keuzes die Nederland moet ma­ken omtrent de wijze van het besteden van de gelden. Naar verwachting zal de basispremie in Nederland ongeveer € 280,- per recht/per hectare bedragen. Het aantal rechten dat een landbouwer in 2014 toegewezen kan krijgen , komt in beginsel overeen met het aantal subsidiabele hectaren dat hij in gebruik heeft en aan de overheid als zodanig opgeeft. De peildatum is waarschijnlijk 15 mei 2014. Naar schatting kunnen in Nederland ongeveer 1,8 miljoen rechten worden toegekend in 2014 (nu: ongeveer 1,4 miljoen toeslagrech­ten). In Duitsland moeten, als gevolg van de nieuwe toede­ling, wellicht pachtovereenkomsten worden aangepast, met name wanneer daarin afspraken zijn gemaakt over de toe­slagrechten. &#13;
De Europese Commissie heeft voorgesteld om 30% van het budget voor directe betalingen te reserveren voor vergroe­ning. Nederland heeft aangegeven zich te kunnen vinden in de hoogte van dit percentage. De hoogte van de vergroe­ningspremie zal naar verwachting in Nederland ongeveer € 120 per recht bedragen. Aan de volgende voorwaarden moet worden voldaan om in aanmerking te komen voor de ver­groeningspremie: &#13;
––3 verschillende gewassen op bouwland. Geen van de 3 gewassen mag minder dan 5% van het bouwland bestrijken en het hoofdgewas niet meer dan 70% van het bouwland. &#13;
––Instandhouding blijvend grasland, opgegeven in 2014, binnen het bedrijf. Het is toegestaan om maximaal 5% van het blijvend grasland om te zetten. Blijvend grasland is grasland dat ten minste vijf jaar niet in de vruchtwisseling van het bedrijf is betrokken. &#13;
––Een ecologisch aandachtsgebied op het landbouware­aal ter grootte van ten minste 7% van de oppervlakte subsidiabele hectaren, exclusief blijvend grasland (o.a. braakland, terrassen, landschapselementen, bufferstro­ken en beboste gebieden). &#13;
Nederland heeft aangegeven dat de huidige invulling van ‘de groene component’ van het toekomstige GLB onvol­doende effectief en te beperkt is en te veel lasten oplevert voor sector en overheid. Met name de voorwaarden voor­de gewasdiversificatie en de instandhoudingplicht van blij­vend grasland worden door ons kabinet bekritiseerd. Het Nederlandse kabinet staat in beginsel positief tegenover de verplichting tot ecologisch beheer, maar acht het genoem­de percentage van 7% veel te hoog. Onze regering bepleit een Europees keuzemenu voor vergroening waarbij naast de door de Europese Commissie voorgestelde maatregelen ook andere regelingen opgenomen kunnen worden. Er moet be­ter ingespeeld kunnen worden op lokale omstandigheden. Nederland denkt daarbij aan maatregelen ten behoeve van innovatie, duurzaamheid, dierenwelzijn en diergezondheid. Ook de Duitsers willen meer opties voor vergroening: Na­tura 2000 gebieden zouden bijvoorbeeld mee moeten tellen. Zij wijzen er bovendien op dat het wellicht de bedoeling is om ook op de basispremie te korten als de vergroening niet wordt nageleefd. Iedereen is daar tegen, ook het Europees parlement. &#13;
Binnen Europa is in 2003 het besluit genomen afscheid te nemen van de systematiek waarbij wordt uitgegaan van een aan een product gekoppelde steun. Dit proces van ontkop­peling heeft derhalve nog niet lang geleden plaatsgevonden en is zelfs nog niet op alle fronten afgewikkeld. Toch biedt het voorstel van de Europese Commissie aan lidstaten de mogelijkheid om voor bepaalde sectoren weer een gekop­pelde steun te herintroduceren. Deze gekoppelde steun kan verleend worden voor onder andere de sectoren granen, zet­meelaardappelen, melk en zuivelproducten, zaaizaad, scha­pen- en geitenvlees, suikerbieten, groenten en fruit et cete­ra. Als een lidstaat hiervan gebruik wil maken, moet men het betreffende besluit melden bij de Europese Commissie. De Europese Commissie moet het besluit goedkeuren. Neder­land is geen voorstander van herintroductie van gekoppelde steun, maar is ook afhankelijk van de keuzes die andere lid­staten maken. Gekoppelde steun zou verstoring kunnen op­leveren van concurrentieverhoudingen tussen lidstaten, sec­toren en met derde landen, aldus ons kabinet. &#13;
Een landbouwer die in aanmerking komt voor toeslagrech­ten, kan opteren voor een forfaitaire betaling die in de plaats komt van de hierboven omschreven rechtstreekse betalin­gen. Het betreft alsdan een (jaarlijks) bedrag tussen de € 500 en € 1.000. Het gaat derhalve om een ‘kleine’ betaling; het hoeft geen ‘kleine’ landbouwer te betreffen. In theorie kun­nen alle actieve landbouwers die in aanmerking komen voor een toeslagrecht voor deze regeling kiezen. Als men voor deze betaling kiest, is sprake van versoepeling van voor­waarden omtrent vergroening en de randvoorwaarden (cross compliance). De lidstaten zijn verplicht om deze regeling in te voeren. Nederland pleit voor een facultatieve regeling. &#13;
De overgang van een historisch model naar een regionaal model betekent voor bedrijven die momenteel beschikken over toeslagrechten met een hoge waarde een enorme inko­mensterugval. Reden voor de Europese Commissie om in haar wetgevingsvoorstellen een mogelijkheid tot het han­teren van een overgangsperiode op te nemen. Deze peri­ode loopt tot 2019. In de overgangsperiode kan het bud­get voor de basispremie voor een gedeelte worden gebruikt voor compensatiegelden. Nederland ondersteunt de voorge­stelde overgang van een historisch naar een regionaal model met een betaling per hectare. De Duitsers hebben deze tran­sitie al achter de rug. Op de vraag of wij van hun proces iets konden leren, stelde men: ‘wir haben es hinter uns’. Het was een moeilijke overgang geweest, waarbij men in twee stap­pen van historisch naar flat-rate is gegaan. In Duitsland zijn er nog wel regionale verschillen in de toeslagrechten. In het ene Bundesland ontvangt men minder per ha dan in het an­dere. Regionale differentiatie is en blijft dus mogelijk. &#13;
Jonge landbouwers moeten volgens de Commissie steun ontvangen. Zowel Duitsland als Nederland is voor een fa­cultatieve regeling. Jonge landbouwers zijn ten hoogste 40 jaar, kunnen bogen op een adequate opleiding en zijn niet langer dan 5 jaar boer. Zij krijgen 25% extra premie gedu­rende maximaal 5 jaar. In Duitsland komt dat neer op plm. € 50 per hectare. &#13;
Als het aan de Commissie ligt komt er een aftopping voor grote bedrijven die meer steun ontvangen dan € 150.000: &#13;
––20% voor bedragen tussen 150.000 en 200.000 Euro; &#13;
––40% tussen 200.000 en 250.000; &#13;
––70% tussen 250.000 en 300.000; &#13;
––100% boven 300.000 Euro. &#13;
De vergroeningspremie blijft daarbij buiten beschouwing. &#13;
In de discussie bleek dat Duitsland en Nederland op be­langrijke punten samen optrekken. Men is het erover eens dat de regelingen die zijn voorgesteld tamelijk ingewikkeld zijn. Over de voorstellen voor de marktordening wordt wei­nig gezegd. Wel hebben de deelnemers verschillende menin­gen over de vraag of de landbouwers, met een verdergaan­de liberalisatie, in staat zullen zijn een redelijk inkomen te verwerven. De Duitsers leken iets meer overtuigd van de ‘wettbewerbsfähigkeit’ van de Europese landbouw dan de Nederlanders. &#13;
4. Slot &#13;
In een bijeenkomst met twee landen, zoals in Dresden, kan men vrij snel diep in de materie duiken. Meer dan bij een CEDR-congres bijvoorbeeld, waar vele landen aanwezig zijn, bestaat de mogelijkheid om tot rechtsvergelijkende no­tities te komen. Zelfs als de conclusie luidt dat beide landen niet erg verschillen qua rechtssysteem en qua opvatting, is dat leerzaam. Wij gingen, kortom, rijker heen dan wij geko­men waren. &#13;
&#13;
­&#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2012-12-01 00:00:00</published><modified>2012-12-01 00:00:00</modified><editiondate>2012-12-01</editiondate><htmlpath>https://denhollander.info/artikel/10292</htmlpath></article>
</articles></edition>