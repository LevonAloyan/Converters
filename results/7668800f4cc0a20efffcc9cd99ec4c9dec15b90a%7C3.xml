<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2013</searchword><id>10679</id><udhid>UDH:TvAR/10679</udhid><titel> Evaluatie van de pacht</titel><searchwords><searchword>TvAR 9/2013</searchword><searchword>UDH:TvAR/10679</searchword></searchwords><attachments><attachment><name>TvAR2013_09_01_Evaluatie.pdf</name><extention>pdf</extention><url>https://denhollander.info/download/9135/ci</url></attachment></attachments><inleiding>We hebben er even op moeten wachten, maar nu gaat het dan toch gebeuren. Bij brief aan de Voor­zitter van de Tweede Kamer van 26 april 2013 heeft de Staatssecretaris van Economische Zaken aangekondigd dat de evaluatie van het nieuwe pachtrecht in Titel 7.5 BW nu werkelijk van start gaat. Het onderzoek zal worden uitgevoerd door prof. mr. Willem Bruil.&#13;
</inleiding><content>De door de staatssecretaris geformuleerde opdracht is opmerkelijk. Blijkens haar brief luidt de kernvraag die met de evaluatie dient te worden beantwoord:&#13;
Zijn de huidige pachtvormen een adequaat financieringsinstrument voor de landbouw?&#13;
Kennelijk gaat de staatssecretaris er impliciet van uit dat (1) ook vandaag de dag nog altijd behoef­te bestaat aan de pacht als financieringsinstrument en dat (2) de huidige pachtvormen een adequaat financieringsinstrument zouden moeten bieden. Bij de juistheid van het eerste uitgangspunt kunnen vraagtekens worden geplaatst; het tweede uitgangspunt berust op een misvatting.&#13;
Dat het tweede uitgangspunt op een misvatting berust, blijkt uit het volgende. De Pachtwet van 1958 poogde een financieringsinstrument voor de landbouw te bieden, met een pachtvorm die wij tegenwoordig plegen aan te duiden als ‘reguliere pacht’. Boeren moesten in staat worden gesteld om hun bedrijven tegen redelijke kosten te exploiteren. Om te vermijden dat zij waren aangewezen op het verkrijgen van de eigendom van gronden en gebouwen – met de daaraan verbonden financi­ële lasten – moesten zij kunnen pachten tegen een prijs die was gebonden aan een wettelijk maxi­mum. De duurzaamheid van een eenmaal aangevangen gebruik moest vervolgens met waarborgen worden omkleed. In verband hiermee kwamen regels tot stand inzake de verlenging van de pacht­overeenkomst van rechtswege, de limitatief opgesomde gronden voor niet-verlenging, de inde­plaatsstelling en (in een later stadium) het voorkeursrecht.&#13;
De aldus in het leven geroepen bescherming van de pachter bleek zichzelf in de staart te bijten; &#13;
eigenaren van agrarische objecten bleken steeds minder tot (reguliere) verpachting bereid. In ver­band hiermee werd gepleit voor vrijere pachtvomen. In 1995 leidde dit tot de introductie van onder meer de eenmalige pacht (art. 70f leden 5-10 Pachtwet). Met de inwerkingtreding van het nieuwe pachtrecht in 2007 werd deze vervangen door de geliberaliseerde pacht van art. 7:397 BW.&#13;
De geliberaliseerde pacht kan bezwaarlijk als financieringsinstrument worden gekwalificeerd. Van een duurzaam karakter is geen sprake, terwijl in het geval van een overeenkomst met een duur van zes jaren of korter geen pachtprijsbescherming geldt. Naar het zich laat aanzien zullen reguliere pachtovereenkomsten op den duur uitsterven. Een eigenaar die tot verpachting bereid is, zal als het enigszins mogelijk is slechts een geliberaliseerde overeenkomst (met een duur van maximaal zes jaren) willen aangaan. Indien nog reguliere pachtovereenkomsten tot stand komen, zal dat vaak het gevolg zijn van een arbeidsongeval; partijen maakten afspraken waarbij zij er zich niet van bewust zijn geweest dat deze als een pachtovereenkomst in de zin van art. 7:311 BW hebben te gelden.&#13;
Een en ander leidt tot de conclusie dat de wetgever het idee dat pacht een adequaat financierings-&#13;
instrument zou moeten bieden, met de komst van Titel 7.5 BW in 2007 heeft laten varen. Het lijkt de staatssecretaris te zijn ontgaan, maar sinds 2007 heeft het pachtrecht kennelijk niet langer als doel de landbouw een adequaat financieringsinstrument te bieden.&#13;
Is dit erg? Dat is een goede vraag. Het brengt ons bij het eerste impliciete uitgangspunt in de brief van de staatssecretaris. Mijns inziens dient in de evaluatie van de pacht om te beginnen de vraag te worden beantwoord, of de hedendaagse landbouw nog behoefte heeft aan pacht als financierings­instrument. Bij een ontkennend antwoord moet vervolgens worden onderzocht hoe van de regulie­re pacht afscheid kan worden genomen. Het feit dat in het verleden gesloten reguliere pachtover­eenkomsten nog vele jaren in stand kunnen blijven, sluit in dat geval niet aan op een behoefte in de praktijk. Het leidt intussen wel tot de niet vol te houden ongelijkheid tussen zittende (reguliere) en startende en uitbreidende (geliberaliseerde) pachters, waar ook Valk in dit tijdschrift al eens over heeft geschreven (zie Agr.r. 2012, p. 211).&#13;
Bij een bevestigend antwoord is een niet minder fundamentele herziening van het pachtrecht nood­zakelijk. In dat geval bestaat immers een behoefte waarin met de huidige wettelijke regeling niet wordt voorzien.&#13;
In beide gevallen moet worden gezocht naar een nieuwe balans tussen de belangen van pachters enerzijds en verpachters anderzijds.&#13;
</content><legacyfootnotes/><footnotes><footnote/></footnotes><auteurs>mr. G.M.F. Snijders&#13;
</auteurs><published>2013-09-01 00:00:00</published><modified>2013-09-01 00:00:00</modified><editiondate>2013-09-01</editiondate><htmlpath>https://denhollander.info/artikel/10679</htmlpath></article>
</articles></edition>