<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1999</searchword><id>4790</id><udhid>UDH:TvAR/4790</udhid><titel>Staat der Nederlanden / Kroon (TvAR 1999/4942)</titel><searchwords><searchword>TvAR 1/1999</searchword><searchword>TvAR 1999/4942</searchword><searchword>UDH:TvAR/4790</searchword></searchwords><attachments><attachment><name>1999_nr 1_Rechtspraak_4942.pdf</name><extention>pdf</extention><url>https://denhollander.info/download/4732/ci</url></attachment></attachments><inleiding>Herziening erfpachtscanon&#13;
&#13;
Contractsbepaling inzake herziening canon&#13;
brengt mee dat die herziening moet worden&#13;
voorafgegaan door een kennisgeving van de&#13;
Staat dat hij deze wenst, gevolgd door overleg&#13;
tussen partijen aan de hand van een concreet&#13;
voorstel. De Staat mag van die bepaling niet&#13;
– eenzijdig – afwijken. De door de Staat aangevoerde&#13;
– in het arrest nader omschreven –&#13;
feiten en omstandigheden brengen niet mede&#13;
dat de erfpachter in dit geval op bedoelde contractsbepaling&#13;
geen beroep zou mogen doen.&#13;
Voorts valt niet in te zien waarom het belang&#13;
van de erfpachter niet zou opwegen tegen dat&#13;
van de staat.</inleiding><content>Arrest in de zaak van:&#13;
De Staat der Nederlanden (Ministerie van&#13;
Financiën, Directie Domeinen), met zetel te&#13;
’s-Gravenhage, appellant,&#13;
procureur: mr. J.M. Bosnak,&#13;
tegen&#13;
Leonardus Andreas Kroon, wonende te Emmeloord,&#13;
gemeente Noordoostpolder, geïntimeerde,&#13;
procureur: mr. P.C. Plochg.&#13;
1 Het geding in eerste aanleg&#13;
De arrondissementsrechtbank te Zwolle heeft&#13;
op 17 juli 1996 tussen partijen een vonnis&#13;
gewezen, welk vonnis in fotocopie aan dit&#13;
arrest is gehecht. Voor de rechtsgang, overwegingen&#13;
en beslissingen in eerst aanleg wordt&#13;
daarnaar verwezen.&#13;
2 Het geding in hoger beroep&#13;
2.1 Bij exploot van 14 oktober 1996 is appellant&#13;
– verder ook aan te duiden als de Staat –&#13;
in hoger beroep gekomen van vorenbedoeld&#13;
vonnis met dagvaarding van geïntimeerde&#13;
– verder ook te noemen Kroon – voor dit hof.&#13;
2.2 Bij memorie van grieven heeft de Staat&#13;
tegen dit vonnis vier grieven aangevoerd en&#13;
geconcludeerd dat het hof het vonnis zal vernietigen&#13;
en, opnieuw rechtdoende, bij arrest,&#13;
uitvoerbaar bij voorraad, Kroon alsnog zal&#13;
veroordelen om binnen veertien dagen na&#13;
betekening van het in dezen te wijzen arrest,&#13;
althans binnen een bij dat arrest bepaalde termijn,&#13;
aan de Staat te voldoen:&#13;
– een bedrag ad ƒ 10.212,50 terzake canonherziening&#13;
over de periode 1 november 1992 tot&#13;
en met 1 mei 1995, te verhogen met één ten&#13;
honderd voor iedere maand dat betaling na 23&#13;
juni 1995 achterwege blijft, tot aan de dag der&#13;
algehele voldoening;&#13;
– een bedrag ad ƒ 2.042,50, terzake canonherziening&#13;
voor elke canontermijn, die vanaf&#13;
1 mei 1995 tot aan de dag van het te dezen te&#13;
wijzen arrest verstrijkt, te verhogen met één&#13;
ten honderd voor iedere maand dat betaling&#13;
van de canonherziening niet binnen 14 dagen&#13;
na de verschijndag van de canontermijn heeft&#13;
plaatsgehad, tot aan de dag der algehele voldoening;&#13;
– een bedrag ad ƒ 1.856,– terzake van de herberekening&#13;
van de toeslag voor specifieke&#13;
gewassen voor de oogstjaren 1993 en 1994, te&#13;
verhogen met één ten honderd voor iedere&#13;
maand dat betaling na 25 oktober 1995 achterwege&#13;
blijft, tot aan de dag der algehele voldoening;&#13;
met veroordeling van Kroon in de&#13;
kosten van beide instanties.&#13;
2.3 Kroon heeft bij memorie van antwoord&#13;
verweer gevoerd en geconcludeerd dat het hof&#13;
zo nodig onder verbetering en/of aanvulling&#13;
der gronden het vonnis zal bevestigen met&#13;
veroordeling van de Staat in de kosten van het&#13;
hoger beroep.&#13;
2.4 Tenslotte hebben partijen de stukken aan&#13;
het hof overgelegd voor het wijzen van arrest.&#13;
3 De grieven&#13;
De grieven luiden:&#13;
I. Ten onrechte heeft de rechtbank overwogen:&#13;
“Ingevolge de algemene voorwaarden&#13;
had de Staat dan ook vóór 1 oktober 1992 een&#13;
concreet voorstel aan Kroon moeten doen. De&#13;
Staat heeft dit niet gedaan. Daarmee is voor de&#13;
Staat het recht tot canonherziening over het&#13;
tijdvak vanaf 1 november 1992 komen te vervallen.&#13;
Hieraan doet niet af, dat eerst in oktober&#13;
1992 nieuwe pachtnormen werden vastgesteld.”&#13;
II. Ten onrechte heeft de rechtbank overwogen:&#13;
“Het afwijken van het bepaalde in de van&#13;
de pachtovereenkomst deeluitmakende algemene&#13;
voorwaarden zou neerkomen op een&#13;
feitelijke wijziging van de pachtovereenkomst,&#13;
zonder dat daarvoor de goedkeuring&#13;
van de grondkamer is verkregen. Nu dit in&#13;
strijd is met het bepaalde in de Pachtwet komt&#13;
de Staat geen beroep op de redelijkheid, noch&#13;
op het gerechtvaardigd vertrouwen toe.”&#13;
III. In het onverhoopte geval dat het hof&#13;
mocht menen dat de Pachtwet van toepassing&#13;
is op de tussen partijen gesloten erfpachtovereenkomst,&#13;
heeft de rechtbank desalniettemin&#13;
ten onrechte overwogen dat: “Het afwijken&#13;
van het bepaalde in de van de pachtovereenkomst&#13;
deel uitmakende algemene voorwaarden&#13;
zou neerkomen op een feitelijke wijziging&#13;
van de pachtovereenkomst, ...”&#13;
IV. Voor zover het hof mocht menen dat de&#13;
Pachtwet van toepassing is op de erfpachtovereenkomst&#13;
en dat de handelwijze van de&#13;
Staat een feitelijke wijziging van de erfpachtovereenkomst&#13;
zou inhouden, die ter goedkeuring&#13;
aan de grondkamer zou dienen te worden&#13;
voorgelegd, dan nog heeft de rechtbank ten&#13;
onrechte overwogen: “Nu dit (wijziging van&#13;
de pachtovereenkomst zonder goedkeuring&#13;
van de grondkamer – toevoeging proc.) in&#13;
strijd is met het bepaalde in de Pachtwet komt&#13;
de Staat geen beroep op de redelijkheid, noch&#13;
op het gerechtvaardigd vertrouwen toe.”&#13;
4 De vaststaande feiten&#13;
In hoger beroep zal worden uitgegaan van de&#13;
feiten welke de rechtbank op blz. 2 van het&#13;
vonnis waarvan beroep onder “vaststaande&#13;
feiten” heeft weergegeven, nu die vaststelling&#13;
in hoger beroep niet is aangevochten.&#13;
5 Beoordeling van het geschil in&#13;
hoger beroep&#13;
5.1 Het onderhavige geschil betreft de vraag,&#13;
of Kroon per 1 november 1992 aan de Staat&#13;
een canonverhoging verschuldigd is geworden&#13;
met betrekking tot het door hem in erfpacht&#13;
gehouden perceel cultuurgrond, gelet op de&#13;
erfpachtvoorwaarden alsmede het tijdstip en&#13;
de wijze waarop de wens tot die verhoging&#13;
aan Kroon te kennen is gegeven.&#13;
5.2 De rechtbank heeft over de leden 4 en 5&#13;
van art. 1 van de Algemene Voorwaarden, geldende&#13;
bij de uitgifte in erfpacht van cultuurgrond&#13;
in de IJsselmeerpolders zoals vastgesteld&#13;
bij Besluit van de Minister van Financiën&#13;
van 23 juli 1962, onder meer overwogen:&#13;
“Het vereiste van de kennisgeving van de&#13;
wens tot canonherziening uiterlijk drie maanden&#13;
voor het verstrijken van het zesjarig tijdvak&#13;
en de gestelde termijn – één maand voor&#13;
het verstrijken van het tijdvak – voor het&#13;
bereiken van overeenstemming, laten naar het&#13;
oordeel van de rechtbank geen andere uitleg&#13;
toe, dan dat partijen twee maanden de tijd&#13;
hebben om te trachten tot overeenstemming&#13;
te komen. Overeenstemming bereiken over&#13;
een nieuwe canon is niet denkbaar zonder dat&#13;
er een concreet voorstel voor een nieuwe&#13;
canon ligt. Ingevolge de Algemene Voorwaarden&#13;
had de Staat dan ook vóór 1 oktober 1992&#13;
een concreet voorstel aan Kroon moeten&#13;
doen.”&#13;
Het hof acht deze overweging – welke blijkens&#13;
de toelichting op grief I door de Staat&#13;
wordt bestreden – juist en verenigt zich hiermee.&#13;
De Staat heeft niets gesteld over omstandigheden&#13;
bij het overeenkomen van de algemene&#13;
voorwaarden welke een ander licht op&#13;
de samenhang tussen het genoemde vierde en&#13;
vijfde lid zouden werpen. Het hof deelt evenzeer&#13;
het oordeel van de rechtbank dat de&#13;
Staat, toen hij niet voor 1 oktober 1992 met&#13;
een concreet voorstel voor herziening was&#13;
gekomen, in beginsel zijn recht tot bewerkstelligen&#13;
van een canonherziening per 1&#13;
november 1992 niet meer kon uitoefenen.&#13;
5.3 Het gegeven dat de Staat – al dan niet met&#13;
medeweten van Kroon – een financiële gelijkschakeling&#13;
tussen erfpachters en pachters&#13;
beoogt, kan niet meebrengen dat hij zonder&#13;
instemming van Kroon in afwijking van de&#13;
– door hem zelf opgestelde – erfpachtsvoorwaarden&#13;
mag handelen. Het beroep van de&#13;
Staat op de wijze van doorwerking van herziening&#13;
van de pachtnormen krachtens de&#13;
Pachtwet – de herziening van rechtswege&#13;
(memorie van grieven, nr. 9) en de mogelijkheid&#13;
van terugwerkende kracht van een herziening&#13;
(memorie van grieven, nr. 11) – kan&#13;
dan ook niet meebrengen, dat handelen in&#13;
strijd met de erfpachtsvoorwaarden toelaatbaar&#13;
is. Die voorwaarden bevatten immers&#13;
geen voorziening voor een herziening van de&#13;
canon van rechtswege – zij gaan er integendeel&#13;
van uit, dat herziening steeds vooraf&#13;
moet worden gedaan door een voorstel van de&#13;
Staat – en al evenmin een mogelijkheid om&#13;
een canonherziening met terugwerkende&#13;
kracht op te leggen.&#13;
5.4 De Staat heeft aangevoerd dat Kroon in&#13;
redelijkheid geen beroep kan doen op de verplichting&#13;
van de Staat om uiterlijk één maand&#13;
voor de beoogde ingangsdatum van de canonherziening&#13;
een concreet voorstel te doen&#13;
(memorie van grieven, nr. 18). Hij voert daartoe&#13;
onder meer aan, dat hij – in overeenstemming&#13;
met het vierde lid van genoemde Algemene&#13;
Voorwaarden – op 22 juli 1992 aan&#13;
Kroon te kennen heeft gegeven een canonverhoging&#13;
te verlangen, maar daarvoor op dat&#13;
moment, in verband met mogelijke afkondiging&#13;
van nieuwe pachtnormen per 1 november&#13;
1992, nog geen concreet voorstel te kunnen&#13;
doen. Kroon was dus, aldus de Staat, op&#13;
de hoogte van zijn wens tot canonherziening.&#13;
Dit enkele gegeven brengt echter geen wijziging&#13;
in het onder 5.2 overwogene. De Staat&#13;
had immers een concreet bedrag kunnen noemen&#13;
op basis van een schatting van hetgeen de&#13;
nieuwe normen voor Kroon’s bedrijven zouden&#13;
meebrengen. Het hof acht daarbij niet&#13;
aannemelijk dat de Staat niet vóór 1 oktober&#13;
1992 bekend kon zijn met de algemene aard&#13;
en opzet van de nieuwe pachtnormen, welke&#13;
kort daarna, bij Besluit van 8 oktober 1992,&#13;
zijn uitgevaardigd en op 15 oktober 1992 in&#13;
werking zijn getreden. In ieder geval had de&#13;
Staat onmiddellijk ná afkondiging van de&#13;
nieuwe pachtnormen – nog vóór 1 november&#13;
1992 – een concreet voorstel kunnen doen. In&#13;
dit geval is echter pas op 26 oktober 1993,&#13;
meer dan een jaar na inwerkingtreding van de&#13;
nieuwe normen en bijna een jaar na het vastgestelde&#13;
tijdstip van canonherziening, een&#13;
concreet voorstel aan Kroon gedaan. Het hof&#13;
acht het niet onredelijk van Kroon dat hij met&#13;
deze gang van zaken niet instemt. Dat aan het&#13;
voorstel van 26 oktober 1993 een zorgvuldige&#13;
procedure ten grondslag heeft gelegen kan&#13;
hieraan niet afdoen. Het hof overweegt daarbij&#13;
nog, dat ook bij een minder secuur vervaardigd&#13;
voorstel de zorgvuldigheid jegens&#13;
Kroon reeds in vergaande mate zou zijn gewaarborgd&#13;
door de mogelijkheid van beoordeling&#13;
van de prijs door de Centrale Grondkamer&#13;
benoemde deskundigen.&#13;
5.5 De Staat heeft aangevoerd dat Kroon bij&#13;
een eerdere canonherziening ten aanzien van&#13;
andere percelen met eenzelfde wijze van herziening&#13;
accoord is gegaan en dusdoende bij&#13;
hem het vertrouwen heeft gewekt, hier ook&#13;
ditmaal mee accoord te zullen gaan. Naar het&#13;
oordeel van het hof mag aan een éénmaal stilzwijgend&#13;
aanvaarden van een dergelijke afwijking&#13;
van de erpachtsvoorwaarden nog niet het&#13;
gerechtvaardigd vertrouwen worden ontleend,&#13;
dat ook voor de toekomst met afwijking&#13;
wordt ingestemd. Daar komt nog bij, dat&#13;
Kroon heeft gesteld dat zijn belang destijds&#13;
(in 1986) was gediend met het instemmen met&#13;
de gang van zaken, omdat – zo begrijpt het&#13;
hof Kroon – die leidde tot een verlaging van&#13;
de door hem verschuldigde canon. In eerste&#13;
aanleg heeft Kroon bovendien gesteld, met&#13;
betrekking tot de wijziging van 1992 meermalen&#13;
– mondeling – tegen de gang van zaken te&#13;
hebben geprotesteerd.&#13;
5.6 Dat het belang van Kroon hier niet zou&#13;
opwegen tegen het belang van de Staat kan het&#13;
hof niet inzien. Kroon heeft immers, evenals&#13;
de Staat, een financieel belang bij honorering&#13;
van zijn standpunt, aangezien in dat geval de&#13;
oude canon voor het desbetreffende tijdvak&#13;
gehandhaafd blijft. Het gegeven dat de pachtnormen&#13;
feitelijk achterlopen bij de prijsontwikkelingen&#13;
en/of dat de nieuwe pachtnormen&#13;
krachtens de Pachtwet van rechtswege in&#13;
concrete pachtverhoudingen doorwerken omdat&#13;
zij redelijk worden geacht kan er niet aan&#13;
afdoen, dat de Staat de in de erfpachtsvoorwaarden&#13;
voorgeschreven procedure voor&#13;
canonherziening niet juist heeft nageleefd en&#13;
brengt naar het oordeel van het hof evenmin&#13;
mee, dat Kroon zich niet in redelijkheid op&#13;
dit nalaten mag beroepen.&#13;
5.7 De Staat heeft nog gesteld dat in ieder&#13;
geval herziening zou moeten worden toegestaan&#13;
naar de normen van 1990 (memorie van&#13;
grieven, nr. 12), maar ook ten aanzien van&#13;
zo’n herziening geldt het vorenoverwogenene&#13;
onverkort. Er kan geen herziening plaatsvinden&#13;
– ook niet op basis van de “gegevens per 1&#13;
oktober 1992” – omdat de Staat op die datum&#13;
geen concreet voorstel tot herziening van de&#13;
pachtprijs aan Kroon had doen toekomen.&#13;
5.8 Uit het bovenstaande volgt dat de eerste&#13;
grief faalt. De tweede grief is weliswaar terecht&#13;
voorgesteld – het hof is met partijen van&#13;
oordeel dat de Pachtwet niet op de onderhavige&#13;
erfpachtverhouding van toepassing is, ook&#13;
niet op grond van art. 59 van die wet –, maar&#13;
kan de Staat op grond van het eerder overwogene&#13;
niet baten. De overige grieven zijn&#13;
slechts opgeworpen voor het geval het hof de&#13;
Pachtwet op de verhouding wel van toepassing&#13;
zou achten en behoeven mitsdien als&#13;
zodanig geen behandeling. Het hof merkt&#13;
daarbij op dat het de toelichting op de grieven&#13;
II, III en IV, voor zover van algemene strekking&#13;
en voor het oordeel van belang, in de&#13;
beoordeling heeft betrokken.&#13;
6 Slotsom&#13;
Nu alle grieven tevergeefs zijn voorgesteld,&#13;
dient het vonnis waarvan beroep met verbetering&#13;
van gronden te worden bekrachtigd&#13;
onder veroordeling van De Staat in de kosten&#13;
van het hoger beroep.&#13;
7 Beslissing&#13;
Het hof, rechtdoende in hoger beroep:&#13;
bekrachtigt het vonnis waarvan beroep;&#13;
veroordeelt De Staat in de kosten van het&#13;
hoger beroep, aan de zijde van Kroon tot op&#13;
heden begroot op ƒ 560,– voor verschotten en&#13;
op ƒ 1.400,– voor salaris van de procureur.</content><legacyfootnotes/><footnotes><footnote/></footnotes><auteurs/><published>1999-01-01 00:00:00</published><modified>1997-05-20 00:00:00</modified><editiondate>1999-01-01</editiondate><htmlpath>https://denhollander.info/artikel/4790</htmlpath></article>
</articles></edition>