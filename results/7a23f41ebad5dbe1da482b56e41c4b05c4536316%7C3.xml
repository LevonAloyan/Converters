<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2002</searchword><id>5563</id><udhid>UDH:TvAR/5563</udhid><titel>Varkensrechten en het EVRM –noot bij HR 16 november 2001 (NVV / Staat)</titel><searchwords><searchword>TvAR 2/2002</searchword><searchword>UDH:TvAR/5563</searchword></searchwords><attachments><attachment><name>2002_nr 2_Artikel_Hoog.pdf</name><extention>pdf</extention><url>https://denhollander.info/download/5500/ci</url></attachment></attachments><inleiding>1. Inleiding&#13;
De agrarische sector in Nederland is de laatste jaren getroffen door ingrijpende&#13;
gebeurtenissen en naar aanleiding daarvan doorgevoerde maatregelen. Recentelijk&#13;
was dat de mond- en klauwzeercrisis, enkele jaren daarvoor de varkenspest. Deze&#13;
laatste heeft geleid tot het invoeren van het systeem van varkensrechten. Over deze&#13;
systematiek heeft een uitgebreide discussie plaatsgevonden.1 Centraal in de discussie&#13;
stond de vraag of het de overheid vrijstond de varkensrechten te korten zonder dat&#13;
daar een vergoeding tegenover stond. De discussie heeft niet geleid tot overeenstemming:&#13;
de overheid handhaafde haar standpunt dat het door haar gecreëerde systeem&#13;
rechtmatig was. Het gevolg daarvan was, dat uiteindelijk de rechter zich daarover zou&#13;
moeten uitspreken.&#13;
Twee partijen hebben een gerechtelijke procedure aangespannen: de Nederlandse&#13;
Vakbond voor Varkenshouders en LTO-Nederland. De NVV-procedure liep in tijd&#13;
voor op de LTO-procedure. De LTO-procedure ligt nog bij het Gerechtshof te&#13;
’s-Gravenhage. In de NVV-procedure heeft de Hoge Raad inmiddels op 16 november&#13;
2001 arrest gewezen.2 Het arrest was publiek nieuws. Kort samengevat werd gesteld&#13;
dat de Hoge Raad de vorderingen van de NVV had afgewezen en dat individuele boeren&#13;
mogelijk nog wel schadeloosstelling zouden kunnen vorderen. De vraag is of die&#13;
weergave van de uitspraak van de Hoge Raad juist is.</inleiding><content>2. De procedure in feitelijke instanties&#13;
De NVV – en met haar de nodige individuele varkenshouders – hadden de Staat&#13;
gedagvaard voor de Rechtbank te ’s-Gravenhage en daarbij het volgende gevorderd:&#13;
I. primair: de Wet herstructurering varkenshouderij (Whv) onverbindend te verklaren,&#13;
althans deze buiten werking te stellen wegens strijdigheid met hogere regelgeving;&#13;
subsidiair: te bepalen dat de Whv, althans de hoofdstukken II t/m V, buiten toepassing&#13;
dient/dienen te worden gelaten of de Staat te bevelen deze, althans de genoemde hoofdstukken,&#13;
te schorsen en/of niet uit te voeren en door zijn ambtenaren te doen uitvoeren, en in het&#13;
bijzonder met betrekking tot de handhaving en vervolging terzake van overtreding van de&#13;
Whv, althans zulks te bepalen totdat zal zijn voorzien in een volledige, althans adequate,&#13;
schadevergoedingsregeling voor individuele gevallen;&#13;
meer subsidiair: te bepalen dat de Whv, althans de hoofdstukken II t/m V buiten toepassing&#13;
dient/dienen te worden gelaten voor gevallen als die van eisers sub 2 t/m 8, althans ten aanzien&#13;
van eisers sub 2 t/m 8, althans tot zal zijn voorzien voor die gevallen, althans wat&#13;
betreft eisers sub 2 t/m 8, in een volledige, althans adequate, schadevergoedingsregeling voor&#13;
individuele gevallen;&#13;
II. te verklaren voor recht dat de Staat zich op bovenstaande gronden schuldig maakt aan&#13;
onrechtmatige daad jegens eisers en dientengevolge jegens eisers sub 2 t/m 8 aansprakelijk is&#13;
voor alle door hen geleden en te lijden schade (waaronder gevolgschade), nader op te maken&#13;
bij staat en te vereffenen volgens de Wet.&#13;
De grondslag van de visie van de NVV was dat het stelsel van generieke kortingen en&#13;
van het vervallen van de latente ruimte neerkomt op ontneming van vermogensrechten.&#13;
Door de totstandbrenging, instandhouding en inwerkingtreding van de Whv&#13;
zonder enige overgangsregeling en de uitvoering daarvan zonder volledige of adequate&#13;
schadeloosstelling van de gedupeerde varkenshouders, zou de Staat jegens de&#13;
varkenshouders onrechtmatig handelen. In de eerste plaats zou het systeem strijdig&#13;
zijn met artikel 14 leden 1 en 3 Grondwet, die het eigendomsrecht beogen te beschermen,&#13;
en met algemene rechtsbeginselen als het rechtszekerheids- en vertrouwensbeginsel,&#13;
het evenredigheidsbeginsel, het verbod van willekeur en de redelijkheid en billijkheid.&#13;
Daarnaast zou de wet naar de mening van de NVV in strijd zijn met artikel 1&#13;
van het Eerste Protocol van het EVRM en met het Europees (landbouw)recht, in het&#13;
bijzonder de artt. 33 en 34 (ex artt. 39 en 40) van het EG-Verdrag en de regels betreffende&#13;
gemeenschappelijke marktordening in de sector varkensvlees, alsmede met art. 43&#13;
(ex 52) EG-Verdrag en met de fundamentele rechtsbeginselen van de communautaire&#13;
rechtsorde. De naast de NVV optredende mede-eisers stelden dat zij door de korting en&#13;
ontneming van hun eigendomsrechten schade hebben geleden. De vorderingen hadden&#13;
derhalve een brede grondslag. Ik beperk mij hieronder evenwel tot de discussie en de&#13;
beslissing over de stellingen met betrekking tot de ontneming van eigendom: de strijdigheid&#13;
met de artikelen 14 Grondwet en 1 Eerste Protocol bij het EVRM.&#13;
Bij tussenvonnis van 23 december 1998 bepaalde de rechtbank ten eerste dat artikel 120&#13;
Grondwet zich tegen een toetsing van de Whv aan de Grondwet en fundamentele&#13;
rechtsbeginselen verzet. Daarnaast stelde de rechtbank vast dat de mestproductie- en&#13;
varkensrechten behoren tot de eigendom van de varkenshouderijen en dat door het vervallen&#13;
van de latente ruimte en de generieke kortingen die eigendom deels aan de varkenshouders&#13;
wordt ontnomen. Die ontneming zonder vorm van compensatie is volgens&#13;
de rechtbank in beginsel in strijd met art. 1 van het Eerste Protocol bij het EVRM.&#13;
De rechtbank verwees de zaak naar de rol, na zonder voorbehoud te hebben overwogen&#13;
dat indien het primair gevorderde zou worden afgewezen, de subsidiaire vordering&#13;
zou worden toegewezen, met dien verstande dat de hoofdstukken II t/m IV&#13;
buiten toepassing moesten worden gelaten totdat is voorzien in een adequate schadevergoedingsregeling&#13;
voor de eigenaren van de mestproductierechten.&#13;
De Staat ging tegen deze beslissing in hoger beroep bij het gerechtshof te ’s-Gravenhage,&#13;
terwijl de NVV en de overige eisers incidenteel appel instelden. Bij arrest&#13;
van 20 januari 2000 vernietigde het Hof in het principale en incidentele hoger beroep&#13;
het bestreden vonnis, bepaalde het dat artikel 31 Whv buiten toepassing dient te blijven&#13;
en wees het meer of anders gevorderde af. Tegen het arrest van het Hof hebben&#13;
de NVV en haar mede-eisers beroep in cassatie ingesteld; de Staat heeft incidenteel&#13;
cassatieberoep ingesteld.&#13;
3. De systematiek van artikel 1 Eerste Protocol bij het EVRM&#13;
Alvorens op het door de Hoge Raad gewezen arrest in te gaan, is het goed de systematiek&#13;
van artikel 1 Eerste Protocol bij het EVRM even in herinnering te roepen.&#13;
Artikel 1 luidt als volgt:&#13;
Iedere natuurlijke of rechtspersoon heeft recht op het ongestoord genot van zijn eigendom.&#13;
Aan niemand zal zijn eigendom worden ontnomen behalve in het algemeen belang en onder&#13;
de voorwaarden voorzien in de wet en in de algemene beginselen van internationaal recht.&#13;
De voorgaande bepalingen tasten echter op geen enkele wijze het recht aan, dat een Staat&#13;
heeft om die wetten toe te passen, die hij noodzakelijk oordeelt om het gebruik van eigendom&#13;
te reguleren in overeenstemming met het algemeen belang of om de betaling van belastingen&#13;
of andere heffingen of boeten te verzekeren.&#13;
Artikel 1 is derhalve verdeeld in twee onderdelen: lid 1 dat de ontneming van eigendom&#13;
reguleert en lid 2 dat de staat de bevoegdheid geeft niettegenstaande het bepaalde&#13;
in lid 1 eigendom te reguleren. Waar artikel 1 in het geding is, ligt het voor de hand&#13;
dat een discussie zal ontstaan over de vraag of in het concrete geval sprake is van ontneming&#13;
van eigendom of van regulering daarvan. Dat is ook precies wat in de zaak&#13;
NVV / Staat gebeurde: de NVV stelde zich op het standpunt dat er sprake was van&#13;
ontneming van eigendom, terwijl de Staat stelde dat er slechts sprake was van regulering&#13;
van eigendom. Het belang van het onderscheid ligt in de gevolgen. Ontneming&#13;
van eigendom leidt doorgaans tot volledige schadeloosstelling, terwijl dat bij regulering&#13;
niet het geval is.&#13;
4. Het arrest NVV / Staat&#13;
Het door de Hoge Raad gewezen arrest is omvangrijk: het beslaat – inclusief de conclusie&#13;
van de advocaat-generaal – 57 pagina’s. Een aantal – hier relevante – vragen&#13;
komt aan de orde: is er wat betreft de varkensrechten sprake van ‘possessions’ als&#13;
bedoeld in artikel 1, is er sprake van ontneming van eigendom als bedoeld in artikel 1&#13;
lid 1 of is er sprake van een regulering van eigendom als bedoeld in lid 2 en zo ja,&#13;
vindt die regulering op aanvaardbare wijze plaats?&#13;
De Hoge Raad vat het – hier relevante – cassatiemiddel van de NVV als volgt samen:&#13;
6.1.1 Onderdeel 3.1 van NVV c.s. klaagt dat het Hof heeft miskend dat mestproductierechten&#13;
en varkensrechten als zodanig ‘possessions’ zijn in de zin van art. 1 van het Eerste Protocol&#13;
bij het EVRM en de bestreden maatregelen van de Whv derhalve zijn aan te merken als&#13;
‘deprivation’ van ‘possessions’. Onderdeel 3.2 verbindt hieraan in de eerste plaats de klacht&#13;
dat het Hof zijn uitspraak onvoldoende heeft gemotiveerd door slechts in te gaan op het&#13;
beroep dat NVV c.s. hebben gedaan op a. de omstandigheid dat mestproductierechten en&#13;
varkensrechten los verhandelbaar zijn en los van het varkenshoudersbedrijf kunnen worden&#13;
overgedragen, maar eraan voorbij is gegaan dat NVV c.s. tevens hebben gesteld dat die rechten:&#13;
b. vermogensrechten zijn in de zin van art. 3:6 BW (zie bijvoorbeeld art. 12 lid 1 Wet&#13;
verplaatsing mestproductie en art. 22 Whv); c. een marktwaarde hebben; d. bedrijfseconomisch&#13;
gezien bedrijfsmiddelen zijn; e. fiscaal als bedrijfsmiddelen worden belast; f. door&#13;
NVV c.s. in gerechtvaardigd vertrouwen als ‘possessions’ werden beschouwd en ook mochten&#13;
worden beschouwd; g. door de Whv simpelweg komen te vervallen. Onderdeel 3.2 klaagt&#13;
voorts dat onbegrijpelijk is ’s Hofs oordeel in rov. 19.5, dat de omstandigheid dat de mestproductierechten&#13;
en de varkensrechten los van het varkenshoudersbedrijf kunnen worden overgedragen,&#13;
aan de in de Whv vervatte regeling ten aanzien van die rechten niet het karakter&#13;
ontneemt van in het belang van het milieu opgelegde beperking aan de bedrijfsvoering.&#13;
Ten aanzien van het begrip ‘possessions’ oordeelt de Hoge Raad dat de generieke&#13;
kortingen en het buiten beschouwing laten van de latente mestruimte inbreuk maken&#13;
op het ongestoord genot van de ‘possessions’ van de betrokken varkenshouders. In&#13;
een van de hiervoor weergegeven cassatiemiddelen stelt de NVV aan de orde of de&#13;
omstandigheid dat de mestproductierechten en de varkensrechten in zekere mate&#13;
verhandelbaar zijn en dientengevolge een zekere waarde in het economisch verkeer&#13;
hebben, meebrengt dat zij als zodanig als ‘possessions’ moeten worden aangemerkt&#13;
en het krachtens de wet doen vervallen van een deel van die rechten als een ontneming&#13;
van eigendom. Deze vraag wordt door de Hoge Raad ontkennend beantwoord:&#13;
de verhandelbaarheid van de rechten ontneemt aan de rechten niet het karakter van&#13;
een aan de bedrijfsvoering opgelegde beperking. Op grond van de verhandelbaarheid&#13;
kan derhalve niet geconcludeerd worden dat er sprake is van ontneming van eigendom&#13;
in plaats van regulering daarvan.&#13;
De belangrijkste principiële vraag die echter dient te worden gesteld, is of het stelsel&#13;
van mest- en varkensrechten niet een dusdanig ingrijpend effect op de getroffen&#13;
bedrijven heeft dat reeds om die reden moet worden gesproken van ontneming van&#13;
eigendom. Het Hof had die vraag ontkennend beantwoord. De Hoge Raad geeft&#13;
daarover de volgende overweging:&#13;
Het Hof heeft de vraag of de effecten van de bestreden maatregelen van de Whv op de&#13;
erdoor getroffen bedrijven zodanig ingrijpend zijn dat die maatregelen als een ontneming&#13;
van eigendom als bedoeld in de tweede volzin van art. 1 van het Eerste Protocol moeten&#13;
worden aangemerkt, in rov. 19.6 ontkennend beantwoord. Nu deze beslissing in cassatie niet&#13;
is bestreden, brengt het falen van de onderdelen 3.1 en 3.2 mee dat ’s Hofs oordeel dat de&#13;
bestreden maatregelen van de Whv geen ontneming van eigendom vormen als bedoeld in het&#13;
eerste lid van art. 1, stand houdt.&#13;
Gezien de samenvatting van de cassatiemiddelen door de Hoge Raad zelf, kan men&#13;
erover van mening verschillen of die overweging juist is: de gewraakte klacht lijkt er&#13;
wel degelijk te zijn geweest. Het gevolg is wel dat de Hoge Raad aan de inhoudelijke&#13;
beantwoording van de vraag in het geheel niet is toegekomen en in cassatie dus van de&#13;
juistheid van de visie van het Hof is moeten uitgaan en – nu de verhandelbaarheid van&#13;
de rechten op zich geen grond oplevert om te concluderen tot ontneming van eigendom&#13;
– automatisch op het spoor van de regulering van eigendom is geraakt.&#13;
Ten aanzien van de regulering van eigendom stelt de Hoge Raad dat deze slechts is&#13;
toegestaan indien er sprake is van een ‘fair balance’ tussen het algemeen belang enerzijds&#13;
en de bescherming van individuele rechten anderzijds. De Hoge Raad oordeelt&#13;
dat de visie van het Hof dat – kort samengevat – er sprake is van een ‘fair balance’ nu&#13;
het redelijk is dat de varkensbranche zelf de gevolgen draagt van tegen haar gerichte&#13;
milieumaatregelen en dat die niet ten laste van de gehele gemeenschap worden&#13;
gebracht, zonder te onderzoeken of de maatregelen een individuele en buitensporige&#13;
last opleveren voor de betrokken varkenshouders, onjuist is. Op deze grond wordt het&#13;
arrest van het Hof vernietigd en wordt de zaak verwezen naar het Hof te Arnhem.&#13;
5. Conclusie&#13;
Anders dan de diverse publicaties in de pers hebben doen geloven, is het geenszins&#13;
juist dat de NVV de procedure op het punt van artikel 1 Eerste Protocol bij het&#13;
EVRM zou hebben verloren, althans niet inhoudelijk. Los van de vraag aan wie dat&#13;
nu ligt, is uitgerekend het belangrijkste punt van discussie in zowel de literatuur als&#13;
de gerechtelijke procedures voor rechtbank en hof, namelijk dat het karakter van de&#13;
maatregelen met zich meebrengt dat er sprake is van ontneming van eigendom, in cassatie&#13;
niet aan de orde gekomen. Daarmee is uitsluitend de regulering van eigendom in&#13;
cassatie nog aan de orde geweest. Wellicht kan de principiële vraag of er nu sprake is&#13;
van ontneming of regulering van eigendom alsnog in de nog steeds lopende LTOprocedure&#13;
worden beantwoord.</content><legacyfootnotes>1. Zie onder meer P. De Haan, G.M.F. Snijders en D.W. Bruil, ‘Wet herstructurering varkenshouderij:&#13;
onrechtmatig en ondoelmatig’, NJB 1998, p. 256 e.v., ‘Varkensrecht of varkensonrecht’, Agr.r. 1998,&#13;
p. 59 e.v., en ‘In antwoord op de memorie van antwoord: open brief aan de Eerste Kamer der Staten-&#13;
Generaal inzake het wetsvoorstel Herstructurering Varkenshouderij’, Agr.r. 1998, p. 126 e.v., alsmede&#13;
D.W. Bruil, ‘Enkele algemene aspecten van de Wet herstructurering varkenshouderij (preadvies voor de&#13;
Vereniging voor Agrarisch Recht), Agr.r. 1998, p. 191 e.v.&#13;
2. HR 16 november 2001, Agr.r. 2002/5090, m.nt. Bruil.&#13;
</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>2002-02-01 00:00:00</published><modified>2000-01-18 00:00:00</modified><editiondate>2002-02-01</editiondate><htmlpath>https://denhollander.info/artikel/5563</htmlpath></article>
</articles></edition>