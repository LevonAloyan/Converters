<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2019</searchword><id>15630</id><udhid>UDH:TvAR/15630</udhid><titel>Waardebepaling WOZ agrarische gebouwen geen sinecure!</titel><searchwords><searchword>TvAR 6/2019</searchword><searchword>UDH:TvAR/15630</searchword></searchwords><attachments><attachment><name>20476.pdf</name><extention>pdf</extention><url>https://denhollander.info/download/20476/ci</url></attachment></attachments><inleiding>&lt;p&gt;De waarde van onroerende zaken in de agrosector wordt tegenwoordig door dusdanig veel factoren beïnvloed, dat een waardebepaling voor de WOZ op basis van de taxatiewijzer[2] haast onmogelijk is. In dit artikel wordt de bruikbaarheid van de taxatiewijzer in relatie tot de toenemende leegstand in het landelijk gebied aan de orde gesteld.&lt;/p&gt;</inleiding><content>&lt;p&gt;In de Taxatiewijzer agrarische gebouwen worden op basis van vergelijkingscijfers indicatoren afgegeven voor de waardebepaling van bedrijfswoning en -gebouwen. Deze indicatoren lijken op het eerste gezicht bruikbaar. Echter als men zich verder op de agrarische vastgoedmarkt oriënteert dan komt men snel tot de conclusie dat het merendeel van de voor de waarde van agrarische gebouwen relevante factoren niet in de taxatiewijzer staat.&lt;/p&gt;&lt;p&gt;In de agrosector is al decennialang sprake van een terugloop van het aantal ondernemers. &lt;/p&gt;&lt;p&gt;Veel boerderijen en stallen in Nederland hebben gedurende die periode hun agrarische functie verloren. Een proces dat ook de komende decennia doorgaat. Alterra (kennisinstituut voor de groene leefomgeving) heeft deze problematiek in 2014 onderzocht c.q. in kaart gebracht[3]. In haar rapport heeft Alterra de omvang van de agrarische gebouwen die naar verwachting leeg komen te staan inzichtelijk gemaakt. Hierbij heeft ze aangegeven waar in Nederland het agrarisch vastgoed is gelegen en om wat voor type bebouwing het gaat.&lt;/p&gt;&lt;p&gt;De prognose van de onderzoekers is dat er in de periode tussen 2014 en 2030 24.000 bedrijven in de agrosector hun activiteiten stoppen, waardoor de omvangrijke leegstand nog verder toeneemt. De verwachting is dat tot 2030 gebouwen met een totale oppervlakte van ten minste 32 miljoen vierkante meter hun agrarische functie verliezen. &lt;/p&gt;&lt;p&gt;De inschatting van Alterra is dat ten aanzien van deze bedrijfsgebouwen ongeveer de helft een andere bestemming krijgt. Naar mijn oordeel is dit laatste cijfer te rooskleurig, dit gezien het beperkte aantal mogelijkheden in het landelijke gebied met betrekking tot de transformatie van een agrarisch bedrijfserf. &lt;/p&gt;&lt;p&gt;Dat een erftransformatie planologisch wordt toegestaan, houdt nog niet in dat de bedrijfsgebouwen met een beperkte aanpassing geschikt kunnen worden gemaakt voor aanwending buiten de landbouw.&lt;/p&gt;&lt;p&gt;Naar mijn oordeel is de conclusie dat minstens driekwart van de bebouwing in het landelijk gebied de komende twaalf jaar moet worden afgebroken c.q. op enig moment in de nabije toekomst geen waarde meer vertegenwoordigt. &lt;/p&gt;&lt;p&gt;Op basis van de prognose door Alterra is de conclusie dat 24 miljoen vierkante meter aan agrarische bedrijfsgebouwen wordt gesloopt. Dit rechtvaardigt de stelling dat de WOZ-waarde van de meeste vrijkomende agrarische bedrijfsgebouwen vanaf het moment van onttrekking aan het bedrijfsproces veelal op nihil moet worden gesteld. Deze gebouwen hebben immers geen enkele functie meer binnen de onderneming en blijken in de praktijk nagenoeg onverkoopbaar.&lt;/p&gt;&lt;p&gt;Bij de waardering van onroerende zaken in de agrosector moeten gemeenten zich derhalve beraden op welke wijze de waardering van onroerende zaken in deze sector het komende decennium moet worden ingevuld.&lt;/p&gt;&lt;h3&gt;1. Waarderingsgrondslagen voor de onroerend zaakbelasting&lt;/h3&gt;&lt;p&gt;Voor een goede waardering van agrarisch onroerend goed dient in technische zin een onderscheid te worden gemaakt tussen enerzijds het gebouw en anderzijds de inrichting en/of installaties in de gebouwen die in het kader van de waardebepaling voor de WOZ als zodanig onder de &lt;span class="italic"&gt;werktuigenvrijstelling&lt;/span&gt; worden gerangschikt. &lt;/p&gt;&lt;p&gt;Daarnaast is er op het boerenerf en bij tuinbouwbedrijven veelal sprake van een aantal bouwwerken niet zijnde bedrijfsgebouwen. Denk hierbij aan sleuf-, en mestsilo’s, warmtebuffertanks en dergelijke. Deze bouwwerken hebben allen hun functie in het productieproces op het agrarisch bedrijf, maar verliezen doorgaans hun waarde op het moment dat het productieproces wordt beëindigd. &lt;/p&gt;&lt;p&gt;De cultuurgronden laat ik in het kader van dit artikel buiten beschouwing. Deze zijn weliswaar in bepaalde mate van invloed op de waardebepaling van de bedrijfsgebouwen, maar omgekeerd spelen de bedrijfsgebouwen nauwelijks of geen rol bij de vaststelling van de waarde van de cultuurgronden. &lt;/p&gt;&lt;p&gt;Door de verschillende bedrijfsgebouwen in de Taxatiewijzer te typeren kunnen de diverse archetypen worden onderscheiden. Vervolgens kunnen de bouwkosten aan het bouwjaar worden gekoppeld teneinde een indicatie te geven van de waarde van het gebouw.&lt;/p&gt;&lt;p&gt;De toepassing van de werktuigenvrijstelling in het kader van de WOZ lijkt in eerste instantie eenvoudig, maar roept in de praktijk de nodige vragen op. Bij analyse van verkoopgegevens van agrarische bedrijven moet de waarde van de inrichting en werktuigen die aan het productieproces kunnen worden toegerekend, worden geëlimineerd,dit zodat de waardering zich beperkt tot de mestputten, de vloer, de muren en het dak alsmede installaties die het gebouw als gebouw laten functioneren. Denk hierbij aan de elektrische installatie, de waterleiding en de verwarming. Bij tuinbouwbedrijven gaat het bij de waardebepaling om de glasopstand, waarbij zaken als scherminstallaties en assimilatiebelichting onder de werktuigenvrijstelling vallen.&lt;/p&gt;&lt;p&gt;In de praktijk blijkt dit onderscheid meer problemen op te leveren dan voorzien. Bij de verkoop van onroerend goed wordt in het kader van de vaststelling van de waarde als grondslag voor de overdrachtsbelasting namelijk een onderscheid gemaakt tussen roerende en onroerende goederen. Tot de onroerende goederen worden alle zaken gerekend die door bestemming onroerend zijn geworden. Dit houdt in dat ook installaties en bepaalde werktuigen die door de bestemming onroerend zijn geworden, in de heffingsgrondslag voor de overdrachtsbelasting worden meegenomen. De zaken die ten behoeve van het productieproces in het gebouw zijn aangebracht verschillen aanzienlijk per bedrijf. &lt;/p&gt;&lt;p&gt;Voor de vaststelling van de Taxatiewijzer wordt gebruik gemaakt van de marktgegevens van agrarische bedrijfsgebouwen. Hierbij moet per gebouw worden beoordeeld welke onderdelen als gevolg van de werktuigenvrijstelling uit de verkoopprijs moeten worden geëlimineerd.&lt;/p&gt;&lt;p&gt;Bij de beoordeling van vergelijkingsobjecten, kan men echter niet volstaan met het elimineren van inrichting en installatie. De waarde van de ‘vergelijkingsobjecten’ wordt in grote mate bepaald door de gebruiksmogelijkheden binnen het vigerende bestemmingsplan. Met name op dit laatste onderdeel gaat het bij vrijkomende agrarische bedrijfsgebouwen regelmatig fout.&lt;/p&gt;&lt;h3&gt;2. Grote verschillen tussen gemeenten&lt;/h3&gt;&lt;p&gt;Binnen de gemeentegrenzen zijn er in de agrarische sector vaak onvoldoende verkooptransacties die een reëel beeld geven van de waarde van de bedrijfsgebouwen c.q. het complex van bedrijfsgebouwen en overige bouwwerken. Een groot aantal gemeenten heeft ten aanzien van de WOZ-taxaties en de afhandeling van de bezwaarschriften hun krachten gebundeld in een zogenoemde &lt;span class="italic"&gt;belastingsamenwerking&lt;/span&gt;. Deze uitvoeringsorganen maken bij de waardebepaling veelal gebruik van de Taxatiewijzer. In de Taxatiewijzer wordt met landelijk verzamelde verkoopgegevens gewerkt. De hierin opgenomen verkoopgegevens van agrarische bedrijfsgebouwen worden verzameld door het WOZ-datacenter. De aldus verkregen informatie wordt geanalyseerd en verwerkt tot landelijke kengetallen die als basis voor de taxatie van agrarische objecten dienen.&lt;/p&gt;&lt;p&gt;Op deze wijze is er sprake van een groot aanbod van verkoopgegevens. Echter, gezien de specifieke (verschillende) omstandigheden per gemeente in het landelijk gebied, is de Taxatiewijzer in een aanzienlijk aantal gevallen niet de juiste graadmeter. Daarnaast zijn er binnen de gemeentegrenzen in de praktijk vaak onvoldoende vergelijkingsobjecten.&lt;/p&gt;&lt;p&gt;Zeker bij agrarische bedrijven waarbij de gehanteerde vergelijkingsobjecten over een groot gebied verspreid zijn, is de verscheidenheid aan beperkende maatregelen die gelden voor de agrarische sector groot. De enige gemene deler is dat deze objecten zijn gelegen in een landelijk gebied dat in het individuele gemeentelijke bestemmingsplan als agrarisch gebied is bestemd. &lt;/p&gt;&lt;p&gt;Per gemeente, per bestemmingsgebied is vaak al sprake van grote verschillen in de gebruiksmogelijkheden. Bij de gebiedsduiding moet naar mijn oordeel worden onderscheiden of het bedrijf is gelegen in een zogenoemd extensiverings-, verwevings- of intensiveringsgebied. Een bestemming ‘concentratiegebied voor de intensieve veehouderij’, alsmede de ligging ten opzichte van Natura 2000-gebieden, etc. zijn factoren waar gedegen rekening mee moet worden gehouden. Ook specifiek binnen de gemeenten en provincies onderling is nog een groot aantal regels van invloed op de waarde van de bedrijfsgebouwen op een agrarisch bedrijfserf.&lt;/p&gt;&lt;p&gt;Daarnaast komt het in bepaalde gemeenten voor dat voor de WOZ-taxatie bij nieuwbouw of herbouw veelal de aanvraag voor de bouwvergunning als uitgangspunt voor de waardebepaling van het bedrijfsgebouw wordt genomen. In de agrarische sector is het een gegeven dat de marktwaarde van de bedrijfsgebouwen per definitie lager ligt dan de bouwwaarde. Met name in de veehouderij en de glastuinbouw worden (moeten) extra-investeringen in bedrijfsgebouwen c.q. tuinbouwkassen worden gedaan om aan de voorwaarden voor de milieu-investeringsaftrek (MIA, art. 3.42 Wet inkomstenbelasting 2001), de willekeurige afschrijving op milieu-investeringen (Vamil, art. 31 Wet IB) en energie investeringsaftrek (EIA, art. 3.42 Wet IB) te voldoen. &lt;/p&gt;&lt;p&gt;Deze investeringen leiden weliswaar tot een milieuwinst c.q. energiebesparing, maar leveren nauwelijks toegevoegde waarde aan het productieproces. Op het moment dat een bedrijfsgebouw wordt verkocht gaan de fiscale voordelen van deze extra investeringen verloren en is geen enkele koper bereid hiervoor een vergoeding te betalen. &lt;/p&gt;&lt;h3&gt;3. Taxatiewijzer niet méér dan een hulpmiddel&lt;/h3&gt;&lt;p&gt;In meerdere procedures is de vraag aan de rechter voorgelegd of de taxatiewijzer agrarische gebouwen maatgevend is voor de waardering van bedrijfsgebouwen in het kader van de WOZ. De rechter komt tot het oordeel dat de Taxatiewijzer als hulpmiddel kan dienen, maar dat naast de taxatiewijzer de taxateur ook de situatie van het betreffende geval in de waardebepaling moet betrekken. In dit verband wordt hierna ingegaan op de uitspraak van Gerechtshof ’s-Hertogenbosch van 23 juli 2013. Ik citeer het Hof:[4] &lt;/p&gt;&lt;p class="inspringen"&gt;&lt;span class="bolditalic"&gt;Relevante feiten c.q. overwegingen m.b.t. uitspraak d.d. 23 juli 2013&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Belanghebbende is eigenaar van de onroerende zaak. Het betreft oorspronkelijk een pluimveebedrijf met woning met inpandige garage. De onroerende zaak heeft een totale kaveloppervlakte van 15.795 m2. Naast de woning omvat de onroerende zaak een vrijstaande garage met overkapping, pluimveestallen en een werktuigenberging/ wagenloods.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Bij beschikkingen is de waarde van de onroerende zaak vastgesteld op € 791.000 (waardepeildatum 1 januari 2009) respectievelijk € 761.000 (waardepeildatum 1 januari 2010).&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;De vermelde waardes zijn neergelegd in een taxatierapport van 27 augustus 2012 van [D], Register Taxateur WOZ. De taxateur heeft gebruik gemaakt van de Taxatiewijzer agrarische gebouwen, uitgegeven door het WOZ-datacenter.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Daarnaast heeft [C], gediplomeerd WOZ taxateur, verbonden aan [E], de onroerende zaak getaxeerd op € 821.000 (waardepeildatum 1 januari 2009) respectievelijk € 812.000 (waardepeildatum 1 januari 2010). Ook deze taxateur heeft gebruik gemaakt van de Taxatiewijzer agrarische gebouwen alsmede van de Taxatiewijzer Grond bij agrarische objecten.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Volgens het geldende bestemmingsplan is de bestemming van de onroerende zaak agrarisch. Een deel van het perceel is aangeduid als agrarisch bouwblok met de aanduiding ‘ivh’ (intensieve veehouderij). De woning mag enkel als bedrijfswoning worden aangewend. In het Reconstructieplan is de bedrijfslocatie opgenomen in een extensiveringsgebied.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Belanghebbende is reeds enige jaren gestopt met de pluimveehouderij.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Bij brief van 26 november 2010 wordt de intrekking van de milieuvergunning door het college van burgemeester en wethouders aangekondigd. Deze brief luidt – voor zover van belang – als volgt:&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;‘Van de locatie, gelegen aan de [a-straat] 33, waarvan u eigenaar bent, hebben wij op basis van onze dossierinformatie en gegevens van de Dienst Regelingen vastgesteld dat er vanaf 2007 minimaal 3 jaar geen dieren bedrijfsmatig worden gehouden conform de vigerende milieuvergunning. Dit is ook vastgesteld door onze toezichthouder, (…), tijdens een bezoek aan uw bedrijf op 15 juni 2010.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Voor de locatie [a-straat] 33 hebben wij op 22 juli 1999 een milieuvergunning verleend voor het houden van 10190 ouderdieren legrassen en 3 paarden.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Wij zijn voornemens om de voor de locatie [a-straat] 33 verleende milieuvergunning in te trekken’.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Naar aanleiding van de vermelde brief heeft belanghebbende een melding gedaan op grond van het Besluit landbouw milieubeheer voor een verandering van de inrichting. De aanpassing houdt in dat de voormalige pluimveestallen zullen worden aangewend voor het houden van 14 paarden en 11 veulens. Bij brief heeft het college van burgemeester en wethouders deze melding geaccepteerd. Op grond hiervan wordt een ammoniakemissie toegestaan van 193,1 kg per jaar. Voor het resterende deel (3031,75 kg ammoniak) wordt de oorspronkelijke vergunning ingetrokken.&lt;/span&gt;&lt;/p&gt;&lt;p class="inspringen"&gt;&lt;span class="bolditalic"&gt;Het geschil tussen eiser en verweerder&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Het geschil betreft het antwoord op de volgende vragen:&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;I. Heeft de Heffingsambtenaar de waarde van de onroerende zaak te hoog vastgesteld door uit te gaan van een waarde van € 791.000 respectievelijk € 761.000?&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;II. Is de Rechtbank buiten de rechtsstrijd getreden door de waardes vast te stellen op lagere bedragen dan € 730.494 respectievelijk € 709.057?&lt;/span&gt;&lt;/p&gt;&lt;p class="inspringen"&gt;&lt;span class="bolditalic"&gt;Overwegingen&lt;/span&gt;&lt;span class="italic"&gt; &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Ten aan zien van het geschil wordt het volgende overwogen.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Ingevolge artikel 17, tweede lid, van de Wet WOZ moet de waarde van een onroerende zaak worden bepaald op de waarde die aan de zaak dient te worden toegekend, indien de volle en onbezwaarde eigendom daarvan zou kunnen worden overgedragen en de verkrijger de zaak in de staat waarin die zich bevindt, onmiddellijk en in volle omvang in gebruik zou kunnen nemen.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Op grond van artikel 18, eerste lid, van de Wet WOZ wordt de waarde van een onroerende zaak bepaald naar de waarde die de zaak op de waardepeildatum heeft naar de staat waarin de zaak op die datum verkeert. De waardepeildatum ligt één jaar voor het begin van het kalenderjaar waarvoor de waarde wordt bepaald. Op grond van artikel 18, derde lid, van de Wet WOZ wordt de waarde bepaald naar de staat van die zaak bij het begin van het kalenderjaar waarvoor de waarde wordt vastgesteld indien de bestemming van onroerende zaak verandert (onderdeel b) of een verandering in waarde ondergaat als gevolg van een andere, specifiek voor de onroerende zaak geldende, bijzondere omstandigheid (onderdeel c), in het kalenderjaar voorafgaande aan het begin van het kalenderjaar waarvoor de waarde wordt vastgesteld.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Ingevolge artikel 4, eerste lid, onderdeel a, van de Uitvoeringsregeling instructie waardebepaling Wet WOZ, wordt de in artikel 17, tweede lid, van de Wet WOZ bedoelde waarde voor woningen bepaald door middel van een methode van vergelijking met woningen waarvan marktgegevens bekend zijn en voor niet-woningen door middel van een methode van kapitalisatie van de bruto huur, door middel van een methode van vergelijking dan wel door middel van een discounted-cash-flow methode.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Op de Heffingsambtenaar rust de last te bewijzen dat de voor de onroerende zaak vastgestelde WOZ-waarde niet te hoog is.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Partijen zijn het erover eens dat marktgegevens van vergelijkbare onroerende zaken in de directe omgeving ontbreken. De Heffingsambtenaar heeft de WOZ-waarde onderbouwd door het overleggen van de vermelde taxatierapporten. In deze taxatierapporten is een methode van waardering gevolgd, waarbij een onderscheid wordt gemaakt tussen onbebouwde bedrijfsdelen en gebouwde bedrijfsdelen. Daarbij wordt gebruik gemaakt van de Taxatiewijzer Grond bij agrarische objecten versie 1.1 van 8 juni 2009 en de Taxatiewijzer Agrarische gebouwen versie 1.0 van 16 april 2009 voor de waardering naar de waardepeildatum 1 januari 2009 en van de Taxatiewijzer Grond bij agrarische objecten versie 1.0 van 1 april 2010 en de Taxatiewijzer Agrarische gebouwen versie 1.0.1 van 22 september 2010 voor de waardering naar de waardepeildatum 1 januari 2010. In deze Taxatiewijzers wordt uitgegaan van standaardoppervlakten, ‘ranges’ van bouwjaren en van kengetallen, waarbij gebruik is gemaakt van transactieprijzen van agrarische objecten uit diverse gemeenten in Nederland.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Voor zover de bestemming van de onroerende zaak is gewijzigd als gevolg van het Reconstructieplan (zie hierna) dan heeft deze wijziging zich reeds voor de relevante waardepeildata voorgedaan. Het Hof zal hierna dan ook uitgaan van een waardering naar de waardepeildata 1 januari 2009 en 1 januari 2010 naar de toestand per die data.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Het Hof stelt voorop dat de Taxatiewijzers als hulpmiddel kunnen dienen bij de waardering van een onroerende zaak. De Taxatiewijzers zijn een op de uitgangspunten van de Wet WOZ gebaseerd taxatie-instrument, met behulp waarvan, door verzameling en analyse van marktgegevens van agrarische objecten, de waarde in het economische verkeer voor agrarische (deel)objecten kan worden bepaald. De Taxatiewijzers bevatten algemene gegevens met betrekking tot de waardering van onroerende zaken en houden geen rekening met de specifieke kenmerken van individuele onroerende zaken. De vermelding van een kengetal in de Taxatiewijzers kan een aanwijzing zijn voor de grootte van dat kengetal in een specifieke casus, maar steeds zal de taxateur zich rekenschap moeten geven van de individuele omstandigheden.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Belanghebbende heeft naar voren gebracht dat de Heffingsambtenaar in het onderhavige geval onvoldoende rekening heeft gehouden met de specifieke omstandigheden. Belanghebbende heeft daartoe aangevoerd dat in het bestemmingsplan weliswaar is aangegeven dat de onroerende zaak een bestemming intensieve veehouderij heeft, maar dat feitelijk al enige jaren geen sprake meer is van een dergelijke aanwending omdat het bedrijf is gestaakt, dat de bedrijfslocatie in het Reconstructieplan is opgenomen in een extensiveringsgebied, dat het gaat om sterk verouderde stallen, dat het houden van 10.000 dieren in die stallen niet langer rendabel was en dat onderzocht is of uitbreiding en modernisering mogelijk was, maar dat dit niet het geval was. Tevens heeft belanghebbende aangevoerd dat op grond van artikel 8.18, tweede lid, van de Wet Milieubeheer slechts een vergunning wordt afgegeven indien beschikt wordt over de best beschikbare techniek (BBT). De gemeente dient een bestaande vergunning op grond van artikel 8.25 van de Wet Milieubeheer in te trekken indien daaraan niet wordt voldaan. Daarnaast kan binnen het bestaande bouwblok nagenoeg geen uitbreiding meer plaatsvinden, aldus belanghebbende.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Het Hof heeft geen reden te twijfelen aan de door belanghebbende onder vermelde specifieke omstandigheden. Het Hof acht dan ook aannemelijk dat de onroerende zaak niet langer geschikt was voor gebruik voor de intensieve pluimveehouderij. Deze omstandigheid wijkt af van de situaties waarop de gegevens van de Taxatiewijzers zijn gebaseerd. De Heffingsambtenaar heeft hiermee geen rekening gehouden.&lt;/span&gt;&lt;/p&gt;&lt;p&gt;Uit bovenstaande overwegingen van het gerechtshof blijkt dat de gemeente aannemelijk moet maken dat zij met een groot aantal factoren dat een rol speelt bij de waardering van een agrarisch onroerend, rekening heeft gehouden. De gemeente kan zich niet enkel beperken tot het gebruik van de Taxatiewijzer. Ik verwijs hierbij onder andere ook naar de uitspraak Rechtbank Oost-Brabant van 11 mei 2017[5] en Rechtbank Limburg van 7 november 2018[6]. &lt;/p&gt;&lt;p&gt;Anderzijds kan uit de rechtspraak worden afgeleid dat de Taxatiewijzer voor agrarische gebouwen door de rechters nog steeds als een belangrijk hulpmiddel wordt gezien. Indien de taxateur van de gemeente zich voldoende rekenschap geeft van de feitelijke situatie, dan dient de eiser hier gefundeerde tegenargumenten tegenover te zetten. Ik verwijs hierbij naar de uitspraak van de Rechtbank Oost-Brabant van 27 februari 2019[7].&lt;/p&gt;&lt;h3&gt;4. Taxatiewijzer verliest belang&lt;/h3&gt;&lt;p&gt;De Taxatiewijzer verliest zijn belang wanneer op grond van een wettelijke regeling een bepaalde bedrijfstak binnen de agrarische sector volledig wordt verboden zoals het verbod op pelsdieren.&lt;/p&gt;&lt;p&gt;In de Wet Verbod pelsdierhouderij[8] is bepaald dat nertsenhouders vanaf 1 januari 2024 geen nertsen meer mogen houden. Volgens de wet is het vanaf het begin 2013 niet langer toegestaan dat nieuwe nertsenhouderijen worden gebouwd, dan wel dat een bestaand bedrijf wordt uitgebreid. Evenmin is het, behoudens een enkele uitzondering, toegestaan om een bestaande nertsenhouderij aan derden over te dragen. &lt;/p&gt;&lt;p&gt;Door deze wetgeving is niet alleen het houden van nertsen met ingang van 2013 aan banden gelegd, maar zijn gelijktijdig de bedrijfsgebouwen die voor de nertsenhouderij in gebruik zijn, significant in waarde gedaald. De bestaande bedrijven kunnen weliswaar nog tot 1 januari 2024 op de bestaande locatie nertsen houden. Echter, praktisch gezien kan geen enkele nertsenhouder zijn bedrijf nog verkopen. Hierdoor tendeert de waarde van de opstallen in het economisch verkeer naar nihil. In beginsel is het enige waaraan nog waarde kan worden toegekend, de ondergrond en eventuele bedrijfsgebouwen die een alternatieve aanwendingsmogelijkheid kennen.&lt;/p&gt;&lt;p&gt;De waarde van deze objecten dient te worden bepaald met in achtneming van het vigerende bestemmingsplan en de alternatieve aanwendingsmogelijkheden binnen dit bestemmingsplan. Een opslagloods bij een nertsenhouderij kan in technische zin in beginsel wel een alternatieve aanwendingsmogelijkheid hebben. Dit betekent echter nog niet dat een dergelijk object op de betreffende locatie volgens het bestemmingsplan als zodanig mag worden aangewend. Dit geldt uiteraard ook voor de ondergrond van de opstallen. Bij de waardering dient derhalve met een behoorlijk aantal aspecten rekening worden gehouden. Dit blijkt ook uit de overwegingen van de Rechtbank Oost-Brabant in haar uitspraak van 30 november 2017[9]. &lt;/p&gt;&lt;p&gt;In die procedure zijn twee zaken behandeld. De ene zaak betrof een pelsdierhouderij, bestaande uit sheds, een veldschuur, een werktuigenberging/ wagenloods alsmede de daarbij behorende ondergrond en erf. Bij de andere zaak betrof het een inpandige woning in het bedrijfsgebouw, een shed en een werktuigenberging/wagenloods.&lt;/p&gt;&lt;p&gt;In geschil was de waarde van het agrarisch object per waardepeildatum 1 januari 2014. In beide gevallen stelden de eisers zich op het standpunt dat de waarde van de onroerende zaken op nihil moest worden gesteld.&lt;/p&gt;&lt;p&gt;De rechtbank stelde vast dat de gemeente (hierna: verweerder) had gesteld dat bij de controle van de onderdelen in beroep was gebleken dat een aantal objectonderdelen in eerste instantie niet goed in de gemeentelijke administratie stonden vermeld. De taxateur van de verweerder had de gecorrigeerde objectkenmerken vastgelegd in het taxatierapport. De eisers hadden de gecorrigeerde gegevens in de taxatierapporten onbesproken gelaten. De rechtbank nam derhalve de gegevens van de gemeente als uitgangspunt.&lt;/p&gt;&lt;p&gt;De eisers beriepen zich in onderhavige procedure op het feit dat de gemeente in voorgaande jaren de waarde van het eerstgenoemde object op nihil en bij het tweede object de waarde eveneens beduidend lager dan de WOZ-waarde op 1 januari 2014 had gesteld.&lt;/p&gt;&lt;p&gt;De rechtbank merkte ten aanzien van dit punt op dat de WOZ-waarde voor elk belastingtijdvak opnieuw wordt bepaald. De veronderstelling dat een object te hoog is gewaardeerd, omdat het betreffende object in een voorgaand jaar substantieel lager was gewaardeerd ging hierbij volgens de rechtbank niet op. &lt;/p&gt;&lt;p&gt;De verweerder bracht hierbij in dat in de voorgaande jaren geen rekening was gehouden met de ondergrond en het erf terwijl deze wel een waarde bleven vertegenwoordigen, hetgeen de rechtbank logisch voorkwam.&lt;/p&gt;&lt;p&gt;De rechtbank stelde, onder verwijzing naar de hiervoor besproken uitspraak van 23 juli 2013 van het Gerechtshof ’s-Hertogenbosch, voorop dat de gehanteerde landelijke Taxatiewijzer ‘Gronden bij agrarische objecten’ (deel 20A) en de ‘Taxatiewijzer Agrarische bedrijfsgebouwen’ (deel 20B) als hulpmiddelen kunnen dienen bij de waardering van de onderhavige onroerende zaken. Dat nam volgens de rechtbank niet weg dat de Taxatiewijzer algemene gegevens met betrekking tot de waardering van onroerende zaken bevat, waarbij geen rekening wordt gehouden met de specifieke kenmerken van individuele onroerende zaken. De taxateur dient zich derhalve altijd rekenschap te geven van de individuele omstandigheden van de onroerende zaak.&lt;/p&gt;&lt;p&gt;De verweerder had bij de taxatie gebruik gemaakt van de Taxatiewijzer, maar daarbij een onderscheid gemaakt tussen de onderdelen die direct gerelateerd waren aan de pelsdierhouderij en onderdelen welke dat niet waren. De aan de pelsdierhouderij gerelateerde onderdelen waren op nihil gesteld. De overige deelobjecten waren op basis van de Taxatiewijzer gewaardeerd.&lt;/p&gt;&lt;h4&gt;4.1. Waardedruk ten gevolge van het bestemmingsplan&lt;/h4&gt;&lt;p&gt;Eisers stelden dat de verweerder, gelet op het vigerende bestemmingsplan, bij de waardering onvoldoende rekening had gehouden met de beperkte mogelijkheden van de objecten.. De beperkte omvang van het bouwblok met de reeds afgegeven milieuvergunning bood volgens eisers geen mogelijkheden voor (rendabele) alternatieve bedrijfsvoering. De eisers konden dit echter niet staven met een contra-taxatie. Deze stelling werd verder door de verweerder volgens de rechtbank afdoende weersproken door te verwijzen naar een bij het vigerende bestemmingsplan behorende lijst met alternatieve bestemmingen.&lt;/p&gt;&lt;h4&gt;4.2. Invloed subsidie op sloopkosten&lt;/h4&gt;&lt;p&gt;Naast de waardebepaling werd in de procedure door de eisers ook aandacht gevraagd voor de correctie met betrekking tot de sloopkosten. Verweerder stelde dat met betrekking tot de sloopkosten geen correctie hoefde te worden gemaakt, omdat sprake was van flankerend beleid ter compensatie van de sloopkosten, hetgeen vervat is in het (toekomstige) Besluit subsidiering sloop- en ombouwkosten pelsdierhouderij[10]. Aangezien op het moment van de uitspraak het besluit nog ter discussie stond en niet in werking was getreden, mocht hier volgens de rechtbank geen rekening worden gehouden.&lt;/p&gt;&lt;p&gt;De rechtbank stelt vervolgens de waarde in beide gevallen in goede justitie vast.&lt;/p&gt;&lt;p&gt;Uit de uitspraak blijkt dat de verfijning die de gemeente bij de waardebepaling voor de WOZ had aangebracht, op een aantal punten effect sorteerde. De gemeente had er al rekening mee gehouden dat de sheds als gevolg van het verbod geen waarde meer vertegenwoordigden. Dit betekende echter nog niet dat in dit geval het gehele object op de gehanteerde peildatum geen enkele waarde meer vertegenwoordigde.&lt;/p&gt;&lt;p&gt;Bij de correctie van de sloopkosten redeneerde de gemeente volgens de rechtbank te kort door de bocht door een voorschot te nemen op de toekomstig subsidieregeling. Betreffende regeling is uiteindelijk pas in februari 2018 in werking getreden. Uit dit laatste kan men concluderen dat in de toekomst de subsidieregeling wel in de waardering dient te worden betrokken door een aftrek in verband met sloop te corrigeren met de te verwachten subsidie.&lt;/p&gt;&lt;h3&gt;5. Slotopmerking&lt;/h3&gt;&lt;p&gt;Uit het voorgaande blijkt dat voor de waardevaststelling van de WOZ-waarde in de agrarische sector de taxateur rekening moet houden met alle factoren die betrekking hebben op het object. Dit betekent dat de gemeente zich bij de vaststelling van de waarde moet realiseren dat beperkende maatregelen die op de bedrijfslocatie van de ondernemer worden gelegd direct van invloed zijn op de waarde. &lt;/p&gt;&lt;p&gt;De gemeente is hierdoor naar mijn oordeel genoodzaakt om per bedrijfslocatie, afhankelijk van het bestemmingsplan het feitelijk gebruik en de alternatieve aanwendingsmogelijkheden van de agrarische gebouwen in het buitengebied in kaart te brengen. Bij de waardering van de onroerende zaken moet de gemeente rekening houden met alle relevante factoren. Zeker bij agrarische gebouwen die hun functie hebben verloren dan wel de komende tien jaar verliezen. In de aanloop naar de liquidatie van de onderneming en het functieloos worden van agrarische gebouwen is dit van invloed op de verkoopwaarde. Het gevolg is dat de Taxatiewijzer bij de vrijkomende agrarische gebouwen steeds minder als hulpmiddel kan worden gebruikt.&lt;/p&gt;&lt;p&gt;Anderzijds moet de agrarische ondernemer, indien hij in bezwaar komt, zich realiseren dat bij het vaststellen van de waarde, een verbod of beperking met betrekking tot het gebruik weliswaar een belangrijke rol speelt, maar dat dit niet per definitie tot een waarde van nihil leidt. Dit geldt zeker indien de bedrijfsgebouwen en ondergrond niet direct zijn gerelateerd aan de activiteit waarvoor het agrarisch gebouw geschikt is en binnen het vigerende bestemmingsplan een alternatieve aanwending mogelijk is. Een potentiële koper weegt deze factoren bij het vaststellen van zijn koopprijs immers ook mee.&lt;/p&gt;&lt;p&gt;Dit laat echter onverlet dat mijn oordeel dat het merendeel van de agrarische bedrijfsgebouwen die functieloos zijn c.q. worden nauwelijks een waarde vertegenwoordigen.&lt;/p&gt;</content><legacyfootnotes/><footnotes><footnote>1 Bert van den Kerkhof is hoofd vaktechniek belastingadvies bij ABAB Accountants en Adviseurs te Tilburg.</footnote><footnote>2 Taxatiewijzers Agrarische Grond(20A) en Agrarische Gebouwen</footnote><footnote>3 Vrijkomende agrarische bebouwing in het landelijk gebied, 2014</footnote><footnote>4 Uitspraak Gerechtshof ’s-Hertogenbosch 23 juli 2013; (ECLI:NL:GHSHE:2013:3381).</footnote><footnote>5 Rechtbank Oost-Brabant van 11 mei 2017, ECLI:NL:RBOBR:2017:2604.</footnote><footnote>6 Rechtbank Limburg van 7 november 2018, ECLI:NL:RBLIM:2018:10450.</footnote><footnote>7 Rechtbank Oost-Brabant van 27 februari 2019, ECLI:NL:RBOBR:2019:1079.</footnote><footnote>8 Wet van 4 januari 2013, houdende een verbod op de pelsdierhouderij.</footnote><footnote>9 Rechtbank Oost-Brabant ?30 november 2017, ECLI:NL:RBOBR:2017:6362.?</footnote><footnote>10 Besluit subsidieregeling sloop- en ombouwkosten pelsdierhouderij, 25 oktober 2017, &lt;span class="italic"&gt;Stb.&lt;/span&gt; 2018, 19.</footnote></footnotes><auteurs>mr. ing. H.J. van den Kerkhof RB</auteurs><published>2019-07-11 09:28:17</published><modified>2019-08-22 09:23:26</modified><editiondate>2019-07-11</editiondate><htmlpath>https://denhollander.info/artikel/15630</htmlpath></article>
</articles></edition>