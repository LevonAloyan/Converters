<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2002</searchword><id>5587</id><udhid>UDH:TvAR/5587</udhid><titel>Pacht en productierechten. Inleiding ter gelegenheid van het afscheid van mr. D.L. Rodrigues Lopes</titel><searchwords><searchword>TvAR 5/2002</searchword><searchword>UDH:TvAR/5587</searchword></searchwords><attachments><attachment><name>2002_nr 5_Artikel_Snijders.pdf</name><extention>pdf</extention><url>https://denhollander.info/download/5519/ci</url></attachment></attachments><inleiding>Dames en heren,&#13;
Het is mij een groot genoegen om hier vandaag het woord te mogen voeren, ter gelegenheid&#13;
van het afscheid van de heer mr. Rodrigues Lopes. Diego heeft mij gevraagd&#13;
om iets te vertellen over ontwikkelingen in het agrarisch recht gedurende de periode&#13;
van veertig jaren waarin hij zich met dat agrarisch recht heeft beziggehouden, en dat&#13;
dan toegespitst op de problematiek van de relatie tussen pacht en productierechten.&#13;
Het is dan goed om eerst af te spreken wat we precies onder productierechten&#13;
verstaan. Na enig nadenken blijkt daarbij snel dat het begrip productierechten eufemistische&#13;
trekken heeft. Want waar we het eigenlijk over hebben zijn niet zozeer productierechten&#13;
als wel productiebeperkingen.</inleiding><content>Na de Tweede Wereldoorlog heeft de Nederlandse landbouw een enorme ontwikkeling&#13;
doorgemaakt. Jarenlang ging het goed in de landbouw; op een gegeven moment&#13;
ging het te goed. Het productieniveau was hoger dan wat aan landbouwproducten&#13;
kon worden afgezet, met boterbergen en melkplassen tot gevolg. Op de zandgronden&#13;
werden enorme varkenshouderijen en pluimveehouderijen opgebouwd. De dieren op&#13;
deze bedrijven werden aan de voorzijde gevoerd met producten die uit het buitenland&#13;
werden geïmporteerd, terwijl er aan de achterzijde hoeveelheden mest uitkwamen die&#13;
we op het eigen grondgebied niet verantwoord kwijt konden, terwijl export een te&#13;
kostbare aangelegenheid bleek. De samenleving werd geconfronteerd met te grote&#13;
hoeveelheden fosfaten en nitraten in grond- en oppervlaktewater en de verzuring van&#13;
kwetsbare natuurgebieden.&#13;
Waar de landbouw aanvankelijk werd gestimuleerd om het gaspedaal diep in te trappen,&#13;
ging het roer begin jaren tachtig van de vorige eeuw om, en werden de remmen&#13;
aangehaald. In het streven om de omvang van de agrarische productie te beperken&#13;
ontstonden regelingen op basis waarvan quota werden vastgesteld; een boer mocht&#13;
niet meer produceren dan het hem toegekende quotum toestond. Zijn quotum werd&#13;
vastgesteld op basis van zijn productie in het verleden. Via allerlei ingewikkelde wettelijke&#13;
regelingen werd aldus bereikt, dat de productie zowel op bedrijfsniveau als op&#13;
nationaal niveau werd bevroren en op den duur werd teruggebracht.&#13;
De zo ontstane quota zijn in zekere zin te vergelijken met vergunningen. Vandaar dat&#13;
ze niet worden aangeduid alsof het productiebeperkende factoren betreft; ze worden&#13;
aangemerkt als rechten, rechten om een bepaald product of een bepaalde afvalstof in&#13;
een bepaalde hoeveelheid te mogen voortbrengen. Voor het vakgebied waarop Diego zich in de loop der jaren met name heeft bewogen&#13;
is een beperkt aantal productierechten van bijzonder belang. Ik onderscheid er vanmiddag&#13;
drie:&#13;
– Melkquotum: het recht van een melkveehouder om in een bepaald jaar een bepaalde&#13;
hoeveelheid melk of melkproducten voort te brengen. Het gaat om een recht dat&#13;
zijn oorsprong vindt in Europese verordeningen en is ontstaan in 1984. De overschrijding&#13;
van zijn quotum is voor de melkveehouder onaantrekkelijk gemaakt,&#13;
door een soort belasting te heffen op elke kilogram melk die te veel wordt geproduceerd.&#13;
De belasting wordt aangeduid als de zogenaamde Superheffing.&#13;
– Bietenquotum (ook wel ‘suikerquotum’): het recht van een akkerbouwer om in&#13;
een bepaald jaar een bepaalde hoeveelheid suikerbieten (of eigenlijk: een bepaalde&#13;
hoeveelheid ‘polsuiker’) aan zijn fabriek af te leveren. Ook in dit geval gaat het om&#13;
een recht dat zijn oorsprong vindt in Europese verordeningen. Het bestaan van het&#13;
bietenquotum geniet minder bekendheid dan dat van het melkquotum, terwijl de&#13;
er aan ten grondslag liggende verordeningen van eerdere datum zijn. Het is voor&#13;
een akkerbouwer onaantrekkelijk om het hem toegekende bietenquotum te overschrijden,&#13;
omdat hij de desbetreffende bieten moet afrekenen tegen een aanmerkelijk&#13;
lagere prijs dan de prijs die hij voor zijn binnen het quotum geleverde bieten&#13;
ontvangt.&#13;
– Mestquotum: het recht van een veehouder om in een bepaald jaar een bepaalde&#13;
hoeveelheid mest voort te brengen, bovenop de hoeveelheid die hij mag produceren&#13;
omdat zijn bedrijf over een zekere oppervlakte landbouwgrond kan beschikken.&#13;
De aan dit productierecht ten grondslag liggende regelingen zijn in hun oorsprong&#13;
van Nederlands recht, zij het dat de inhoud en de uitvoering ervan steeds&#13;
meer door Europeesrechtelijke regelingen worden beïnvloed. De nationale regelingen&#13;
dateren uit de jaren tachtig van de vorige eeuw. Overschrijding van het mestquotum&#13;
van een bedrijf wordt afgestraft met overheidssancties. Van het mestproductierecht&#13;
zijn de laatste jaren specifieke productierechten voor varkenshouderijen en&#13;
pluimveehouderijen afgezonderd.&#13;
De aldus onderscheiden rechten hebben tot allerlei complicaties geleid binnen het&#13;
Nederlands pachtrecht. Dat heeft te maken met het volgende.&#13;
Het feit dat de productie in een bepaalde bedrijfstak wordt beperkt door de invoering&#13;
van een quoteringsregeling, impliceert een belemmering voor enerzijds de tot die&#13;
bedrijfstak behorende ondernemers die hun bedrijf willen uitbreiden en anderzijds&#13;
voor nieuwkomers. Een quoteringsregeling is zelfs voor uitbreiding en nieuwkomers&#13;
verhinderend, indien er sprake is van een gesloten stelsel, waarbij de eenmaal verdeelde&#13;
rechten niet door de ene ondernemer aan de andere kunnen worden overgedragen.&#13;
Dat een dergelijk gesloten stelsel onwenselijk is, bleek in de melkveehouderij al kort&#13;
nadat de superheffing (in 1984) haar beslag had gekregen. In verband hiermee werd&#13;
de toenmalige regeling al betrekkelijk snel (te weten: in september 1986) in die zin aangepast, dat het met inachtneming van een aantal voorwaarden mogelijk werd om&#13;
melkquotum over te dragen. Iemand die zijn bedrijf wilde inkrimpen of staken, kreeg&#13;
de mogelijkheid om quotum over te dragen aan hetzij een melkveehouder die zijn&#13;
bedrijf juist wenste te vergroten, hetzij een startende ondernemer die zelf geen quotum&#13;
had opgebouwd om de doodeenvoudige reden dat hij in het verleden geen melk&#13;
had geproduceerd.&#13;
Maar voor niets gaat de zon op; niet minder en ook niet meer. Zonder dat de wetgever&#13;
zich dat voldoende had gerealiseerd, betekende het overdraagbaar maken van&#13;
melkquotum dat dit productierecht een waarde verkreeg. ‘Overdraagbaar’ betekent in&#13;
feite natuurlijk ‘verhandelbaar’; en de prijzen waarvoor melkquotum door de ene&#13;
melkveehouder aan de ander werden verkocht werden uiteraard bepalend voor de&#13;
waarde van het quotum dat veehouders in 1984, met de komst van de superheffing,&#13;
op hun naam hadden gekregen.&#13;
Het bleek daarbij al spoedig om enorme bedragen te gaan. De waarde van melkquotum&#13;
werd bepaald op basis van het vetgehalte van de desbetreffende melk. Al snel&#13;
circuleerden bedragen van rond de één gulden (laten we zeggen: 45 eurocent) per&#13;
procent vet per kilo. Melk bevat normaal gesproken iets meer dan 4% vet, hetgeen&#13;
betekent dat voor het recht om jaarlijks 1 kg melk te mogen produceren al snel meer&#13;
dan 4 gulden werd (en wordt) betaald.&#13;
De prijs van melkquotum heeft een dip gekend; de laatste paar weken is er sprake van&#13;
een historische hoogte van ƒ 1,03 per procent vet per kg.&#13;
Wetende dat een melkveehouderij met een redelijke omvang dient te beschikken over&#13;
een melkquotum van enkele honderdduizenden kilogrammen, betekent dit:&#13;
– in de eerste plaats dat de exploitanten van bedrijven die een dergelijke omvang al&#13;
met de komst van de superheffing hadden, louter als gevolg van het verhandelbaar&#13;
maken van het recht, in één klap miljonair waren;&#13;
– in de tweede plaats dat ieder die er op was aangewezen om melkquotum aan te&#13;
kopen voor enorme bedragen diende te investeren; als ik u vertel dat een melkveehouder&#13;
voor een kg melk zo’n zestig à zeventig cent ontvangt van de fabriek, dan&#13;
kunt u zelf uitrekenen hoeveel jaren het duurt voor hij op de aanschaf van quotum&#13;
à vier gulden per kg gaat verdienen.&#13;
Wat heeft dat nu met pacht te maken? Welnu, nemen we een eenvoudig geval:&#13;
Eigenaar X heeft in 1974 een boerderij (gebouwen met een flink aantal hectaren bijbehorende&#13;
grond) verpacht aan Y. Y is daar een melkveehouderij gaan exploiteren.&#13;
Hij heeft in de loop van de jaren zeventig veel tijd, geld en energie gestoken in het&#13;
opbouwen en uitbouwen van zijn bedrijf. Er is fors geïnvesteerd in melkmachine,&#13;
stalinrichting en veestapel. In 1984 kreeg Y een melkquotum op zijn naam met&#13;
omvang van (dankzij de investeringen!) 500.000 kg. Met het verhandelbaar worden in&#13;
1986 kreeg dit een waarde van ruim 2 miljoen gulden; en die waarde heeft het vandaag&#13;
de dag nog altijd. In het jaar 2001 is de pachter 65 jaar geworden (iets ouder dan&#13;
Diego); hij heeft geen opvolger; de pacht is beëindigd. Grote vraag is dan natuurlijk: van wie is dat quotum eigenlijk; dat quotum dat de&#13;
pachter gedurende de looptijd van de overeenkomst, als gevolg van het inwerkingtreden&#13;
van de regelgeving inzake de superheffing op zijn naam heeft gekregen? Mag&#13;
de pachter dat zomaar gaan verkopen en de opbrengst in zijn zak steken, of kan zijn&#13;
verpachter enige aanspraak op het quotum doen gelden?&#13;
De pachter stelt zich op het standpunt: het komt mij toe; het is dankzij mijn inspanningen&#13;
en mijn investeringen tot stand gekomen; wanneer ik destijds aardappelen en&#13;
maïs was gaan verbouwen, was het quotum er nooit gekomen. Vervolgens heb ik het&#13;
quotum ook in stand gehouden; de verpachter heeft er nooit een hand voor uitgestoken.&#13;
De verpachter stelt daar tegenover: het is van mij; kijk maar naar de Europese verordeningen;&#13;
indien een pachter zijn bedrijf staakt, komt het quotum toe aan de opvolgende&#13;
exploitant; dat ben ik (of eventueel iemand die ik het bedrijf vervolgens weer&#13;
ga verpachten). Dat is ook logisch, want het quotum is aan de grond verbonden. En&#13;
let wel: als jij – pachter – niet over mijn grond had kunnen beschikken, dan had jij het&#13;
melkquotum niet kunnen opbouwen (en had je een baantje moeten zoeken bij de&#13;
Rabobank). Met andere woorden het quotum komt mij toe.&#13;
De Nederlandse pachtrechter heeft de knoop – daarbij (zij het achteraf) gesteund&#13;
door rechtspraak van het Hof van Justitie van de Europese Gemeenschappen – aldus&#13;
doorgehakt dat:&#13;
1. de pachter bij het einde van de pacht moet meewerken aan het overdragen van het&#13;
met zijn bedrijf samenhangende melkquotum aan de verpachter;&#13;
2. de verpachter daar tegenover een vergoeding aan de pachter dient te voldoen,&#13;
waarvan de hoogte afhangt van alle omstandigheden van het geval en mede wordt&#13;
bepaald door redelijkheid en billijkheid; dit komt bijna steeds neer op een vergoeding&#13;
ter hoogte van de helft van de waarde ten tijde van het einde van de pacht.&#13;
Het feit dat de pachter het melkquotum bij het einde van de pacht als het ware met&#13;
het pachtobject aan de eigenaar dient op te leveren, impliceert dat hij gedurende de&#13;
looptijd niet vrij is om met het quotum te doen wat hij wil; hij zal steeds met de aanspraken&#13;
van de verpachter rekening moeten houden, en heeft bijvoorbeeld niet de&#13;
bevoegdheid om het quotum zonder toestemming van de verpachter aan een ander te&#13;
verkopen. Als hij het quotum zonder toestemming van de hand doet, maakt hij zich&#13;
schuldig aan wanprestatie. In de eerste plaats is deze wanprestatie in het algemeen ernstig genoeg om de pachtovereenkomst&#13;
te ontbinden. De tekortkoming verplicht bovendien tot schadevergoeding,&#13;
ter hoogte van – u raadt het al – de helft van de waarde van het weggemaakte&#13;
quotum.&#13;
Dit komt er dus op neer, dat de waarde van melkquotum grosso modo voor de helft&#13;
toekomt aan de pachter, en voor de andere helft aan de verpachter. Over deze verdeling&#13;
is een immense hoeveelheid rechtspraak ontstaan, niet gedurende de gehele&#13;
periode van 40 jaren waarin Diego zich met het agrarisch recht heeft beziggehouden,&#13;
maar met name in de laatste tien à twaalf jaar. Bij de andere productierechten ging het intussen niet anders: ook deze werden verhandelbaar;&#13;
ook zij verkregen een waarde in het economisch verkeer; ook daar deden&#13;
zich problemen voor bij pacht, zij het dat het Pachthof wat betreft de suiker niet tot&#13;
een fifty/fifty verdeling heeft besloten, maar tot een toekenning van 100% van de&#13;
waarde aan de verpachter, terwijl de jurisprudentie inzake de mest op dit punt nog&#13;
onvoldoende is uitgekristalliseerd.&#13;
Tot zover heb ik u dan – in een ruwe schets – de grote lijnen uiteengezet van het&#13;
Nederlands recht inzake productierechten in het algemeen, en het recht inzake pacht&#13;
en productierechten in het bijzonder. Volgens het programma zou ik vanmiddag&#13;
ingaan op actuele ontwikkelingen rond dat thema, maar bij nader inzien moet ik u&#13;
zeggen dat er niet zoveel actueels is te melden. Het is het laatste jaar in de pachtjurisprudentie&#13;
betrekkelijk rustig geworden en het wachten is eigenlijk op uitspraken&#13;
waarin duidelijkheid wordt gecreëerd over de onderlinge aanspraken van pachter en&#13;
verpachter met betrekking tot mestproductierechten (en op langere termijn misschien&#13;
ook varkensrechten en pluimveerechten), met name in een situatie waarin de pachtovereenkomst&#13;
al voor de komst van deze rechten tot stand is gekomen.&#13;
Toch wil ik het hier niet bij laten, en wil ik deze gelegenheid te baat nemen om iets&#13;
verder vooruit te kijken door de volgende vraag aan de orde te stellen:&#13;
We kennen nu die productierechten; ze zijn onder agrarische ondernemers verdeeld&#13;
en verhandeld; we hebben in ieder geval wat betreft twee van de drie rechten een heldere&#13;
en consistente jurisprudentie over de pachtrechtelijke implicaties. In hoeverre&#13;
staat het degene die de rechten heeft gecreëerd en uitgedeeld nu vrij om de spelregels&#13;
aan te passen en de rechten weer geheel of gedeeltelijk af te nemen?&#13;
Een concrete wijziging van spelregels doet zich met ingang van het jaar 2002 voor ten&#13;
aanzien van de bietenquota. De regels voor het doen overschrijven van het productierecht&#13;
vertonen tot dusverre belangrijke gemeenschappelijke trekken met die van de&#13;
Regeling Superheffing 1993 inzake de overdracht van melkquota. In beide gevallen&#13;
luidt een van de meest elementaire regels, dat overdracht van het quotum slechts kan&#13;
plaatsvinden in samenhang met de overdracht van grond, waarbij er dan ook nog eens&#13;
een bepaalde verhouding moet bestaan tussen de hoeveelheid over te dragen quotum&#13;
en de oppervlakte van de grond die bij de transactie is betrokken.&#13;
Ik zal u de details hiervan besparen; waar het mij nu om gaat, is dat bietenquotum&#13;
met ingang van het jaar 2002, onder bepaalde voorwaarden, kan worden verhandeld&#13;
zonder grond. Is een dergelijke wijziging van de spelregels toegestaan? Ik meen dat&#13;
de vraag in bevestigende zin moet worden beantwoord, maar dat daarbij dan wel&#13;
direct moet worden opgemerkt dat het effect van de wijziging minder verstrekkend&#13;
zal zijn, dan men geneigd is te denken.&#13;
Met de wijziging wil men bewerkstelligen, dat een akkerbouwer die heeft besloten&#13;
om de bietenteelt te staken, niet langer verplicht is om met zijn quotum ook in een of&#13;
andere vorm grond af te stoten. Dat is een loffelijk streven, maar niet iedere bietenteler&#13;
is daarmee geholpen. Met name de bietenteler die zijn grond in pacht heeft schiet er niet veel mee op. Want het mag hem dan ‘bietenquota-rechtelijk’ zijn toegestaan&#13;
om het quotum aan een ander af te staan, pachtrechtelijk mag hij dat allerminst. Volgens&#13;
vaste jurisprudentie van het Pachthof komt het bietenquotum, en de waarde van&#13;
het bietenquotum, dat op naam staat van een pachter voor de volle 100% toe aan de&#13;
verpachter. Vervreemding van het quotum zonder toestemming van de verpachter is&#13;
en blijft wanprestatie, ernstig genoeg om de ontbinding te rechtvaardigen, terwijl de&#13;
pachter verplicht is om de volle waarde van het weggemaakte quotum aan de verpachter&#13;
te vergoeden.&#13;
In art. 16 van het Suikersysteem 2002 (dat is de regeling waarin de bij het doen overschrijven&#13;
van suikerquota per 2002 in acht te nemen bepalingen zijn opgenomen)&#13;
heeft men de pachter kennelijk op dit punt tegen zichzelf willen beschermen, door&#13;
voor te schrijven dat de teler die bietenquotum afstaat bij die gelegenheid dient te verklaren&#13;
dat hij daartoe bevoegd is en aldus geen inbreuk maakt op rechten van derden.&#13;
Hij dient de betrokken suikerfabrikant tegen eventuele aanspraken van derden te vrijwaren.&#13;
Een en ander dient desgewenst in een notariële akte te worden opgenomen.&#13;
Nu is er in het geval van de bietenquota sprake van een betrekkelijk geringe wijziging.&#13;
Het aanpassen van de spelregels kan veel verder gaan. Zo wordt er al jaar en dag&#13;
naar aanleiding van elk der onderscheiden productierechten gesproken over de mogelijkheid&#13;
om hen op termijn weer geheel op te heffen. Kan dat ook zomaar?&#13;
Op het eerste gezicht lijkt een bevestigend antwoord voor de hand te liggen. In het&#13;
algemeen genieten overheden een grote vrijheid bij het wijzigen van ooit ingezet&#13;
beleid. En waarom zou de Staat der Nederlanden rechten die ooit gratis zijn uitgedeeld&#13;
op zekere dag niet weer mogen terugnemen?&#13;
Toch ligt dit minder eenvoudig dan het lijkt.&#13;
Het minste probleem zou bestaan, indien het opheffen van het productierecht impliceert&#13;
dat ook de daarmee samenhangende productiebeperking uit de wereld is. Maar&#13;
die situatie laat zich moeilijk denken. Als er wordt gesproken over het beëindigen van&#13;
het systeem van de mestproductierechten, dan gebeurt dat altijd in het kader van de&#13;
totstandkoming van een ander regelsysteem, waarmee de betrokken sector aan alternatieve&#13;
regels wordt gebonden. En – laten we eerlijk zijn – dat kan ook moeilijk&#13;
anders; het zou om redenen van bescherming van natuur en milieu niet verantwoord&#13;
zijn om de rem van het mestbeleid weer geheel te laten vieren.&#13;
Voor de melkquota ligt dit in zoverre anders, dat – in het kader van het liberaliseren&#13;
van de wereldhandel – besloten zou kunnen worden om de productie van melk en&#13;
melkproducten weer geheel aan de vrije markt over te laten, in de veronderstelling dat&#13;
de omvang van de productie van zelf wel zal stagneren zodra de grenzen van de daarmee&#13;
samenhangende prijsdalingen zijn bereikt. Maar het is maar de vraag of de&#13;
Nederlandse regering het zover kan laten komen, omdat een verhoging van de melkproductie&#13;
gevolgen zal hebben voor de omvang van de mestproductie. In verband&#13;
hiermee zal het vrijlaten van de melkproductie waarschijnlijk een aanscherpen van de&#13;
voor de melkveehouderij geldende mestwetgeving noodzakelijk maken. Bovendien zit er een belemmering in het feit dat productierechten niet alleen verhandelbaar&#13;
zijn geworden, en dientengevolge een waarde hebben verkregen; zij zijn ook&#13;
daadwerkelijk verhandeld; Nederlandse agrariërs hebben op grote schaal in die rechten&#13;
geïnvesteerd. En als het opheffen van de rechten zou neerkomen op het ongedaan&#13;
maken van die investeringen, dan heb je een probleem.&#13;
Het probleem doet zich in de eerste plaats voor, indien een einde zou worden&#13;
gemaakt aan de overdraagbaarheid van de rechten (als gevolg waarvan de waarde&#13;
immers weer aan die rechten komt te ontvallen). Het doet zich in de tweede plaats&#13;
voor, indien de rechten als zodanig zouden blijven bestaan, en niet aan de overdraagbaarheid&#13;
wordt getornd, maar een deel van de rechten van individuele ondernemers&#13;
wordt afgenomen, met dien verstande dat hun productiecapaciteit wordt verminderd.&#13;
Ik wil u dit probleem – ter afsluiting van mijn betoog – illustreren aan de hand van de&#13;
korting op mestproductierechten op basis van de Wet herstructurering varkenshouderij.&#13;
Vanmiddag voeren hier drie gastsprekers het woord, die vier jaar geleden – de&#13;
tijd gaat snel – hun nek hebben uitgestoken in het kader van de totstandkoming van&#13;
die Wet herstructurering varkenshouderij (ik doel dan op onze bijdragen over dit&#13;
onderwerp aan het Nederlands Juristenblad en het tijdschrift Agrarisch recht, begin&#13;
1998). Het ging daar om het voornemen om de mestproductierechten van varkenshouders&#13;
om te zetten in varkensrechten, maar daarbij in twee stappen ook een korting&#13;
op die rechten toe te passen ter hoogte van in totaal maar liefst 25%.&#13;
Onze stelling was dat een dergelijke maatregel onrechtmatig was, onder andere omdat&#13;
de korting moet worden aangemerkt als onteigening, en onteigening nu eenmaal&#13;
slechts is toegestaan indien degene van wie de eigendom wordt afgenomen ter zake&#13;
wordt schadeloos gesteld. Over de juistheid van deze stelling is heel wat afgeprocedeerd.&#13;
Ongeveer een maand geleden – om precies te zijn op 16 november 2001 – werd&#13;
over de stelling geoordeeld door de hoogste rechter in ons land, de Hoge Raad.&#13;
De Hoge Raad toetste de kortingen van de Wet herstructurering varkenshouderij&#13;
onder meer aan art. 1 van het Eerste Protocol bij het Europees Verdrag ter bescherming&#13;
van de Rechten van de Mens.&#13;
Om te beginnen kwam de hoogste rechter tot het oordeel, dat geen sprake is van het&#13;
ontnemen van eigendom (lees: onteigening, waarbij schadeloosstelling als gezegd&#13;
– een hoge uitzondering daargelaten – zonder meer behoort plaats te vinden) maar&#13;
van het reguleren van eigendom. De wet reguleert de vrijheid van varkenshouders om&#13;
hun eigendommen te gebruiken; er is sprake van een beperking van die vrijheid, op te&#13;
leggen in de vorm van de beide kortingen.&#13;
In het desbetreffende oordeel behoeft niet zonder meer te worden berust. In de eerste&#13;
plaats sluit de formulering waarin de Hoge Raad over dit punt heeft beslist niet uit,&#13;
dat het college tot een ander oordeel was gekomen indien eisers hun stellingen iets&#13;
anders hadden ingekleed. En daar kunnen andere eisers, in parallelle procedures, hun&#13;
voordeel mee doen. Bovendien is het laatste woord over het onderhavige onderwerp niet aan onze nationale&#13;
hoogste rechter, maar aan het Hof van Justitie voor de Rechten van de Mens te&#13;
Straatsburg; en het is maar de vraag of de uitspraak van de Hoge Raad daar op dit&#13;
punt stand zal kunnen houden.&#13;
Ondanks het voorgaande biedt de uitspraak nu al een lichtpuntje voor varkenshouders.&#13;
De beslissing dat de wet niet verder gaat dan het reguleren van de vrijheid om&#13;
eigendom te gebruiken sluit namelijk geenszins uit dat de Staat desondanks tot&#13;
schadeloosstelling is gehouden. Want, zo luidt vaste rechtspraak van het hof te Straatsburg,&#13;
bij het reguleren van eigendom dient er een ‘fair balance’ te bestaan tussen enerzijds&#13;
het te dienen algemeen belang en anderzijds de belangen van de ondernemers&#13;
die door de desbetreffende maatregel worden geraakt. In verband hiermee heeft de&#13;
Hoge Raad de zaak verwezen naar het Gerechtshof te Arnhem, om na te gaan of in&#13;
de individuele omstandigheden van de verschillende varkenshouders die als eiser zijn&#13;
opgetreden wel steeds van een fair balance sprake is, indien en zolang niet tot enige&#13;
vorm van schadeloosstelling wordt overgegaan. Met name gaat het daarbij om die&#13;
varkenshouders die als gevolg van de wettelijke kortingen worden getroffen in productierechten&#13;
die zij – ik citeer – “tegen betaling hebben verworven”.&#13;
In de loop van de laatste veertig jaren heeft zich binnen de Nederlandse landbouw&#13;
een ontwikkeling voorgedaan, waarin de productie aanvankelijk enorm is gestimuleerd,&#13;
maar vervolgens de remmen zijn aangehaald om overproductie, met alle gevolgen&#13;
van dien, te beperken. Met de vorm waarin dit is geschied werden rechten&#13;
gecreëerd, die niet zomaar weer kunnen worden afgenomen. Met name doet zich een&#13;
probleem voor in die gevallen waarin rechten verhandelbaar werden, een waarde verkregen&#13;
en ook daadwerkelijk voor veel geld van eigenaar zijn veranderd. Het substantieel&#13;
korten op dit soort rechten, onder het in evenredige mate beperken van de&#13;
productiecapaciteit van de desbetreffende ondernemingen, stuit op juridische bezwaren,&#13;
indien en zolang de Staat daar geen enkele vorm van schadeloosstelling tegenover&#13;
wenst te stellen. Het valt niet in te zien, waarom in dit kader onderscheid gemaakt&#13;
zou moeten worden tussen gepleegde investeringen in onroerende en roerende zaken&#13;
enerzijds en in productierechten anderzijds.</content><legacyfootnotes/><footnotes><footnote/></footnotes><auteurs>prof. mr. G.M.F. Snijders</auteurs><published>2002-02-11 00:00:00</published><modified>2002-02-11 00:00:00</modified><editiondate>2002-02-11</editiondate><htmlpath>https://denhollander.info/artikel/5587</htmlpath></article>
</articles></edition>