<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2007</searchword><id>3989</id><udhid>UDH:TvAR/3989</udhid><titel>Enige aspecten van hypotheek in de agrarische sector</titel><searchwords><searchword>TvAR 10/2007</searchword><searchword>UDH:TvAR/3989</searchword></searchwords><attachments><attachment><name>TvAR_2007_10-1.pdf</name><extention>pdf</extention><url>https://denhollander.info/download/3959/ci</url></attachment></attachments><inleiding>1. Inleiding&#13;
Enige jaren geleden heb ik in het Tijdschrift voor Agrarisch&#13;
Recht aandacht besteed aan het pandrecht in de agrarische&#13;
sector.1 In dit artikel wil ik ingaan op een aantal aspecten&#13;
die zich – alhoewel niet altijd exclusief – voordoen bij hypotheek&#13;
op registergoederen met een agrarische bestemming.&#13;
De agrarische sector is kapitaalintensief. De agrarische&#13;
ondernemer heeft veel vermogen nodig om zijn onderneming&#13;
te voeren. Een steeds groter deel van dat vermogen&#13;
wordt gevormd door vreemd vermogen dat derden ter beschikking&#13;
stellen van de agrarische onderneming. Een kenmerk&#13;
van vreemd vermogen is dat het te eniger tijd terugbetaald&#13;
moet worden. Vreemd vermogen wordt vaak verstrekt&#13;
door banken in de vorm van langlopende geldleningen en&#13;
kortlopend krediet in rekening-courant, bijvoorbeeld in de&#13;
vorm van seizoenskredieten. Tot zekerheid voor de terugbetaling&#13;
van financieringen vragen banken veelal zekerheden&#13;
in de vorm van hypotheek op registergoederen, verpanding&#13;
van voorraden, inventaris en vorderingen of een borgtocht&#13;
bijvoorbeeld van de Stichting Borgstellingsfonds voor de&#13;
Landbouw.</inleiding><content>2. Verhouding tussen crediteuren&#13;
De hoofdregel in ons recht is dat alle crediteuren van een&#13;
debiteur in beginsel gelijk in rang zijn (paritas creditorum,&#13;
art. 3:277 BW). Deze hoofdregel houdt in dat alle crediteuren&#13;
zich naar evenredigheid op de netto-opbrengst van de&#13;
vermogensbestanddelen van de debiteur mogen verhalen.&#13;
Deze hoofdregel wordt op een aantal wijzen doorbroken.&#13;
Op de eerste plaats kent de wet aan sommige crediteuren&#13;
een voorrecht toe. Deze crediteuren kunnen in relatie met&#13;
andere crediteuren hun vordering bij voorrang verhalen op&#13;
de opbrengst van alle of bepaalde tot het vermogen van de&#13;
debiteur behorende goederen (art. 3:278 BW). Een voorbeeld:&#13;
aan een vordering tot voldoening van kosten gemaakt&#13;
tot behoud van een goed is een voorrecht van verhaal&#13;
verbonden op het behouden goed (art. 3:284, eerste lid,&#13;
BW). Alleen aan kosten die gemaakt zijn om een zaak voor&#13;
tenietgaan te behoeden is dat voorrecht verbonden. Kosten&#13;
van bijvoorbeeld veevoer vallen alleen onder kosten tot behoud&#13;
als het veevoer aangeschaft is ter afwending van onmiddellijk&#13;
levensgevaar voor de dieren.2&#13;
Op de tweede plaats kan een crediteur met zijn debiteur&#13;
overeenkomen dat zijn vordering een lagere rang heeft dan&#13;
de wet hem toekent: de zogenoemde achtergestelde vordering&#13;
(art. 3:277, tweede lid, BW). Door achterstelling van&#13;
een vordering kan die vordering economisch het karakter&#13;
krijgen van eigen vermogen, afhankelijk van de formulering&#13;
van de achterstelling. Juridisch is de achtergestelde vordering&#13;
een schuld van de debiteur, zij het dat betaling van&#13;
rente en aflossing aan bepaalde voorwaarden gebonden is.&#13;
In de agrarische praktijk komt de achterstelling van een&#13;
vordering voor bij bedrijfsoverdrachten. De ouders verkopen&#13;
een bedrijf aan de bedrijfsopvolger, waarbij een gedeelte&#13;
van de koopsom wordt omgezet in een achtergestelde geldlening.&#13;
Aangezien zo’n achtergestelde vordering bij de beoordeling&#13;
van een aanvraag voor een bancaire financiering&#13;
als aansprakelijk vermogen wordt beschouwd, kan daardoor&#13;
gemakkelijker een bancaire financiering voor de betaling&#13;
van de het overige gedeelte van de koopsom verkregen worden.&#13;
Op de derde plaats kan tussen de debiteur -of een derde- en&#13;
de crediteur overeengekomen worden dat ten behoeve van&#13;
de betaling van een vordering zekerheid gesteld wordt. Zekerheden&#13;
kunnen worden onderscheiden in zakelijke (of&#13;
goederenrechtelijke) zekerheden en persoonlijke zekerheden.&#13;
Een zekerheidsrecht is zakelijk (of goederenrechtelijk)&#13;
als een crediteur tot zekerheid voor de voldoening van een&#13;
vordering een beperkt recht wordt gegeven op een goed.&#13;
Tussen de debiteur en het goed wordt dan een rechtsbetrekking&#13;
tot stand gebracht op grond waarvan de crediteur het&#13;
recht krijgt zijn vordering bij voorrang voor andere crediteuren&#13;
op de opbrengst van het goed te verhalen. Zakelijke&#13;
zekerheidsrechten zijn hypotheek op registergoederen en&#13;
pand op niet-registergoederen (art. 3:227 BW). Een persoonlijk&#13;
zekerheidsrecht houdt in dat een derde zich naast&#13;
de debiteur aansprakelijk stelt voor de nakoming van de&#13;
verplichtingen van de debiteur uit hoofde van een vordering.&#13;
Persoonlijke zekerheden zijn borgtocht (art. 7:850&#13;
BW) en hoofdelijke aansprakelijkheid (art. 6:6 BW). In de&#13;
agrarische sector stelt het Borgstellingfonds voor de Landbouw&#13;
zich vaak borg voor de financiering van de stichting,&#13;
overname, instandhouding of verbetering van agrarische bedrijven.&#13;
Hypotheekrecht wordt in zijn algemeenheid beschouwd&#13;
als een eerste klas zekerheid.&#13;
Op de vierde plaats kan de koop van een registergoed worden&#13;
ingeschreven in de openbare registers (Vormerkung).&#13;
Een latere bezwaring van het registergoed binnen zes maanden&#13;
na de inschrijving kan niet worden ingeroepen tegen de&#13;
koper. Het persoonlijke recht op levering gaat dus boven&#13;
een zakelijk recht van hypotheek (art. 7:3 BW).3&#13;
3. Hypotheekrecht, algemeen&#13;
Hypotheek is een beperkt recht. Een beperkt recht is een&#13;
recht dat is afgeleid uit een meer omvattend recht dat met&#13;
het beperkte recht is bezwaard (art. 3: 8 BW). De wet omschrijft&#13;
hypotheek als een beperkt recht dat ertoe strekt om&#13;
op de daaraan onderworpen goederen een vordering tot voldoening&#13;
van een geldsom bij voorrang boven andere crediteuren&#13;
te verhalen. Hypotheek betekent een afwijking van&#13;
de hoofdregel dat de crediteuren van een bepaalde debiteur&#13;
in beginsel in hun onderlinge verhouding een gelijke rang&#13;
hebben (art. 3:277 BW). Hypotheek is een afhankelijk (accessoir)&#13;
recht. Het volgt van rechtswege bij overgang de vordering&#13;
waaraan het is verbonden (art. 3:82 BW). Het hypotheekrecht&#13;
is ondeelbaar. Het maakt niet uit of er aan de&#13;
door hypotheek gesecureerde vordering een of meer crediteuren&#13;
of debiteuren zijn verbonden. Hypotheek kan alleen&#13;
gevestigd worden op registergoederen. Registergoederen zijn&#13;
goederen voor welker overdracht of verkrijging een inschrijving&#13;
in daartoe bestemde openbare registers noodzakelijk is&#13;
(art. 3:10 BW). Registergoederen zijn onroerende zaken, teboekgestelde&#13;
schepen, teboekgestelde luchtvaartuigen, beperkte&#13;
rechten daarop zoals het recht van erfpacht en het&#13;
recht van opstal, aandelen in registergoederen en appartementsrechten.&#13;
Voor hypotheekvestiging is het noodzakelijk&#13;
dat het registergoed overdraagbaar is (art. 3:228 BW). Behalve&#13;
het voorrangsrecht op de opbrengst van het hypothecair&#13;
verbonden registergoed heeft de hypotheekhouder het&#13;
recht van parate executie. Iedere hypotheekhouder kan zonder&#13;
rechterlijk vonnis en zonder beslaglegging overgaan tot&#13;
uitwinning van het hypothecair verbonden registergoed als&#13;
de debiteur in verzuim is in de nakoming van zijn verplichtingen&#13;
(art. 3:268 BW).&#13;
4. Verlening en vestiging hypotheek&#13;
Het hypotheekrecht wordt gevestigd door een tussen partijen&#13;
opgemaakte notariële akte gevolgd door inschrijving&#13;
van een afschrift daarvan in het hypotheekregister (art.&#13;
3:260 BW). Er moet onderscheid gemaakt worden tussen&#13;
het verlenen van de hypotheek, dat geschiedt door het opmaken&#13;
van een notariële akte, en de vestiging van een hypotheek&#13;
door inschrijving van een afschrift van de hypotheekakte&#13;
in de openbare registers. De notariële akte moet op&#13;
straffe van nietigheid bevatten: vermelding van de strekking&#13;
van de akte (het verlenen van hypotheek), een aanduiding&#13;
van de geldvordering of de feiten aan de hand waarvan de&#13;
geldvordering kan worden vastgesteld, een geldige titel (bijvoorbeeld&#13;
overeenkomst tot hypotheekverlening), bedrag&#13;
van de hypotheekstelling, vermelding van het registergoed&#13;
inclusief kadastrale aanduiding, woonplaatskeuze in Nederland,&#13;
naam van de notaris, aanduiding van de bij de hypotheek&#13;
betrokken partijen (hypotheekgever, hypotheeknemer,&#13;
debiteur) en tijdstip (jaar, maand, dag, minuut) en&#13;
plaats van het opmaken van de notariële akte.&#13;
De onderlinge rangorde van hypotheken wordt in beginsel&#13;
bepaald door de volgorde van de tijdstippen van inschrijving&#13;
(art. 3:21 BW). Als tijdstip van inschrijving geldt het&#13;
tijdstip van aanbieding van de stukken bij het register (art.&#13;
3:19 BW).&#13;
Hypotheek kan uitsluitend worden verleend door iemand&#13;
die bevoegd is over het hypothecair te verbinden registergoed&#13;
te beschikken. Bij hypotheek op de volle eigendom is&#13;
dat de eigenaar, bij hypotheek op een beperkt recht (bijvoorbeeld&#13;
erfpacht) is dat de beperkt gerechtigde (bijvoorbeeld&#13;
erfpachter). Een natuurlijk persoon moet handelingsbekwaam&#13;
zijn (meerderjarig, niet onder curatele gesteld) en&#13;
het desbetreffende registergoed mag niet onder een beschermingsbewind&#13;
van meerderjarigen vallen. Valt een registergoed&#13;
in een huwelijksgoederen- of patnerschapsgoederengemeenschap&#13;
dan is degene op wiens naam het registergoed is&#13;
gesteld, bevoegd tot het verlenen van hypotheek daarop,&#13;
ongeacht met wiens geld het registergoed is verworven.&#13;
Koopt een gehuwde vrouw landbouwgrond, waarvan de&#13;
koopprijs wordt betaald wordt met geld van haar man maar&#13;
die op haar naam wordt geleverd, dan ligt de bestuursmacht&#13;
over die grond bij haar en is zij alleen bevoegd de grond hypothecair&#13;
te bezwaren.Wordt de grond met haar toestemming&#13;
ten dienste gesteld van het bedrijf van de man dan&#13;
zijn de man en de vrouw slechts samen bevoegd hypotheek&#13;
op de grond te verlenen (art. 1:97, tweede lid, BW).&#13;
Bij verlening van het recht van hypotheek op de gemeenschappelijke&#13;
woning, of de woning waarin de andere echtgenoot&#13;
of geregistreerd partner woont, is altijd de toestemming&#13;
van de andere echtgenoot of geregistreerd partner&#13;
nodig, ongeacht of er tussen de echtgenoten of geregistreerd&#13;
partners een algehele gemeenschap van goederen bestaat of&#13;
huwelijks- of partnerschapsvoorwaarden zijn gemaakt (art.&#13;
1:88 lid 1 sub a BW). Voor het hypothecair bezwaren van&#13;
een woning op een agrarisch bedrijf is dus altijd de toestemming&#13;
van de echtgenoot/geregistreerd partner van de beschikkingsbevoegde&#13;
over de woning nodig.&#13;
Als de andere echtgenoot of geregistreerd partner zijn toestemming&#13;
niet verleent of door afwezigheid of een andere&#13;
oorzaak (bijvoorbeeld opname in een psychiatrisch ziekenhuis)&#13;
zijn wil niet kan verklaren, kan de beslissing van de&#13;
kantonrechter worden ingeroepen (art. 1:88 lid 5 BW). Als&#13;
de vereiste toestemming ontbreekt of niet kan worden aangetoond&#13;
dat die verleend is, kan de andere echtgenoot de&#13;
nietigheid van de hypotheekverlening inroepen (art. 1:89&#13;
BW).&#13;
Bij een woning horen ook de tuin, garage en dergelijke. De&#13;
Hoge Raad heeft geoordeeld dat voor de beantwoording&#13;
van de vraag of toestemming van de andere echtgenoot&#13;
nodig is voor de verkoop van bij een woning liggende&#13;
grond de omstandigheden van het geval bepalend zijn. De&#13;
beoordeling daarvan moet geschieden aan de hand van objectieve&#13;
maatstaven zoals de ligging van het perceel ten opzichte&#13;
van de echtelijke woning, de inrichting van het perceel,&#13;
het gebruik van het perceel en de ter plaatse geldende&#13;
verkeersopvattingen mede in verband met de rechtszekerheid&#13;
en de belangen van derden ten tijde van het verrichten&#13;
van de rechtshandeling.4&#13;
In de in voormeld arrest aan de orde zijnde zaak had een&#13;
echtgenoot de achter de echtelijke woning gelegen grond&#13;
verkocht. Die grond was gedeeltelijk in gebruik als sier- en&#13;
moestuin en gedeeltelijk als weide voor kleinvee. Korte tijd&#13;
na de verkoop overleed de verkoper en deed zijn echtgenote&#13;
een beroep op de vernietigbaarheid van de verkoop omdat&#13;
zij voor de verkoop geen toestemming had gegeven (art.&#13;
1:89 BW). De rechtbank stelde de echtgenote in het gelijk&#13;
voor zover het de sier- en moestuin betrof. Het Hof vernietigde&#13;
het vonnis omdat het de stelling van de koper honoreerde&#13;
dat de echtgenote door een bouwvergunning aan te&#13;
vragen voor het perceel daarmee te kennen had gegeven dat&#13;
het perceel niet tot haar woonmilieu behoorde. De Hoge&#13;
Raad casseerde dat arrest met de motivering dat de zaak beoordeeld&#13;
moet worden aan de hand van de omstandigheden&#13;
ten tijde van de verkoop.&#13;
Als de hypotheek wordt verleend door een rechtspersoon,&#13;
moet die door de statutair bevoegde bestuurder(s) worden&#13;
vertegenwoordigd. De notaris is verplicht zich daarvan te&#13;
vergewissen.5&#13;
Bij hypotheekverlening door rechtspersonen kunnen doeloverschrijding&#13;
(art. 2:7 BW) en tegenstrijdig belang (art.&#13;
2:141 en 2:256 BW) een rol spelen. Ik ga in het kader van&#13;
dit artikel niet in op deze kwesties.&#13;
5. Karakter van het hypotheekrecht&#13;
Het hypotheekrecht is een beperkt recht op een registergoed&#13;
van een ander. Dat brengt met zich dat de hypotheek&#13;
op het registergoed blijft rusten ongeacht wie de rechthebbende&#13;
is of wordt van dat registergoed. De koper van een&#13;
met een hypotheek bezwaard registergoed kan zich niet verzetten&#13;
tegen uitwinning van dat goed als de debiteur tot zekerheid&#13;
voor wiens verplichtingen de hypotheek is gevestigd,&#13;
in verzuim is met de nakoming van zijn verplichtingen&#13;
of de vordering van de hypotheekhouder om andere reden&#13;
opeisbaar is.&#13;
Na de hypotheekvestiging blijft de hypotheekgever bevoegd&#13;
om op het hypothecair verbonden registergoed andere beperkte&#13;
rechten te vestigen. De hypotheekhouder behoeft&#13;
zich echter daar in beginsel niets aan gelegen te laten liggen.&#13;
Hij kan bij uitwinning na de hypotheekvestiging gevestigde&#13;
andere hypotheken, rechten van erfpacht en opstal, erfdienstbaarheden&#13;
en dergelijke negeren.&#13;
Persoonlijke rechten ten aanzien van het hypothecair verbonden&#13;
registergoed kunnen aan de hypotheekhouder niet&#13;
worden tegengeworpen. Dat geldt ook voor aan de hypotheekvestiging&#13;
anterieure persoonlijke rechten met uitzondering&#13;
van op het moment van hypotheekvestiging bestaande&#13;
huur- en pachtovereenkomsten. Ten aanzien van&#13;
aan de hypotheekvestiging anterieure kwalitatieve verplichtingen&#13;
is niet duidelijk of de hypotheekhouder daar geen rekening&#13;
mee hoeft te houden.6 Met posterieure kwalitatieve&#13;
verplichtingen hoeft de hypotheekhouder in ieder geval&#13;
geen rekening te houden. In art. 6:252 lid 3 sub a BW is&#13;
bepaald dat een kwalitatieve verplichting geen werking&#13;
heeft tegen hen die voor de inschrijving onder bijzondere&#13;
titel een recht, zoals een hypotheekrecht, op of een gebruik&#13;
van het goed hebben verkregen. Een kwalitatieve verplichting&#13;
is een verplichting van een partij om iets te dulden of&#13;
niet te doen ten aanzien van een hem toebehorend registergoed.&#13;
Een kwalitatieve verplichting gaat over op degene die&#13;
het goed onder bijzondere titel verkrijgt. Voor de werking&#13;
van een dergelijke verplichting is vereist dat zij is opgenomen&#13;
in een notariële akte, die is ingeschreven in de openbare&#13;
registers (art. 6:252 BW). Een voorbeeld van een kwalitatieve&#13;
verplichting is de verplichting van een grondeigenaar&#13;
om op zijn grond geen nertsenfokkerij te exploiteren.&#13;
Overigens verbiedt de wet kwalitatieve verplichtingen die&#13;
de rechthebbende beperken in zijn bevoegdheid een registergoed&#13;
te bezwaren of te vervreemden (art. 6:252 lid 5&#13;
BW).&#13;
Als op de hypotheekgever een aanbiedingsplicht rust om bij&#13;
voorgenomen verkoop van grond deze aan te bieden aan&#13;
een derde, dan kan een hypotheekhouder op die grond in&#13;
beginsel tot uitwinning van die grond overgaan zonder zich&#13;
te storen aan de aanbiedingsplicht van de hypotheekgever.&#13;
Het vragen van nakoming van die aanbiedingsplicht is een&#13;
persoonlijk recht van die derde.&#13;
6. Omvang van het hypotheekrecht&#13;
Een hypotheek strekt zich uit over al wat de eigendom van&#13;
de zaak omvat (art. 3:227 lid 2 BW). De eigendom van de&#13;
grond omvat gebouwen en werken die duurzaam met de&#13;
grond zijn verenigd hetzij rechtstreeks hetzij door vereniging&#13;
met andere gebouwen (art. 5:20 BW). Deze zijn in het&#13;
algemeen onroerend als zij één zaak met de grond vormen&#13;
en vallen dan onder het hypotheekrecht (art. 3:3 BW). Een&#13;
bestanddeel maakt onderdeel uit van een zaak.Wat onder&#13;
een bestanddeel wordt verstaan wordt bepaald aan de hand&#13;
van verkeersopvattingen (art. 3:4 lid 1 BW). De ‘verkeersopvatting’&#13;
is een open norm die in de loop van de tijd aan&#13;
wijziging onderhevig kan zijn. Bestanddelen kunnen nooit&#13;
aan iemand anders toebehoren dan aan de eigenaar van de&#13;
hoofdzaak. Een zaak die zodanig met een hoofdzaak is verbonden&#13;
dat zij daarvan niet gescheiden kan worden zonder&#13;
dat beschadiging van betekenis wordt toegebracht aan een&#13;
der zaken, wordt bestanddeel van de hoofdzaak (art.3: 4 lid&#13;
2 BW).&#13;
Het is niet altijd gemakkelijk te duiden of een oorspronkelijk&#13;
roerende zaak als bestanddeel van een onroerende zaak&#13;
moet worden beschouwd. In zijn arrest van 27 november&#13;
19927 heeft de Hoge Raad de volgende aanwijzing gegeven&#13;
voor de beantwoording van de vraag of een roerende zaak&#13;
een onderdeel is geworden van een gebouw: de roerende&#13;
zaak en het gebouw moeten constructief op elkaar afgestemd&#13;
zijn en het gebouw moet zonder de roerende zaak als&#13;
onvoltooid worden beschouwd. Het gebruik van het gebouw&#13;
speelt geen rol. Een straalcabine in een bedrijfshal&#13;
werd als roerend aangemerkt omdat zij naar verkeersopvattingen&#13;
geen deel uitmaakte van de bedrijfshal en ook zonder&#13;
beschadiging verwijderd kon worden.8&#13;
De vraag of een zaak een bestanddeel is van een registergoed&#13;
is ook in de agrarische sector van belang voor de onderlinge&#13;
verhoudingen tussen crediteuren.&#13;
Uitgaande van de door de Hoge Raad in voormelde arresten&#13;
vermelde criteria zullen stellingen in champignonkwekerijen&#13;
niet snel als bestanddeel worden aangemerkt.&#13;
Bij woningen wordt allerwegen aangenomen dat de centrale&#13;
verwarmingsunit een bestanddeel van de woning is. De&#13;
vraag is of dat ook bij kassen het geval is. Dat zal afhangen&#13;
van de wijze waarop de verwarmingsinstallatie is aangebracht.&#13;
De Hoge Raad heeft in zijn arrest van 31 oktober 19979 bepaald&#13;
dat een portacabin onroerend was en daardoor onder&#13;
het hypotheekrecht viel.&#13;
Bij de beantwoording van de vraag of een gebouw duurzaam&#13;
met de grond verenigd is, moet volgens de Hoge Raad&#13;
als maatstaf worden gehanteerd of het gebouw naar aard en&#13;
inrichting bestemd is om duurzaam ter plaatse te blijven.&#13;
De technische mogelijkheid om het gebouw te verwijderen&#13;
is niet van belang. Naast de duurzame bestemming is van&#13;
belang de bedoeling van de bouwer, voor zover deze naar&#13;
buiten kenbaar is. De verkeersopvatting speelt bij het duurzaamheidscriterium&#13;
slechts een ondersteunende rol. Volgens&#13;
de criteria van dit arrest zijn mestopslagbassins en voedersilo’s&#13;
in zijn algemeenheid als onroerend aan te merken en&#13;
vallen zij onder het hypotheekrecht.&#13;
Het belang van het al dan niet roerend zijn van een zaak in&#13;
relatie met de hypotheek is vaak gelegen in het feit dat de&#13;
ontvanger der belastingen tot verhaal van directe belastingen&#13;
beslag kan leggen op ingeoogste of niet-ingeoogste&#13;
vruchten of op roerende zaken die dienen ter ‘stoffering van&#13;
een huis of landhoef of tot bebouwing of gebruik van het&#13;
land’ (art. 22 lid 3 Invorderingswet). Een bijzonderheid van&#13;
dit bodembeslag is overigens dat het ook roerende zaken&#13;
van derden die zich op de bodem van de belastingplichtige&#13;
bevinden, treft. De fiscus kan zijn vorderingen bij voorrang&#13;
verhalen op de opbrengst van die zaken boven de stil pandhouder&#13;
(art. 21 Invorderingswet).&#13;
Als een eerst roerende zaak onroerend is geworden vist de&#13;
fiscus achter het net en valt die onder het hypotheekrecht.&#13;
Ook in de relatie tussen de hypotheekhouder en de leverancier,&#13;
die een roerende zaak onder eigendomsvoorbehoud&#13;
heeft geleverd welke roerende zaak zich op of in het verhypothekeerde&#13;
onderpand bevindt, is van belang of de zaak&#13;
bestanddeel is geworden of niet. Een leverancier van melkleidingen,&#13;
die de zaken onder eigendomsvoorbehoud heeft&#13;
geleverd, ziet zijn eigendomsvoorbehoud teloorgaan als die&#13;
leidingen in een melkstal zijn aangebracht. De hypotheekhouder&#13;
op het onderpand, waarin zich de melkstal bevindt,&#13;
kan zich dan ook op de opbrengst van de melkleidingen&#13;
verhalen.&#13;
7. Hypotheek en pacht&#13;
Onder de huidige pachtwetgeving is verpachte grond in zijn&#13;
algemeenheid minder waard dan onverpachte grond vanwege&#13;
de bescherming die de pachter geniet.&#13;
De eigenaar van agrarische grond die daarop een recht van&#13;
hypotheek heeft verleend, blijft bevoegd die grond over te&#13;
dragen of te verpachten. Overdracht van de zaak waarop&#13;
een pachtovereenkomst betrekking heeft en vestiging van&#13;
een zelfstandig recht van vruchtgebruik, erfpacht of opstal&#13;
op een dergelijke zaak door de verpachter doen de rechten&#13;
en verplichtingen van de verpachter, die daarna opeisbaar&#13;
worden, overgaan op de verkrijger. Hetzelfde geldt voor&#13;
overdracht van zo’n zaak door een schuldeiser van de verpachter&#13;
(koop breekt geen pacht: art. 7:361 leden 1 en 2&#13;
BW). Dat principe geldt in beginsel ook bij executoriale&#13;
verkoop van de grond. De wet biedt de hypotheekhouder&#13;
echter de mogelijkheid zich te beschermen tegen de mogelijk&#13;
nadelige gevolgen van pacht door in de hypotheekakte&#13;
een zogenoemd pachtbeding op te nemen (art. 3:264 lid 3&#13;
BW). De hypotheekhouder kan in de hypotheekakte een&#13;
beding opnemen ten behoeve van zichzelf en de koper bij&#13;
executie, waarbij de hypotheekgever wordt beperkt in zijn&#13;
bevoegdheid om het goed te verpachten zonder toestemming&#13;
van de hypotheekhouder, het goed op een bepaalde&#13;
wijze of voor een zekere tijd te verpachten, vooruitbetaling&#13;
van pachtpenningen te bedingen of het recht op pachtpenningen&#13;
te vervreemden of te verpanden (art. 3:264 BW). In&#13;
de praktijk nemen professionele hypothecair financiers in&#13;
iedere hypotheekakte die betrekking heeft op een agrarisch&#13;
registergoed het pachtbeding op.&#13;
Heeft de hypotheekgever in strijd met het pachtbeding een&#13;
pachtovereenkomst gesloten, dan kan de hypotheekhouder&#13;
de nietigheid van die overeenkomst inroepen als hij tot executie&#13;
van het hypothecair verbonden goed overgaat. Een geslaagde&#13;
inroeping van het pachtbeding heeft ten gevolge dat&#13;
een in strijd met het pachtbeding verrichte rechtshandeling&#13;
relatief nietig is. De hypotheekhouder of de koper bij executie&#13;
hoeven geen rekening te houden met die rechtshandelingen.&#13;
De pachter die door het inroepen van de nietigheid&#13;
van rechtshandelingen op grond van het pachtbeding&#13;
schade lijdt, kan die na de hypotheekhouder(s) die een anterieur&#13;
recht van hypotheek op de zaak had(den) met voorrang&#13;
op de netto-opbrengst van het goed verhalen (art.&#13;
3:264 lid 7 BW). Het recht op schadevergoeding gaat wel&#13;
boven vorderingen van posterieure hypotheekhouders.&#13;
De Hoge Raad heeft ter zake van de ratio van het met&#13;
pachtbeding vergelijkbare huurbeding het volgende overwogen:&#13;
‘Deze bescherming is mede in het belang van allen die&#13;
tegen onderpand, bestaande in onverhuurd onroerend&#13;
goed, krediet willen opnemen, omdat zonder een dergelijke&#13;
bescherming het gevaar bestaat dat verstrekkers&#13;
van hypothecair krediet niet bereid zullen blijken de&#13;
waarde van het goed in onverhuurde staat tot uitgangspunt&#13;
te nemen.’10&#13;
Het beding geldt niet alleen tussen de hypotheekgever en&#13;
hypotheeknemer, maar ook tegenover de pachter. Het beding&#13;
wordt gepubliceerd in de openbare registers. Onbe-&#13;
kendheid met het beding kan de pachter niet baten.11 Als&#13;
het beding is gemaakt met betrekking tot hoeves of los&#13;
land, heeft het slechts werking voor zover het niet in strijd&#13;
is met enig dwingend wettelijk voorschrift met betrekking&#13;
tot pacht (art. 3:264 lid 3 BW). Een dergelijke situatie zal&#13;
zich naar mijn mening niet licht voordoen. Een pachtbeding&#13;
verliest ook zijn werking voor zover de Grondkamer&#13;
bindend aan de pachtovereenkomst een daarmee strijdige&#13;
inhoud heeft gegeven dan wel het beding niet kan worden&#13;
nageleefd omdat de Grondkamer een wijzigingsovereenkomst,&#13;
die aan het beding beantwoordde, heeft vernietigd.&#13;
Als een hypotheekhouder bedongen zou hebben dat de hypothecair&#13;
verbonden grond alleen aan een inwoner van een&#13;
bepaalde gemeente verpacht mag worden, dan verliest zo’n&#13;
beding zijn werking als de Grondkamer een pachtovereenkomst&#13;
heeft goedgekeurd tussen de grondeigenaar en een&#13;
pachter die niet in de desbetreffende gemeente woont.&#13;
Een beding dat de hypotheekgever verplicht is hoeves voor&#13;
kortere tijd dan twaalf jaren en los land voor kortere tijd&#13;
dan zes jaren te verpachten is nietig (art. 3:264 lid 3 BW).&#13;
Ter voorkoming van misverstand: het pachtbeding geldt alleen&#13;
voor pachtovereenkomsten die na de hypotheekvestiging&#13;
tot stand komen. Voor anterieure pachtovereenkomsten&#13;
geldt de hoofdregel: koop breekt geen pacht.12&#13;
De anterieure pachter kan zijn voorkeursrecht (art. 7:378&#13;
BW) echter niet tegenwerpen aan de executerende hypotheekhouder.&#13;
Het voorkeursrecht is een obligatoir recht dat&#13;
moet wijken voor het executierecht van de hypotheekhouder.&#13;
De verplichting tot het aanbieden van het verpachte&#13;
goed rust alleen op de verpachter, niet op de hypotheekhouder.&#13;
Omdat de pachtovereenkomst bij anterieure pacht&#13;
bij executoriale verkoop in stand blijft, behoudt de pachter&#13;
dat recht wel tegenover de koper van het registergoed.&#13;
Als de pachter na succesvolle inroeping van de nietigheid&#13;
van de in strijd met het pachtbeding gesloten pachtovereenkomst&#13;
het gepachte niet vrijwillig verlaat, moet de hypotheekhouder&#13;
of de koper bij executie nog tegen de gewezen&#13;
pachter een afzonderlijke titel tot ontruiming verkrijgen.&#13;
De gewezen pachter is immers geen partij bij de hypotheekakte.&#13;
8. Hypotheek en te velde staande gewassen&#13;
Een hypotheekgever die na de hypotheekvestiging veranderingen&#13;
of toevoegingen aan het met hypotheek belaste registergoed&#13;
heeft aangebracht, heeft in beginsel het recht die&#13;
weer weg te nemen mits hij de zaak in de oude toestand&#13;
herstelt: het zogenaamde ius tollendi (art. 3:266 lid 1 BW).&#13;
Het uitoefenen van deze bevoegdheid kan uiteraard nadelig&#13;
zijn voor de hypotheekhouder. Als een tuinder een hypotheek&#13;
op een perceel grond heeft gevestigd ten behoeve van&#13;
een financier die de aankoop van de grond en de bouw van&#13;
de later daarop op te richten kassen financiert, is de tuinder&#13;
op grond van zijn wegnemingsrecht bevoegd de kassen af te&#13;
breken en te verwijderen ten detrimente van de hypotheekhouder.&#13;
De wetgever is de hypotheekhouder echter te hulp&#13;
gekomen. De hypotheekhouder kan ter voorkoming van&#13;
het wegnemingsrecht van de hypotheekgever namelijk in de&#13;
hypotheekakte opnemen dat de veranderingen en toevoegingen&#13;
ook tot onderpand strekken (art. 3:266 BW).&#13;
Zo’n niet-wegnemingsbeding werkt echter niet ten aanzien&#13;
van te velde staande vruchten en beplantingen. Reden hiervoor&#13;
is dat een hypotheekhouder bij het bepalen van de zekerheidswaarde&#13;
van de grond in zijn algemeenheid geen rekening&#13;
houdt met vruchten en beplantingen die bestemd&#13;
zijn op korte termijn van de grond verwijderd te worden.&#13;
Degenen die gerechtigd is tot het oogsten van vruchten en&#13;
beplantingen (bijvoorbeeld bloembollen, bomen in een&#13;
kwekerij) is bevoegd deze te oogsten zowel voor als na de&#13;
executie van het onderpand. Dat oogstrecht kan toekomen&#13;
aan de eigenaar, de pachter, de vruchtgebruiker van de&#13;
grond of aan degene aan wie de vruchten en beplantingen&#13;
bij voorbaat zijn geleverd (denk bijvoorbeeld aan verkoop&#13;
van fruit op stam) of aan degene die een (stil) pandrecht op&#13;
de vruchten en beplantingen heeft (art. 3:266 BW). Een&#13;
hypotheekhouder doet er goed aan om bij een hypotheek&#13;
op agrarische grond van de hypotheekgever tevens een pandrecht&#13;
op de vruchten en beplantingen als toekomstige zaken&#13;
te bedingen (art. 3:237 lid 4 juncto de artt. 3:97 en 3:98&#13;
BW). Hij kan dan als pandhouder met machtiging van de&#13;
kantonrechter zelf tot oogsten van de vruchten en beplantingen&#13;
overgaan. Als de pandgever eigenaar van de grond is&#13;
of zijn rechten ontleent aan een beperkt recht op de grond&#13;
dan kan de beschikking van de kantonrechter, waarbij het&#13;
verzoek word toegewezen, worden ingeschreven in de openbare&#13;
registers. Ook is er een aparte regeling voor afgifte van&#13;
te velde staande vruchten en beplantingen (art. 494 Rv).&#13;
9. Hypotheek en productierechten&#13;
Een voor de agrarische sector interessante vraag is of productierechten&#13;
onder het hypotheekrecht vallen. Voor de beantwoording&#13;
van deze vraag kunnen we kijken naar de regeling&#13;
van de productierechten en naar de omvang van het&#13;
hypotheekrecht.&#13;
Als gevolg van de Regeling superheffing en melkpremie&#13;
2004 komt de referentiehoeveelheid (melkquotum) toe aan&#13;
de producent. Deze referentiehoeveelheid kan tijdelijk (art.&#13;
5) of definitief (art. 6) worden overgedragen aan een andere&#13;
producent met inachtneming van een aantal voorwaarden.&#13;
Een van die voorwaarden bij definitieve overdracht is dat de&#13;
overdracht geschiedt in samenhang met de voor melkproductie&#13;
gebruikte grond, uitgezonderd de situatie als beschreven&#13;
in art. 6a. Aan overdracht van grond wordt in dit&#13;
verband een specifieke betekenis toegekend, namelijk de&#13;
overdracht in eigendom, een pachtovereenkomst of de vestiging&#13;
of overdracht of tenietgaan van een recht van erfpacht&#13;
of vruchtgebruik (art. 13) Uit enerzijds het feit dat de&#13;
referentiehoeveelheid toekomt aan de producent en anderzijds&#13;
de mogelijkheid de referentiehoeveelheid over te dragen&#13;
zonder eigendomsoverdracht van de grond concludeer&#13;
ik dat een hypotheek op een registergoed, waarvan de gebruiker&#13;
een referentiehoeveelheid heeft, zich niet uitstrekt&#13;
tot die referentiehoeveelheid.&#13;
Als gevolg van het Suikersysteem 2007 kan een suikerfabrikant&#13;
aan een teler een toewijzing verschaffen op grond van&#13;
door de teler opgebouwde basisreferentie en het toewijzingspercentage&#13;
(art. 4). Bij overdracht van een bedrijf in&#13;
zijn geheel of een deel van het bedrijf, waaronder in dit verband&#13;
wordt verstaan overdracht op grond van een notariële&#13;
akte van levering of verkrijging van een zakelijk recht,&#13;
pachtontbinding door de Pachtkamer, erfrecht of een boedelverdeling,&#13;
kan de opvolgende teler met toestemming van&#13;
de vorige teler onder nader omschreven condities de basisreferentie&#13;
naar zich laten overschrijven (artt. 14 en 15). Ook&#13;
kan de basisreferentie zonder grondtransactie worden overgeschreven&#13;
(art. 16). Hier kan voor wat betreft het hypotheekrecht&#13;
hetzelfde geconcludeerd worden als bij de referentiehoeveelheid&#13;
melk.&#13;
In deWet herstructurering varkenshouderij komt het varkens-&#13;
en fokzeugenrecht toe aan het bedrijf. Er wordt aan&#13;
het begrip bedrijf een specifieke omschrijving gegeven (art.&#13;
1 sub c). In geval van overdracht van een bedrijf kan de verkrijger&#13;
van dat bedrijf onder bijzondere voorwaarden aanspraak&#13;
maken op het varkensrecht. Onder overdracht wordt&#13;
ook hier o.m. begrepen het totstandkomen of eindigen van&#13;
een pachtovereenkomst. Ook hier concludeer ik dat het&#13;
varkensrecht niet onder het hypotheekrecht valt.&#13;
Zoals in hoofdstuk 6 is beschreven, strekt het hypotheekrecht&#13;
zich uit over al wat de eigendom van de zaak omvat.&#13;
Productierechten zijn geen fysieke zaken en vallen niet&#13;
onder de eigendom van een zaak. Zij zijn niet met de grond&#13;
verenigd en zijn ook geen bestanddeel van de zaak.&#13;
De Hoge Raad heeft overigens al in 1942 beslist dat een&#13;
publiekrechtelijke teeltvergunning weliswaar een vermogensrecht&#13;
is, maar geen onderdeel uitmaakt van het eigendomsrecht&#13;
van de grond.13&#13;
10. Hypotheek en retentierecht&#13;
Retentierecht is de bevoegdheid die in de bij de wet aangegeven&#13;
gevallen aan de schuldeiser toekomt om de nakoming&#13;
van een verplichting tot afgifte van een zaak aan zijn schuldenaar&#13;
op te schorten (art. 3:290 BW).&#13;
Een aannemer heeft voor een opeisbare vordering wegens&#13;
werkzaamheden aan een onroerende zaak een retentierecht&#13;
op het bouwwerk, zolang hij op voor derden duidelijk&#13;
zichtbare wijze de feitelijke macht over de zaak uitoefent.14&#13;
Het retentierecht houdt in dat hij het gebouw niet hoeft af&#13;
te staan zolang zijn vordering niet volledig is voldaan. Het&#13;
retentierecht kan zelfs worden tegengeworpen aan een hypotheekhouder&#13;
die een hypotheekrecht heeft verkregen&#13;
voor de aanvang van de werkzaamheden, als de vordering&#13;
voortspruit uit een overeenkomst die de schuldenaar bevoegd&#13;
was met betrekking tot de zaak aan te gaan, of hij&#13;
geen reden had daaraan te twijfelen (art. 2:291 lid 2 BW).15&#13;
Dat retentierecht kan een ernstige bedreiging zijn voor de&#13;
positie van de hypotheekhouder. Een bank die de bouw of&#13;
verbouwing van agrarische opstallen financiert met als zekerheid&#13;
hypotheek op de grond, waarop de opstallen zich&#13;
(gaan) bevinden, doet er dan ook goed aan er voor te zorgen&#13;
dat de vorderingen van de aannemer rechtstreeks door&#13;
de bank aan de aannemer worden betaald.&#13;
De aannemer kan het retentierecht altijd uitoefenen tegenover&#13;
iemand die een later recht op de zaak heeft verkregen&#13;
(art. 3:291 BW). De ratio hiervan is dat de latere rechtverkrijgende&#13;
kan zien dat een derde de macht uitoefent over de&#13;
zaak en dus rekening kan houden met het retentierecht van&#13;
die derde.&#13;
11. Hypotheek op een erfpachtrecht of een&#13;
opstalrecht&#13;
In de agrarische sector zijn het erfpachtrecht en het opstalrecht&#13;
veel voorkomende rechtsfiguren. Erfpacht wordt gebruikt&#13;
als financieringsinstrument van landbouwgronden,&#13;
als beleggingsmogelijkheid, voor natuurbeheer en als middel&#13;
om zeggenschap over gronden te houden.&#13;
Erfpacht is het zakelijke recht dat de erfpachter de bevoegdheid&#13;
geeft een onroerende zaak van een ander onder zich te&#13;
houden en te gebruiken (art. 5:85 lid 1 BW). Een erfpachtrecht&#13;
wordt gevestigd bij notariële akte. Daarin kan aan de&#13;
erfpachter de verplichting worden opgelegd om aan de eigenaar&#13;
op al dan niet regelmatig terugkerende tijdstippen&#13;
een geldsom – de canon – te betalen. Op een erfpachtrecht&#13;
kan een hypotheek worden gevestigd.&#13;
Een opstalrecht is het zakelijke recht om in, op of boven&#13;
een onroerende zaak van een ander gebouwen, werken of&#13;
beplantingen in eigendom te hebben of te verkrijgen (art.&#13;
5:101 lid 1 BW). Een opstalhouder is dus eigenaar van een&#13;
gebouw, beplanting of werk. Het recht van opstal kan zelfstandig&#13;
zijn dan wel afhankelijk zijn van een ander zakelijk&#13;
recht of van een recht van huur of pacht. Voor het kunnen&#13;
vestigen van een hypotheek op een registergoed is vereist&#13;
dat het goed overdraagbaar is (art. 3:228 BW). Dat vereiste&#13;
levert problemen op bij een opstalrecht dat afhankelijk is&#13;
van huur of pacht. In de praktijk komt het wel eens voor&#13;
dat de eigenaar van agrarische grond met gebouwen de&#13;
grond verpacht en de gebouwen in opstal uitgeeft aan de&#13;
pachter, waarbij de duur van het opstalrecht afhankelijk is&#13;
van het bestaan en de duur van de pachtovereenkomst. De&#13;
opstalhouder kan dan op een aldus aan hem in opstal uitgegeven&#13;
gebouwen geen hypotheek vestigen en dus ook geen&#13;
financiering verkrijgen met het opstalrecht als onderpand,&#13;
omdat het een afhankelijk recht is dat als zodanig niet kan&#13;
worden vervreemd (art. 3:5 BW juncto art. 3:228 BW).16&#13;
In de agrarische sector worden gronden en gebouwen vaak&#13;
voor een periode van ten minste 25 jaren in erfpacht en opstal&#13;
uitgegeven. Reden daarvoor is art. 7:403 BW. Daarin&#13;
staat dat de bepalingen betreffende pacht overeenkomstige&#13;
toepassing vinden op overeenkomsten, waardoor of volgens&#13;
welke tegen een vergoeding ineens of in termijnen zakelijke&#13;
genotsrechten voor 25 jaar of korter dan wel voor onbepaalde&#13;
tijd worden gevestigd op hoeves en los land. Voor&#13;
een zakelijk genotsrecht voor onbepaalde tijd is de overeenkomstige&#13;
toepassing van de regels betreffende pacht beperkt&#13;
tot 25 jaar na de vestiging. De toepassing van de regels betreffende&#13;
pacht geldt overigens alleen voor dwingende bepalingen&#13;
betreffende pacht. Door erfpachten en opstalrechten&#13;
te vestigen voor een periode van meer dan 25 jaren worden&#13;
door de eigenaren van hoeves en agrarische grond vaak als&#13;
knellend ervaren bepalingen van de wettelijke regeling van&#13;
de pacht ontgaan.&#13;
Als de eigenaar een erfpachtrecht of opstalrecht opzegt&#13;
omdat de canon of retributie gedurende twee achtereenvolgende&#13;
jaren niet is betaald of de erfpachter of opstalhouder&#13;
in ernstige mate tekortschiet in de nakoming van andere&#13;
verplichtingen, moet die opzegging binnen acht dagen worden&#13;
betekend aan de hypotheekhouder. Na opzegging is de&#13;
eigenaar verplicht de waarde die het erfpacht of opstalrecht&#13;
dan heeft aan de erfpachter of opstalhouder te vergoeden&#13;
(art. 5:87 BW).&#13;
Een hypotheekhouder heeft van rechtswege een pandrecht&#13;
op dit vergoedingsrecht (art. 3:229 BW). Datzelfde geldt&#13;
ook voor vergoeding bij onteigening. Bij de bepaling van de&#13;
vergoeding moet rekening gehouden worden met de tijd die&#13;
het erfpacht- of opstalrecht naar verwachting zou hebben&#13;
geduurd.17&#13;
12. Uitwinning en verhaal&#13;
De zekerheidswaarde van een hypotheek wordt mede bepaald&#13;
door de snelheid waarmee het onderpand te gelde kan&#13;
worden gemaakt. Iedere hypotheekhouder heeft het recht&#13;
van parate executie. Hij mag echter pas tot uitwinning overgaan&#13;
als de debiteur van de vordering tot zekerheid voor de&#13;
terugbetaling waarvan de hypotheek strekt, in verzuim is&#13;
(art. 3:268 BW). De executie is geregeld in de artikelen 544&#13;
tot en met 548 Wetboek van Rechtsvordering. De executie&#13;
kan plaats vinden door middel van een openbare veiling&#13;
voor een notaris. Executie kan na aankondiging van de&#13;
openbare verkoop ook onderhands gebeuren. Op verzoek&#13;
van de hypotheekgever of executerende hypotheekhouder&#13;
kan de president van de rechtbank bepalen dat de verkoop&#13;
onderhands zal geschieden (art. 3:268 lid 3 BW). De verzoeker&#13;
moet bij het verzoek een koopovereenkomst ter&#13;
goedkeuring voorleggen. De president is niet verplicht de&#13;
voorgelegde overeenkomst goed te keuren. Als er een hoger&#13;
bod wordt uitgebracht, kan de president bepalen dat de verkoop&#13;
tegen dat hogere bod moet plaatsvinden, maar hij is&#13;
niet verplicht dat te doen. In de agrarische sector komen&#13;
executoriale verkopen door hypotheekhouders betrekkelijk&#13;
weinig voor. Partijen geven er veelal de voorkeur aan en&#13;
hebben daar ook belang bij om een verkoop onderhands te&#13;
laten plaatsvinden omdat dan de kans op een aanvaardbare&#13;
prijs groter is dan bij executoriale verkoop. Bovendien worden&#13;
dan executiekosten vermeden.&#13;
De koper bij een executoriale verkoop moet de koopprijs&#13;
voldoen aan de instrumenterende notaris. De eerste hypotheekhouder&#13;
moet bij de notaris een verklaring indienen&#13;
waarin de grootte van zijn vordering, die gesecureerd was&#13;
door de hypotheek, is vermeld. De notaris zal na controle&#13;
van de juistheid van de opgave een bedrag ter grootte van&#13;
de door de eerste hypotheekhouder opgegeven vordering&#13;
aan die hypotheekhouder uitbetalen. Een eventueel overschot&#13;
komt toe aan degene, wiens registergoed is verkocht&#13;
(art. 3:270 lid 2 BW). Als er andere hypotheekhouders, beslagleggers&#13;
of andere gerechtigden – bijvoorbeeld de pachter&#13;
die tengevolge van het inroepen van het pachtbeding zijn&#13;
pachtrechten verloren heeft (art. 3:264 lid 7 BW) – zijn,&#13;
kunnen zij een verdeling overeenkomen voor het restant.&#13;
Als er geen minnelijke regeling tot stand komt zal de notaris&#13;
het restant bij een bank storten, waarna voor de verdeling&#13;
een gerechtelijke rangregeling wordt geopend. Door de&#13;
levering tengevolge van een executoriale verkoop gaan alle&#13;
op het verkochte goed rustende hypotheken teniet en vervallen&#13;
ingeschreven beslagen en de rechten die niet tegen de&#13;
verkoper kunnen worden ingeroepen (art. 3:273 lid 1 BW).&#13;
13. Hypotheek in geval van faillissement, surseance&#13;
van betaling en bij wettelijke schuldsanering&#13;
Een hypotheekhouder is in het faillissement van een debiteur&#13;
separatist (art. 57 Faillissementswet). Dat houdt in dat&#13;
hij in beginsel zijn rechten kan uitoefenen alsof er geen faillissement&#13;
is. Hij hoeft niet bij te dragen in de boedelkosten&#13;
en hij hoeft niet te wachten op een uitdelingslijst. Voorwaarden&#13;
voor het behouden van de status van separatist is&#13;
dat de hypotheekhouder zijn rechten moet hebben uitgeoefend&#13;
binnen een redelijke door de curator te stellen termijn.&#13;
Doet de hypotheekhouder dat niet, dan kan de curator tot&#13;
verkoop overgaan. De positie van de hypotheekhouder verslechtert&#13;
daardoor in aanzienlijke mate. Hij blijft wel preferent&#13;
op de opbrengst van het verhypothekeerd goed, maar&#13;
hij moet wel bijdragen in de boedelschulden en wachten op&#13;
een uitkering tot het verbindend worden van een uitkeringslijst.&#13;
Boedelschulden kunnen hoog zijn. Surseance van&#13;
betaling werkt niet ten aanzien van vorderingen waaraan&#13;
voorrang, zoals hypotheek, is verbonden (art. 232 Faillissementswet).&#13;
De wettelijke schuldsaneringsregeling is niet van&#13;
toepassing op vorderingen die gesecureerd zijn door hypotheek&#13;
(art. 299 Faillissementswet).</content><legacyfootnotes>* Mr. W.H.G.A. Filott MPF is directeur Juridische Zaken, Rabobank&#13;
Nederland.&#13;
1. Agr.r.2003, p. 640 e.v.&#13;
2. HR 24 maart 1995, NJ1996, 158.&#13;
3. Zie ook: mr. L.P. Broekveld, Problemen rond ‘Vormerkung’, ‘paritas&#13;
creditorum’ en rangorde, WPNR16 augustus 2006.&#13;
4. HR 4 juni 2004, NJ2004, 397.&#13;
5. HR 28 september 1990, NJ1991, 473.&#13;
6. Zie: N.C. van Oostrom-Streep, De kwalitatieve verplichting na executoriale&#13;
verkoop, WPNR13 mei 2006.&#13;
7. NJ1993, 317.&#13;
8. HR 28 juni 1996, NJ1997, 397.&#13;
9. NJ1998, JOR1997, 152. Dit arrest van de Hoge Raad is kritisch beoordeeld&#13;
door Janssen, JOR, 8 december 1997,152 en Kortmann,&#13;
Ars Aequi1998, 2, p. 101 e.v.&#13;
10. HR 7 juni 1991, NJ1992, 262.&#13;
11. HR 10 januari 1924, NJ1924, 584.&#13;
12. Zie ook HR 5 februari 1982, NJ1982, 471.&#13;
13. HR 27 februari 1942, NJ1942, 350.&#13;
14. HR 15 februari 1991, NJ1992, 628, HR 23 juni 1995, RvdW1995,&#13;
144.&#13;
15. HR 5 december 2003, JOR2004, 92.&#13;
16. Zie ook: Rechtsvragenrubriek WPNR1993, 6086, p. 231.&#13;
17. HR 3 april 1963, NJ1963, 258.</legacyfootnotes><footnotes><footnote/></footnotes><auteurs>mr. W.H.G.A. Filott MPF</auteurs><published>2007-10-01 00:00:00</published><modified>2017-06-12 13:00:33</modified><editiondate>2007-10-01</editiondate><htmlpath>https://denhollander.info/artikel/3989</htmlpath></article>
</articles></edition>