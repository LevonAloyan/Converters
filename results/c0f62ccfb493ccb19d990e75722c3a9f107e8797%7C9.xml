<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2021</searchword><id>16621</id><udhid>UDH:TvAR/16621</udhid><titel>Geurhinder en veehouderij: een overzicht van de ontwikkelingen van de afgelopen twee jaren</titel><searchwords><searchword>TvAR 3/2021</searchword><searchword>UDH:TvAR/16621</searchword></searchwords><attachments><attachment><name>21598.pdf</name><extention>pdf</extention><url>https://denhollander.info/download/21598/ci</url></attachment></attachments><inleiding>&lt;p&gt;Geurhinder van veehouderijen blijft de gemoederen bezig houden. De afgelopen jaren zijn er meerdere interessante ontwikkelingen geweest op het gebied van wetgeving, beleid en rechtspraak. Deze bijdrage biedt een overzicht van de belangrijkste ontwikkelingen vanaf 2019.[2] De focus ligt daarbij op geurhinder afkomstig van dierenverblijven van veehouderijen, en meer in het bijzonder de normering van geuremissie op grond van de Wet geurhinder en veehouderij (hierna: Wgv). Eerst bespreek ik de relevante wetswijzigingen en beleidsontwikkelingen, om vervolgens de rechtspraak van de afgelopen twee jaren te analyseren. Ik rond af met een korte slotbeschouwing. &lt;/p&gt;</inleiding><content>&lt;h3&gt;1. Wetgeving en beleid &lt;/h3&gt;&lt;h4&gt;1.1. Rendementen combi-luchtwassers&lt;/h4&gt;&lt;p&gt;De lager dan verwachte rendementen van combi-luchtwassers zijn niet nieuw, maar wel onverminderd relevant.[3] Een korte terugblik. Uit onderzoek van Wageningen Livestock Research (WLR) blijkt dat de rendementen van combi-luchtwassers bij het verwijderen van geur en ammoniak in de praktijk lager zijn dan verwacht.[4] De verwijderingsrendementen zijn voor geur de helft (40% om 81%) en voor ammoniak een kwart (59% om 85%) lager dan de verwachte prestatieniveaus. Naar aanleiding van dit onderzoek zijn in juli 2018 de geurreductiepercentages aangepast in bijlage 1 van de Regeling geurhinder en veehouderij (Rgv) en bijlage 1 van de Regeling ammoniak en veehouderij (Rav).[5] De reductiepercentages van combi-luchtwassers zijn verlaagd van 70%-85% naar 30% voor wassers met een chemische wasstap en 45% voor wassers met een biologische wasstap. Daarmee zijn de geurreductiepercentages voor deze typen luchtwassers gelijk gesteld aan die van enkelvoudige luchtwassystemen. &lt;/p&gt;&lt;p&gt;Eind 2018 is door WLR een vervolgonderzoek gestart naar het verbeteren van de rendementen van combi-luchtwassers. Uit het eerste deel van dit onderzoek blijkt dat de geurverwijderingsrendementen aanmerkelijk lager zijn dan het eerder in Duitse studies vastgestelde rendement van 85%.[6] Dit rendement blijkt op praktijklocaties in Duitsland (46% en 31%) en Nederland (49% en 20%) ruimschoots niet te worden gehaald. De gemeten percentages zijn vergelijkbaar met de aangepaste geurverwijderingsrendementen zoals die vanaf juli 2018 zijn opgenomen in de Rgv. In het tweede deel van het vervolgonderzoek zal worden geprobeerd om het geur- en ammoniakrendement van combi-luchtwassers te verbeteren. De afronding van dit deel van het onderzoek stond oorspronkelijk voor eind 2019 gepland, maar dit tijdschema is niet haalbaar gebleken.[7] Een nieuwe datum voor de afronding van dit deel van het onderzoek is bij mijn weten nog niet bekend.&lt;/p&gt;&lt;h4&gt;1.2. Adviesrapport Commissie geurhinder en veehouderij &lt;/h4&gt;&lt;p&gt;De verminderde werking van combi-luchtwassers is voor de minister van Landbouw, Natuur en Voedselkwaliteit aanleiding geweest om de geurhinderproblematiek voor omwonenden van veehouderijen in kaart te brengen. De aard en omvang van deze problematiek is beschreven in het adviesrapport ‘Geur bekennen’ van de Commissie geurhinder en veehouderij.[8] &lt;/p&gt;&lt;p&gt;De commissie constateert dat geurhinder een veelbewogen onderwerp is met veel tegenstrijdige belangen en wensen. Omwonenden ervaren dat een deel van de veehouders de geurnormen legaal kan overschrijden en dat er geen rekening wordt gehouden met cumulatie van geurhinder. De commissie omschrijft de regelgeving van geurhinder en veehouderijen als complex en lastig te doorgronden. De mogelijkheden voor gemeenten en provincies om geurhinder aan te pakken zijn beperkt, onder meer door de bescherming van bestaande rechten. Toch doet de commissie een aantal aanbevelingen. De eerste aanbeveling is het instellen van emissiegrenswaarden waaraan de veehouder zich – ook in de praktijk – permanent moet houden. Daarvoor is het effectief meten en monitoren van geur en, waar nodig, handhavend optreden essentieel. De tweede aanbeveling is dat er meer inzicht moet komen in de effectiviteit van luchtwassers. Hierbij moet ook de geurproductie in de stal worden betrokken, omdat stalprocessen bijdragen aan de totale geuremissie van een veehouderij. De derde aanbeveling is meer maatwerkmogelijkheden per gebied, waarbij rekening moet worden gehouden met cumulatie van geurhinder. De aantasting van bestaande rechten is een van de voorgestelde oplossingsrichtingen om overbelaste situaties aan te pakken.&lt;/p&gt;&lt;p&gt;De staatssecretaris van Infrastructuur en Milieu onderschrijft in haar beleidsreacties van 23 april 2019 en 6 september 2019 dat een handhaafbaar niveau van emissies centraal moet staan.[9] Daarom heeft zij verzocht om een meerjarig onderzoeksprogramma, waarbij een chemisch-analytische meetmethode wordt ontwikkeld om geur te kwantificeren. Voor het verkrijgen van meer inzicht in de werking van de luchtwassers wijst de staatssecretaris op het in paragraaf 2A genoemde vervolgonderzoek van WLR,[10] alsmede de noodzaak van naleving en handhaving van de regels en voorschriften voor de goede werking van stalsystemen. Daarnaast benoemt de staatssecretaris het voornemen om in de toekomstige Omgevingswet mogelijkheden op te nemen om rekening te houden met de cumulatie van geurhinder bij vergunningverlening. Dit is interessant, omdat deze mogelijkheid niet bestaat bij toepassing van de Wgv. Dit zal veranderen onder het stelsel van de Omgevingswet.[11]&lt;/p&gt;&lt;p&gt;De staatssecretaris benoemt ook dat gemeenten in de toekomst via pilots op basis van de Crisis- en herstelwet (Chw) kunnen ingrijpen in bestaande overbelaste situaties. Daarbij kan bij toepassing van de zogenaamde ‘50%-regeling’[12] van art. 3&amp;nbsp;lid&amp;nbsp;4 Wgv een deel van de vrijgekomen ontwikkelruimte worden ingezet voor verdere wijziging of uitbreiding. Inmiddels is deze experimenteerruimte ook opgenomen in het toekomstige art. 7af Besluit uitvoering Crisis- en herstelwet (Bu Chw).[13] In dit artikel zijn ook nog andere maatregelen opgenomen om geuremissie te verminderen.[14] Het voorgestelde art. 7af is onderdeel van de 21&lt;span class="superscript"&gt;e&lt;/span&gt; tranche van het Bu Chw, die op het moment van schrijven van dit artikel nog niet in werking is getreden.[15]&lt;/p&gt;&lt;h4&gt;1.3. Sanering en verduurzaming veehouderijen&lt;/h4&gt;&lt;p&gt;In haar brief van 4 september 2019[16] wijst de staatssecretaris op meerdere initiatieven en regelingen die de afgelopen jaren zijn geïntroduceerd voor het verduurzamen van veehouderijen. Deze initiatieven en regelingen zijn onderdeel van het programma Duurzame Veehouderij, dat inzet op drie sporen: de ondersteuning van regionale initiatieven en experimenten, het verbeteren van de verduurzamingsvoorwaarden en het nemen van concrete stappen door de sector.[17] &lt;/p&gt;&lt;p&gt;Eén van de middelen die de staatssecretaris noemt, is het vergroten van de financiële slagkracht van de verduurzamende agrariër. Dit beleidsuitgangspunt vormt de basis voor verschillende financiële maatregelen, zoals de bekostiging van de Subsidieregeling sanering varkenshouderijen (hierna: Srv)[18] en de Subsidiemodules brongerichte verduurzaming stal- en managementmaatregelen (hierna: Sbv).[19] De Srv is gericht op het definitief en onherroepelijk beëindigen van varkenshouderijlocaties in concentratiegebieden die geuroverlast veroorzaken. De varkenshouder moet de feitelijke bedrijfsactiviteiten staken en afstand doen van tenminste 80% van zijn varkensrechten. Daarnaast moet hij de noodzakelijke verzoeken doen voor intrekking of aanpassing van zijn omgevingsvergunning en zijn eventuele vergunning op basis van de Wet natuurbescherming. Verder moet hij zich contractueel verbinden tot onthouding van veehouderijactiviteiten op de huidige en andere productielocaties, en moet de productiecapaciteit op termijn worden gesloopt. De Sbv bestaat uit twee subsidiemodules gericht op de verduurzaming van veehouderijen: een module ‘Investering in niet-bewezen innovaties’ en de module ‘Investering in bewezen brongerichte innovaties’. Beide modules zijn opgenomen in de Regeling nationale EZK- en LNV-subsidies. De modules zijn voor het eerst in 2020 en daarna in februari 2021 opnieuw opengesteld. &lt;/p&gt;&lt;p&gt;Verder is noemenswaardig het onderzoek naar een nieuw systeem van stalbeoordeling. De aanleiding van dit onderzoek vormt kritiek vanuit de praktijk over de complexiteit en doorlooptijd van de procedure om te experimenteren met innovatieve staltechnieken. In het onderzoeksrapport van Rebel Economics &amp; Transactions van juni 2020 wordt geadviseerd om in te zetten op het uitvoeren van realtime metingen van emissies met sensoren om te beoordelen of emissiedoelen worden behaald.[20] Daarnaast wordt gewezen op de noodzaak van een meer integrale benadering bij het beoordelen van emissies uit stallen, meer ondersteuning van veehouders en meer verantwoordelijkheden bij de producent van de stalsystemen. De staatssecretaris verwijst in haar reactie op dit rapport naar nieuwe experimenteermogelijkheden in de eerdergenoemde 21&lt;span class="superscript"&gt;ste&lt;/span&gt; tranche van het Bu Chw.[21] Ook is aan Wageningen University &amp; Research opdracht gegeven voor het opstellen van een nieuw meetprotocol. Verder is de Taskforce versnelling innovatieproces opgericht, die op 19 november 2020 haar advies heeft uitgebracht.[22] De Taskforce adviseert verandering op drie sporen: een wettelijk systeem dat stuurt op emissiedoelen, het optimaliseren van de huidige regelgeving en werkwijzen van de proefstalprocedure, en het inrichten van pilots voor verdere innovatietrajecten. De minister heeft in haar reactie op dit advies van 5 februari 2021 onder meer aangekondigd een regie-orgaan in het leven te roepen dat het transitieproces verder zal vormgeven.[23] &lt;/p&gt;&lt;h4&gt;1.4. Overige ontwikkelingen &lt;/h4&gt;&lt;p&gt;Naast bovengenoemde aspecten zijn er nog andere ontwikkelingen die indirect verband houden met de emissie van geur vanuit veehouderijen. Zonder volledig te willen zijn, wijs ik op het eindigen van de zogenaamde ‘stoppersregeling’ in het Actieplan Ammoniak Veehouderij per 1&amp;nbsp;januari 2020 en de wijziging van emissiefactoren in bijlage 1 van de Rav[24]. Ook is door een recente wetswijziging het verbod op de pelshouderij op 8 januari 2021 (vervroegd) in werking getreden.[25] Daarnaast is in oktober 2020 de GGD-richtlijn Veehouderij en gezondheid gepubliceerd.[26] Verder zijn de resultaten bekendgemaakt van een deelonderzoek naar het voorkomen van longontstekingen rond geitenhouderijen in Gelderland, Overijssel en Utrecht.[27] Deze gezondheidsklachten kunnen naar mijn oordeel niet los worden gezien van de geurhinderproblematiek. Het onderzoek maakt deel uit van het onderzoeksprogramma VGO-III, dat naar verwachting pas eind 2024 wordt afgerond.[28] Tot slot wijs ik op wijzigen in de meststoffenwetgeving en de Regeling gerichte uitkoop veehouderijen, gericht op de vermindering van stikstofdepositie op overbelaste Natura 2000-gebieden.[29] &lt;/p&gt;&lt;p&gt;Vast staat dat de in deze paragraaf beschreven ontwikkelingen hun weerslag (zullen) hebben op de normering en aanpak van geuremissie vanuit dierenverblijven. Maar ook de rechtspraak heeft de afgelopen twee jaar niet stilgestaan.&lt;/p&gt;&lt;h3&gt;2. Geurhinder en veehouderij in de rechtspraak&lt;/h3&gt;&lt;h4&gt;2.1. Exclusief toetsingskader Wgv &lt;/h4&gt;&lt;p&gt;Wanneer een omgevingsvergunning voor de activiteit ‘milieu’ wordt verleend, vormt de Wgv het exclusieve toetsingskader voor de beoordeling van geurhinder afkomstig van dierenverblijven van veehouderijen (art. 2 lid 1 Wgv). Dit uitgangspunt is de afgelopen twee jaren in meerdere uitspraken onderstreept. In een uitspraak van 15 april 2020 ging het om een omgevingsvergunning voor het veranderen van de bestaande varkenshouderij in een vleeskalverenhouderij.[30] Het college van burgemeester en wethouders had de omgevingsvergunning gedeeltelijk geweigerd omdat niet zou worden voldaan aan de geurnorm van 14 Europese  geureenheden per kubieke meter lucht (ouE/m3). Het college baseert zijn oordeel op de geuremissiefactoren in de wijziging van de Rgv, die op dat moment in een consultatieversie waren gepubliceerd. De Afdeling bestuursrechtspraak van de Raad van State (hierna: de Afdeling) oordeelt dat de rechtbank ten onrechte het exclusieve toetsingskader van de Wgv buiten toepassing heeft gelaten. Dat op basis van algemeen aanvaarde wetenschappelijke inzichten aannemelijk is gemaakt dat het toetsingskader van Wgv ontoereikend is om onaanvaardbare risico's voor de volksgezondheid te voorkomen, vormt volgens de Afdeling geen grondslag om een wet in formele zin buiten toepassing te laten. Bovendien was onvoldoende gemotiveerd dat het toetsingskader van de Wgv ontoereikend zou zijn. Verder overweegt de Afdeling dat een vergelijking met haar eerdere uitspraak van 28 november 2018 niet opging, omdat geur afkomstig van mestverwerkingsactiviteiten buiten het exclusieve toetsingskader van de Wgv valt.[31] &lt;/p&gt;&lt;p&gt;In haar uitspraak van 22 juli 2020 bevestigt de Afdeling nogmaals het exclusieve toetsingskader van de Wgv.[32] De vraag die in deze uitspraak centraal staat is of de Wgv ruimte biedt om te anticiperen op de aankomende wijziging van de Rgv. Dat er ten tijde van de vergunningverlening (juni 2018) ernstige twijfels bestonden over het gestelde rendement van de aangevraagde luchtwassers, betekent niet dat de op dat moment in de Rgv opgenomen geuremissiefactoren buiten beschouwing mochten worden gelaten. Hierbij verwijst de Afdeling wederom naar de Wgv (en dus ook de Rgv) als exclusief toetsingskader voor het beoordelen van geurhinder van dierenverblijven van veehouderijen.[33]&lt;/p&gt;&lt;p&gt;Deze rechtspraak laat aan duidelijkheid niets te wensen over. De Afdeling hanteert een strikte toepassing van het toetsingskader van de Wgv, waarbij de rechter in beginsel geen ruimte toekomt om afwijkende geurnormen te hanteren.[34] In het vergunningenspoor anticiperen op verminderde prestatieniveaus of nieuwe wetenschappelijke inzichten in gezondheidsrisico’s bij het beoordelen van geuremissie is daarmee nagenoeg uitgesloten. De bal ligt daarvoor bij de wetgever.&lt;/p&gt;&lt;p&gt;Verder is noemenswaardig de Afdelingsuitspraak van 18 maart 2020 over een planregel over de afstand tussen gevoelige objecten en landbouwbedrijven.[35] De regeling was bedoeld als toetsingskader voor de beoordeling van aanvragen omgevingsvergunning voor bouwen. De Afdeling oordeelt – onder verwijzing naar haar uitspraak van 4 november 2015[36] – dat een regeling die voorziet in een voorafgaande toetsing aan geurnormen het wettelijke stelsel voor de beoordeling van geurhinder van landbouwbedrijven uit de Wabo, het Bor, de Wgv en het Activiteitenbesluit doorkruist. Indien op basis van het milieuspoor dus geen voorafgaande toetsing aan geurnormen plaatsvindt, kan deze toetsing dus niet alsnog via de band van het ruimtelijk spoor plaatsvinden. Het exclusieve karakter van de Wgv in het vergunningenspoor is daarmee opnieuw bevestigd. &lt;/p&gt;&lt;h4&gt;2.2. Gewijzigde rendementen luchtwassers&lt;/h4&gt;&lt;p&gt;De gewijzigde geurverwijderingsrendementen voor combi-luchtwassers zijn in meerdere procedures bij de bestuursrechter aan de orde gekomen. Een bekend voorbeeld is de uitspraak van de Afdeling van 15 januari 2020.[37] In deze procedure hebben omwonenden verzocht om de intrekking van een omgevingsvergunning van een veehouderij. Dit verzoek motiveren zij door te verwijzen naar de wijziging van de Rgv per 20 juli 2018. De Afdeling ziet zich vervolgens voor de vraag gesteld of de omgevingsvergunning uit voorzorg moet worden ingetrokken. Deze vraag beantwoordt zij ontkennend. De Afdeling bevestigt het oordeel van de rechtbank dat niet duidelijk is dat de vergunninghouder een streefpercentage van 85% geurreductie kan halen bij een optimale instelling van de luchtwassers. De ingebrachte emissieberekeningen zijn echter onvoldoende om het tegendeel aan te tonen, omdat in deze berekeningen is gerekend met een percentage van 45%. Dit percentage vormt een ‘ondergrens’. In de toelichting bij de Rgv is opgemerkt dat een gecombineerd luchtwassysteem in de praktijk ook een hoger reductiepercentage zou kunnen behalen. De gewijzigde reductiepercentages geven geen inzicht in de rendementen die in een concreet geval kunnen worden gehaald. Om die reden wordt de weigering van de intrekking in stand gelaten. Deze rechtsopvatting zie ik ook terug in latere uitspraken.[38]&lt;/p&gt;&lt;p&gt;De gewijzigde rendementen zijn ook in de lagere rechtspraak aan bod gekomen. De rechtbank Oost-Brabant oordeelde in een uitspraak van 28 januari 2020 dat de minister in redelijkheid heeft kunnen besluiten de Rgv te wijzigen en uit voorzorg de geuremissiefactoren van combiwassers gelijk te stellen met die van enkelvoudige wassers.[39] De minister had ter zitting gesteld dat zij streeft naar een spoedige aanpassing van de Rgv. De rechtbank zag daarom geen aanleiding om de wijziging van de Rgv in het kader van de zogenaamde ‘exceptieve toetsing’ onverbindend te verklaren. Ook de rechtbank Overijssel heeft zich in haar uitspraak van 13 november 2020 uitgelaten over de (on)verbindendheid van de gewijzigde Rgv.[40] De conclusie van de rechtbank is duidelijk: de Rgv is niet in strijd met hogere regelgeving, de algemene rechtsbeginselen of de algemene beginselen van behoorlijk bestuur.&lt;/p&gt;&lt;p&gt;Verder is interessant een uitspraak van de rechtbank Oost-Brabant van 1 december 2020.[41] In deze uitspraak beoordeelt de rechtbank een intrekkingsverzoek voor de bouw van een nieuwe veehouderij aan de hand van het beoordelingskader van de Afdelingsuitspraak van 15 januari 2020.[42] De rechtbank oordeelt dat er nog onzekerheid bestaat over het werkelijke rendement van de luchtwasser. Het is daarom nog te vroeg om te concluderen dat sprake is van een ontoelaatbaar milieugevolg dat noopt tot intrekking van de omgevingsvergunning. Deze onduidelijkheid is volgens de rechtbank echter geen excuus om niets te doen. Het bevoegd gezag had moeten bezien of toepassing van de BBT-conclusies voor Intensieve pluimvee- of varkenshouderij tot verdere beperking van de nadelige milieugevolgen zou leiden. &lt;/p&gt;&lt;p&gt;De onzekerheid over de feitelijke prestatieniveaus van de combi-luchtwassers komt in de rechtspraak duidelijk naar voren. Hierbij lijkt het erop dat de Afdeling het risico van het onderpresteren van de combi-luchtwassers de facto bij omwonenden legt. Bij de rechtbanken bespeur ik meer bereidheid om ondanks de onzekerheid over de exacte mate van onderpresteren te beoordelen of aanvullende maatregelen nodig zijn. Deze benadering valt vanuit het belang van omwonenden mijns inziens toe te juichen. &lt;/p&gt;&lt;h4&gt;2.3. Aanvaardbaar woon- en leefklimaat&lt;/h4&gt;&lt;p&gt;De Wgv vormt het toetsingskader voor de omgevingsvergunning milieu. Voor het beoordelen van de inpassing in of afwijking van een bestemmingsplan is het criterium van de ‘goede ruimtelijke ordening’ leidend.[43] Dit wordt voor milieugevolgen vertaald naar een ‘aanvaardbaar woon- en leefklimaat’. Bij die toets mag de raad de cumulatieve geurbelasting op geurgevoelige bestemmingen wél bij zijn beoordeling betrekken.[44] Daarbij kan niet worden volstaan met een ongemotiveerde verwijzing naar de normen uit de Wgv. De geurnormen uit de Wgv geven geen inzicht in de achtergrondbelasting op geurgevoelige objecten.[45] Voor de in de Wgv genoemde afstanden ligt dit genuanceerder: indien tussen een veehouderij en een geurgevoelig object de in de Wgv genoemde afstand wordt aangehouden, dan mag in beginsel worden aangenomen dat bij het geurgevoelige object een aanvaardbaar woon- en leefklimaat kan worden gegarandeerd.[46] Hiertegenover staat dat indien de afstanden genoemd in de Wgv of de hierop gebaseerde geurverordening niet worden aangehouden, de raad moet motiveren waarom ter plaatse van het geurgevoelig object niettemin een aanvaardbaar woon- en leefklimaat aanwezig is.[47] &lt;/p&gt;&lt;p&gt;Het bevoegd gezag beschikt dus over een zekere mate van ruimte bij de beoordeling van het aspect geur in het kader van een aanvaardbaar woon- en leefklimaat. Dat heeft de Afdeling bevestigd in haar uitspraak van 26 juni 2019 over de stalderingsregeling van de toenmalige Verordening Ruimte 2014 van de provincie Noord-Brabant (hierna: VrNB).[48] De Afdeling oordeelt in deze uitspraak dat voor de beantwoording van de vraag of het dergelijke woningen ook in het kader van de cumulatieve geurhinder als geurgevoelig aanmerkt, het college wel bevoegd maar niet verplicht is om aansluiting te zoeken bij de normen van de Wgv. De Afdeling vindt daarbij van belang dat de regeling in de VrNB geen regeling is ter uitvoering van de Wgv, maar een naast de Wgv bestaande afzonderlijke regeling. De Wgv ziet uitsluitend op de geurhinder die door de veehouderij zelf wordt veroorzaakt (oftewel de voorgrondbelasting), terwijl de regeling in de VrNB uitsluitend ziet op de cumulatieve geurhinder (oftewel de achtergrondbelasting).[49] Het bevoegd gezag moet de gemaakte keuzes voor de beoordeling van geurhinder wel goed motiveren. Daarbij mag aansluiting worden gezocht bij de Handreiking Wgv.[50] &lt;/p&gt;&lt;p&gt;In de uitspraak van 12 februari 2020 was een beroep gedaan op de onverbindendheid van de VrNB en art. 7l Bu Chw.[51] Op basis van het laatste artikel kan in afwijking van de VrNB een norm worden gesteld voor cumulatieve geurhinder. De vereniging Producenten Organisatie Varkenshouderij betoogde dat dit artikel en meerdere bepalingen in de VrNB in strijd zijn met de Wgv. De Afdeling gaat daar niet in mee.[52] Zij licht uitvoerig toe dat de Wgv geen kader biedt voor de beoordeling van de cumulatieve geurbelasting. Het beoordelen van cumulatieve geurbelasting vindt plaats in het ruimtelijk spoor, waarbij het bevoegd gezag regels mag stellen aan de cumulatieve geurhinder veroorzaakt door veehouderijen.[53] &lt;/p&gt;&lt;p&gt;In haar uitspraak van 21 oktober 2020 oordeelde de Afdeling over de geurbelasting op nabijgelegen woningen in het kader van een m.e.r.-beoordeling en om af te wijken van het bestemmingsplan.[54] In de VrNB is opgenomen dat de achtergrondbelasting op woningen in het buitengebied maximaal 20 ouE/m3 mag zijn. Een woning is overbelast als de achtergrondbelasting hoger is dan deze waarde. Op basis van V-stacksberekeningen is geconcludeerd dat vier woningen al overbelast zijn en dat één voormalige bedrijfswoning door de uitbreiding overbelast zal raken. De toename van de geurbelasting is echter beperkt en het woon- en leefklimaat van de vier woningen valt niet in een slechtere categorie. Voor de voormalige bedrijfswoning gelden afstandsnormen en heeft de wetgever het aanvaardbaar geacht dat geurbelasting op deze woning hoger is dan op woningen die geen voormalige bedrijfswoning zijn. De Afdeling volgt het college dan ook dat er geen sprake is van belangrijke nadelige gevolgen voor het milieu. Deze conclusie legt de Afdeling vervolgens ten grondslag aan de beoordeling in het kader van een goede ruimtelijke ordening. Omdat er geen belangrijke milieugevolgen zijn te verwachten in het kader van de achtergrondbelasting, en de voorgrondbelasting binnen de geldende geurnorm op basis van de gemeentelijke geurverordening blijft, heeft het bevoegd gezag in redelijkheid mogen concluderen dat de veroorzaakte geurbelasting niet in strijd is met een goede ruimtelijke ordening. In de literatuur is opgemerkt dat deze beoordelingen niet met elkaar kunnen worden gelijkgesteld.[55] Deze opmerking onderschrijf ik, maar dat neemt mijns inziens niet weg dat de m.e.r.-beoordeling wel tot op zekere hoogte van invloed kan zijn op de beoordeling in het kader van een goede ruimtelijke ordening.[56] &lt;/p&gt;&lt;h4&gt;2.4. Handhaving en intrekking omgevingsvergunning&lt;/h4&gt;&lt;p&gt;Een overzichtsartikel is niet compleet zonder aandacht te besteden aan recente handhavingsjurisprudentie. Deze jurisprudentie maakt inzichtelijk of en op welke grondslag handhavend kan worden opgetreden tegen geuroverlast. De vergunde bedrijfsvoering is daarbij doorslaggevend, zo wordt in onderstaande uitspraken opnieuw bevestigd.[57] &lt;/p&gt;&lt;p&gt;De voorzieningenrechter van de rechtbank Oost-Brabant heeft zich in zijn uitspraak van 6 juli 2020 uitgelaten over een handhavingsbesluit tegen een varkenshouderij.[58] De toezichthouder constateerde dat luchtwassers niet of verkeerd waren geplaatst en dat een brijvoerkeuken in afwijking van de vergunning was uitgevoerd. De varkenshouder betwiste niet dat hij in afwijking van de geldende omgevingsvergunning handelt, maar betoogde dat hij precies dezelfde geurbelasting veroorzaakt die is vergund. De voorzieningenrechter oordeelde dat de varkenshouder met de verleende omgevingsvergunning niet een recht op het veroorzaken van een bepaalde geurbelasting heeft gekregen, maar het recht om het bedrijf in werking te hebben conform de vergunning, met de daarin genoemde dieraantallen, stallen en stalsystemen. Bovendien zijn bij een andere indeling ook andere milieugevolgen denkbaar. In het argument van de varkenshouder wordt geen aanleiding gezien om de opgelegde lasten te schorsen. &lt;/p&gt;&lt;p&gt;In een uitspraak van 30 juli 2020 oordeelde dezelfde rechtbank over de weigering om handhavend op te treden tegen de slechte werking van een luchtwasser.[59] De vergunninghouder in deze procedure had op een van zijn stallen een niet-vergunde luchtwasser geplaatst. Dat deze luchtwasser theoretisch beter en milieuvriendelijker was dan de vergunde luchtwasser en dat waarschijnlijk een omgevingsvergunning zou zijn verleend als deze zou zijn aangevraagd, was voor de rechtbank geen reden om af te zien van handhavend optreden. De rechtbank verweet vergunninghouder dat hij voor de luchtwasser nooit een omgevingsvergunning heeft aangevraagd of heeft gemeld dat hij een andere dan de vergunde luchtwasser heeft geplaatst. Het besluit om niet handhavend op te treden werd dan ook vernietigd. &lt;/p&gt;&lt;p&gt;Verder zijn er meerdere uitspraken gewezen over verzoeken tot intrekking van een eenmaal verleende omgevingsvergunning. Een mooi overzicht van het beoordelingskader voor dergelijke intrekkingsverzoeken is opgenomen in de uitspraak van de rechtbank Oost-Brabant van 1 december 2020.[60]Art. 2.33 lid 1 onder d Wabo verplicht het bevoegd gezag om een omgevingsvergunning in te trekken als er sprake is van ontoelaatbare milieugevolgen. Daarbij beschikt het bevoegd gezag over (enige) beoordelingsruimte. Dit ligt anders indien het intrekkingsverzoek door de vergunninghouder is ingediend (art. 2.33 lid 3 Wabo).[61] Daarnaast kan een omgevingsvergunning worden ingetrokken als deze gedurende drie jaar onbenut is gelaten (art. 2.33 lid 2 onder a Wabo). Dit betreft een discretionaire bevoegdheid. De enkele omstandigheid dat niet aannemelijk is gemaakt dat een omgevingsvergunning alsnog binnen korte termijn zal worden benut, is in dat kader al voldoende om de intrekking van de vergunning te rechtvaardigen.[62] Verder is van belang dat bij de intrekkingsbeslissing alle betrokken belangen tegen elkaar zijn afgewogen, waaronder het belang van bescherming van het milieu en de financiële belangen van de vergunninghouder.[63] Deze laatstgenoemde belangen zijn niet zonder meer zwaarwegend, laat staan doorslaggevend.[64]&lt;/p&gt;&lt;h4&gt;2.5. Geurbeheersplan&lt;/h4&gt;&lt;p&gt;Het college moet op grond van art. 2.14 lid 1 onder c sub 1 Wabo in acht nemen dat bij het verlenen van een omgevingsvergunning voor de activiteit ‘milieu’ de voor die inrichting in aanmerking komende best beschikbare technieken (BBT) in de inrichting worden toegepast. Voor de beoordeling van geurhinder zijn daarbij met name de BBT-conclusies voor intensieve pluimvee- of varkenshouderij van belang.[65] Een onderdeel van deze BBT-conclusies is het opstellen van een geurbeheersplan om geurhinder van veehouderijen te voorkomen en anders te beperken (BBT 12). Andere onderdelen zijn de toepassing van specifieke technieken (BBT 13) en de monitoring van geuremissies (BBT 26). BBT 12 en 26 zijn alleen van toepassing op situaties waarbij geurhinder bij gevoelige receptoren wordt verwacht of is onderbouwd.&lt;/p&gt;&lt;p&gt;De vraag is hoe toepassing van de BBT-conclusies zich verhoudt met de Wgv als exclusief toetsingskader voor geurhinder van dierenverblijven. De Wgv voorziet immers niet in het opstellen van een geurbeheersplan bij de beoordeling van een omgevingsvergunningaanvraag. In haar uitspraak van 22 juli 2020 oordeelde de Afdeling dat als voldaan wordt aan de Wgv, ervan moet worden uitgegaan dat er geen geurhinder bij gevoelige receptoren wordt verwacht of is onderbouwd.[66] In dat geval is BBT 12 niet toepasbaar en kan er dus geen geurbeheersplan worden voorgeschreven. Deze rechtsopvatting is door de Afdeling nader ‘gepreciseerd’ in haar uitspraak van 23 december 2020.[67] In deze uitspraak overweegt de Afdeling dat het bevoegd gezag op grond van art. 2 lid 2 Wgv bij de beslissing op de aanvraag ook de BBT in acht moet nemen. De Afdeling stelt vervolgens dat appellant Stichting MOB niet heeft onderbouwd en evenmin anderszins aannemelijk is geworden dat er sprake is van geurhinder bij gevoelige receptoren op grond waarvan een geurbeheersplan moet worden voorgeschreven. Hierbij neemt de Afdeling in aanmerking dat van het vergunde type luchtwasser niet is gebleken dat het bijbehorende rendement niet zou worden gehaald. Ook biedt het Activiteitenbesluit milieubeheer handvatten om de goede werking van het gekozen luchtwassysteem te waarborgen. Deze wetsuitleg komt ook terug in een uitspraak van 10 februari 2021[68]. In die uitspraak werd ook aangevoerd dat een geurbeheersplan moest worden voorgeschreven. De Afdeling overweegt dat wordt voldaan aan de normen van de Wgv en dat niet aannemelijk is gemaakt dat in dit geval niettemin sprake is van geurhinder bij gevoelige receptoren. Hierbij neemt de Afdeling in aanmerking dat niet is gebleken dat in de V-stacks geurberekening gevoelige receptoren buiten beschouwing zijn gelaten, en dat ruimschoots wordt voldaan aan de norm van art. 3 lid 1 Wgv. Verder was er geen reden om aan te nemen dat de voorgeschreven geurreductie van 45% door de luchtwassers niet zou kunnen worden gehaald. Tot slot wijst de Afdeling ook in deze uitspraak op de mogelijkheden van het Activiteitenbesluit om de goede werking van luchtwassers te waarborgen.&lt;/p&gt;&lt;p&gt;De uitspraak van 22 juli 2020 vind ik opmerkelijk.[69] Art. 2 lid 2 Wgv bepaalt dat het exclusieve toetsingskader van art. 3 tot en met 9 Wgv niet geldt indien de omgevingsvergunning op grond van art. 2.14 lid 1 onder c sub 1 Wabo moet worden geweigerd omdat de BBT niet zijn toegepast. Deze omissie in de uitspraak lijkt de Afdeling te hebben willen herstellen in haar uitspraak van 23 december 2020. Een tweede aandachtspunt is de interpretatie van de beperking dat BBT 12 en 26 alleen van toepassing zijn als geurhinder bij gevoelige receptoren wordt verwacht of is onderbouwd. Daarvoor zijn volgens de Afdeling de geurnormen uit de Wgv leidend. Wordt aan deze geurnormen voldaan, dan is in beginsel geen geurhinder op gevoelige receptoren te verwachten. In de uitspraak van 10 februari 2021 verwijst de Afdeling naar de geurnormen van art. 3 &lt;span class="italic"&gt;lid 1&lt;/span&gt; Wgv. Dit roept de vraag op of bij overbelaste situaties in de zin van art. 3 &lt;span class="italic"&gt;lid 4&lt;/span&gt; Wgv (toepassing 50%-regeling) wel de noodzaak bestaat om een geurbeheersplan voor te schrijven. De rechtbank Oost-Brabant beantwoordt in haar uitspraken van 30 december 2019 en 1 december 2020 deze vraag bevestigend.[70] De rechtbank verduidelijkt deze opvatting in haar uitspraak van 15 februari 2021 en overweegt dat een verwijzing naar de Afdelingsuitspraak van 23 december 2020 niet opgaat, omdat in die procedure geen sprake was van een overbelaste situatie.[71] Naar mijn oordeel doet deze rechtsopvatting van de rechtbank recht aan de strekking van BBT 12 en het belang bij het oplossen van overbelaste geursituaties. Ik ben benieuwd of de Afdeling dit oordeel van de rechtbank in haar toekomstige rechtspraak zal volgen. &lt;/p&gt;&lt;h3&gt;3. Onrechtmatige geurhinder&lt;/h3&gt;&lt;h4&gt;3.1. Geurhinder en de civiele rechter&lt;/h4&gt;&lt;p&gt;De aanpak van overbelaste situaties is een van de aanbevelingen van het advies van de Commissie geurhinder en veehouderij. De commissie signaleert dat veel veehouders beschikken over vergunde rechten op basis waarvan zij hun bedrijfsactiviteiten mogen uitoefenen. Omwonenden en milieuorganisaties die tegen overmatige geurbelasting als gevolg van deze bedrijfsactiviteiten willen opkomen, worden dan geconfronteerd met een bedrijfsvoering die akkoord is bevonden op basis van de geldende publiekrechtelijke regelgeving. Zij die de onherroepelijke omgevingsvergunning alsnog willen aanvechten moeten dan het bevoegd gezag verzoeken om wijziging of intrekking van de vergunning. Daarbij laat de rechtspraak die is besproken in paragraaf 2 van deze bijdrage zien dat dergelijke verzoeken niet zonder meer worden gehonoreerd. &lt;/p&gt;&lt;p&gt;Omwonenden die stellen dat zij onaanvaardbare geurhinder ervaren kunnen zich ook wenden tot de civiele rechter. De grondslag van een dergelijke vordering is art. 6:162 Burgerlijk Wetboek (BW), doorgaans gelezen in combinatie met art. 5:37 BW. Dit artikel bepaalt dat de eigenaar van een erf niet in een mate of op een onrechtmatige wijze hinder mag toebrengen aan eigenaren van andere erven, zoals door het verspreiden van stank. Of de veroorzaakte hinder onrechtmatig is, is volgens vaste rechtspraak afhankelijk van de aard, de ernst en de duur van de hinder en de daardoor veroorzaakte schade in verband met de verdere omstandigheden van het geval, waaronder de plaatselijke omstandigheden.[72] De vraag die vervolgens centraal staat is of de vergunninghouder zich kan disculperen met een beroep op een onherroepelijk geworden omgevingsvergunning. Dat is in beginsel niet het geval. Zo heeft de Hoge Raad in een arrest van 11 juni 2017 eerdere rechtspraak bevestigd waaruit volgt dat het beschikken over of juist het ontbreken van een publiekrechtelijk vereiste vergunning niet zonder meer bepalend is voor het antwoord op de vraag of jegens een bepaalde derde sprake is geweest van onrechtmatige hinder.[73] Het oordeel dat de rechter mag uitgaan van het feitelijke geurhinderniveau berekend naar actuele objectieve maatstaven, wordt door de Hoge Raad in stand gelaten. De Hoge Raad overweegt dat de destijds geldende regelgeving geen bruikbare milieutechnische inzichten bood voor de vaststelling van het feitelijke geurhinderniveau.[74] &lt;/p&gt;&lt;p&gt;In latere procedures is gediscussieerd over de vraag of de civiele rechter een veehouder kan verplichten tot aanvullende maatregelen om de geurbelasting op geurgevoelige objecten te verlagen. Het gaat hierbij regelmatig om de situatie dat de veehouder beschikt over een rechtsgeldige omgevingsvergunning op basis waarvan zijn vergunde bedrijfsactiviteiten resulteren in een hogere geurbelasting dan op grond van de artikelen 3 lid 1 Wgv is toegestaan. De meningen zijn hierover verdeeld. Dit kan worden geïllustreerd aan de hand van het arrest van 24 juli 2020 van het Gerechtshof Arnhem-Leeuwarden.[75] Omwonenden hadden in eerste aanleg een verklaring voor recht gevorderd, inhoudende dat de geurbelasting maximaal 14 ouE/m3 mocht bedragen. De rechtbank Gelderland had deze verklaring voor recht toegewezen en bepaald dat deze norm uit art. 3 lid 1 Wgv maatgevend is bij het beperken van de geurhinder tot een aanvaardbaar geurhinderniveau.[76] Dit oordeel baseerde de rechtbank op het feit dat de Wgv het exclusief toetsingskader is voor het beoordelen van geurhinder vanuit dierenverblijven van veehouderijen. De rechtbank veroordeelde de vergunninghouder ook om feitelijke maatregelen te treffen om de geurbelasting op de woningen te verlagen naar 14,0 ouE/m3 en om de schade van de omwonenden te vergoeden. De uitspraak had daarmee verstrekkende gevolgen voor de veehouder in kwestie. In hoger beroep vaart het hof op dit onderdeel een andere koers. Het hof oordeelt dat op basis van een eerdere vergunning uit 2007 een hogere geurnorm gold, en dat vanaf deze datum getoetst moet worden aan deze hogere (vergunde) geurnorm. Vervolgens heeft het hof beoordeeld op welke momenten de feitelijke geurbelasting hoger was dan de op dat moment vergunde geurbelasting. Hierbij was bepalend dat de veehouder heeft nagelaten concreet en cijfermatig toe te lichten dat hij conform de verleende omgevingsvergunningen zou hebben gehandeld. Dit brengt het hof tot het oordeel dat de overschrijdingen van de vergunde geurbelasting onrechtmatig is jegens bewoners van drie adressen. &lt;/p&gt;&lt;p&gt;Het arrest van 24 juli 2020 is een belangrijke graadmeter voor de beoordeling van onrechtmatige (geur)hindervorderingen door de civiele rechter. Duidelijk is geworden dat een onherroepelijke omgevingsvergunning de vergunninghouder in beginsel niet vrijwaart, maar dat vergunde rechten toch belangrijk kunnen zijn bij het bepalen van de (on)rechtmatigheid van de geuruitstoot op geurgevoelige objecten. Dit oordeel vind ik niet onbegrijpelijk. Ik stel wel vast dat het hof in haar arrest nauwelijks motiveert waarom moet worden getoetst aan de vergunde geurnormen, en niet aan de geurnormen in de Wgv. Een genuanceerder oordeel op dit onderdeel, onder verwijzing naar het arrest van de Hoge Raad van 11 juni 2017, zou mijns inziens meer recht doen aan het feit dat een vergunde overbelaste situatie nu eenmaal kan leiden tot (zeer) ernstige geurhinder. De citaten van omwonenden in het rapport van de Commissie geurhinder en veehouderij spreken op dit punt boekdelen.[77]&lt;/p&gt;&lt;h4&gt;3.2. Onrechtmatige geurregelgeving?&lt;/h4&gt;&lt;p&gt;Tot slot wijs ik nog op een aanstaande procedure. Een groep omwonenden heeft in samenwerking met het Brabants Burgerplatform de Staat gedagvaard vanwege de – in hun ogen – gebrekkige geurregelgeving. De omwonenden vorderen een verklaring voor recht, inhoudende dat de Staat onrechtmatig handelt zolang hij de huidige geurregelgeving, en in het bijzonder de normering voor geurbelasting op grond van de Wgv, in stand laat. Daarnaast wordt gevorderd dat de Staat maatregelen treft om de geurconcentratie in de leefomgeving van omwonenden te beperken tot maximaal 5 ouE/m3. De rechtbank Den Haag heeft nog geen oordeel gegeven over de vordering, maar het lijkt mij duidelijk dat de omwonenden van goeden huize moeten komen. Toewijzing van de vordering zou immers verregaande gevolgen kunnen hebben voor de normering van geuremissie en daarmee ook voor de bedrijfsvoering van veel agrariërs. Ik ben dan ook benieuwd naar de uitkomst van deze procedure. &lt;/p&gt;&lt;h3&gt;4. Afronding&lt;/h3&gt;&lt;p&gt;In deze bijdrage heb ik een overzicht gegeven van de belangrijkste ontwikkelingen van de afgelopen twee jaren. Deze ontwikkelingen zijn talrijk, en hebben niet allemaal een plaats kunnen krijgen in dit artikel. Dat geldt ook voor de onderwerpen met (in)directe raakvlakken aan geurhinder, zoals de rechtspraak over het toetsingskader voor endotoxinen.[78] Niettemin is duidelijk dat de normering en regulering van geurhinder van veehouderijen ook de komende jaren onderwerp van gesprek zal blijven. De toekomstige ontwikkelingen op het gebied van wetgeving, beleid én rechtspraak zie ik daarom met belangstelling tegemoet.&lt;/p&gt;</content><legacyfootnotes/><footnotes><footnote>1 Jeroen Niederer is advocaat bij Dirkzwager legal &amp; tax in Arnhem. Hij bedankt mr. H. Zeilmaker voor haar constructieve opmerkingen bij het schrijven van dit artikel.</footnote><footnote>2 Deze bijdrage is afgesloten op 14 maart 2021.</footnote><footnote>3 Luchtwassystemen waarin meerdere wasstappen worden gecombineerd.</footnote><footnote>4 R.W. Melse, G.M. Nijeboer en N.W.M. Ogink, &lt;span class="italic"&gt;Evaluatie geurverwijdering door luchtwassystemen bij stallen. Deel&amp;nbsp;2: Steekproef rendement luchtwassers in de praktijk. Rapport 1082&lt;/span&gt;, Wageningen: Wageningen Livestock Research 2018 (online).</footnote><footnote>5 &lt;span class="italic"&gt;Stcrt&lt;/span&gt;. 2018, nr. 39679.</footnote><footnote>6 R.W. Melse en N.W.M. Ogink, &lt;span class="italic"&gt;Metingen aan twee biologische combi-luchtwassers door twee geurlaboratoria. Rapport 1172&lt;/span&gt;, Wageningen: Wageningen Livestock Research 2019 (online).</footnote><footnote>7 &lt;span class="italic"&gt;Kamerstukken II &lt;/span&gt;2019/20, 29383, nr. 345, p. 5.</footnote><footnote>8 Commissie geurhinder veehouderijen, &lt;span class="italic"&gt;Adviesrapport Geur bekennen. Combi-luchtwassers, varkenshouderijen en geurhinder&lt;/span&gt;, Den Haag: Overlegorgaan Fysieke Leefomgeving 2019 (online).</footnote><footnote>9 &lt;span class="italic"&gt;Kamerstukken II &lt;/span&gt;2018/19, 29383 en 28973, nr. 319; &lt;span class="italic"&gt;Kamerstukken II &lt;/span&gt;2018/19, 29383 en 28973, nr. 333.</footnote><footnote>10 R.W. Melse en N.W.M. Ogink, &lt;span class="italic"&gt;Metingen aan twee biologische combi-luchtwassers door twee geurlaboratoria. Rapport 1172&lt;/span&gt;, Wageningen: Wageningen Livestock Research 2019 (online).</footnote><footnote>11 Art. 8.9 Besluit kwaliteit leefomgeving (versie februari 2021).</footnote><footnote>12 Op basis van deze regeling is het mogelijk dat in een overbelaste situatie een omgevingsvergunning wordt verleend voor de wijziging van het aantal dieren, mits een geurbelastingreducerende maatregel wordt genomen en de toename van de geurbelasting niet meer bedraagt dan de helft van de vermindering van de geurbelasting die het gevolg zou zijn van de toegepaste geurbelastingreducerende maatregel bij het eerder vergunde veebestand.</footnote><footnote>13 Art. 7af lid 14 Bu Chw. Art. 7af zal uitsluitend van toepassing zijn binnen de provincies Gelderland, Limburg en Noord-Brabant. Het experiment waarmee invulling wordt gegeven aan een onderdeel van het Schone Lucht Akkoord (SLA), tussen de Rijksoverheid en verschillende provincies en gemeenten.</footnote><footnote>14 Ik wijs op lid 3 van dit artikel, dat het mogelijk maakt om strengere eisen te stellen dat het Besluit emissiearme huisvesting verplicht, en lid 6, dat het mogelijk maakt om de voorschriften van een omgevingsvergunning te wijzigen vanwege het voorschrijven de maatregelen op grond van lid 3.</footnote><footnote>15 &lt;span class="italic"&gt;Stcrt. &lt;/span&gt;2020, nr. 7147.</footnote><footnote>16 &lt;span class="italic"&gt;Kamerstukken II &lt;/span&gt;2018/19, 28973, nr. 218.</footnote><footnote>17 De uitwerking van deze stappen zal plaatsvinden in afzonderlijke sectorplannen van de vijf grote dierlijke sectoren (melkvee, pluimvee, varkens, kalveren en melkgeiten).</footnote><footnote>18 &lt;span class="italic"&gt;Stcrt&lt;/span&gt;. 2019, nr. 55830.</footnote><footnote>19 &lt;span class="italic"&gt;Stcrt&lt;/span&gt;. 2020, nr. 27006; &lt;span class="italic"&gt;Stcrt&lt;/span&gt;. 2020, nr. 31403.</footnote><footnote>20 M. Kort e.a., &lt;span class="italic"&gt;Een nieuw systeem van stalbeoordeling Hoe verbeteren we het proces voor beoordeling van emissies in stallen?&lt;/span&gt;, Rotterdam: Rebel Economics &amp; Transactions bv 2020 (online).</footnote><footnote>21 &lt;span class="italic"&gt;Kamerstukken II&lt;/span&gt; 2019/20, 29383, nr. 345. De experimenteermogelijkheden zijn opgenomen in het voorgestelde art. 7ae Bu Chw.</footnote><footnote>22 R. Tijssens e.a., &lt;span class="italic"&gt;Ruimte voor ondernemerschap en innovatie. Advies Taskforce Versnelling Innovatieproces Stalsystemen&lt;/span&gt;, Den Haag: Taskforce Versnelling Innovatieproces Stalsystemen 2020 (online).</footnote><footnote>23 &lt;span class="italic"&gt;Kamerstukken II &lt;/span&gt;2020/21, 29383, nr. 357.</footnote><footnote>24 &lt;span class="italic"&gt;Stcrt&lt;/span&gt;. 2017, nr. 69963; &lt;span class="italic"&gt;Stcrt&lt;/span&gt;. 2020, nr. 60222; &lt;span class="italic"&gt;Stcrt&lt;/span&gt;. 2021, nr. 7734.</footnote><footnote>25 &lt;span class="italic"&gt;Stcrt&lt;/span&gt;. 202, nr. 555.</footnote><footnote>26 R. Nijdam e.a., &lt;span class="italic"&gt;GGD-richtlijn medische milieukunde. Veehouderij en gezondheid. RIVM-rapport 2020-0092&lt;/span&gt;, Bilthoven: Rijksinstituut voor Volksgezondheid 2020 (online).</footnote><footnote>27 L. Smit e.a., &lt;span class="italic"&gt;Veehouderij en Gezondheid Omwonenden III Longontsteking in de nabijheid van geitenhouderijen in Gelderland, Overijssel en Utrecht&lt;/span&gt;, Utrecht: Institute for Risk Assessment Sciences (IRAS) 2019 (online).</footnote><footnote>28 Brief Minister van Landbouw, Natuur en Voedselkwaliteit 9 maart 2021, kenmerk DGA-DAD / 21035401.</footnote><footnote>29 &lt;span class="italic"&gt;Stb&lt;/span&gt;. 2019, nr. 520; &lt;span class="italic"&gt;Stcrt&lt;/span&gt;. 2020, nr. 57568.</footnote><footnote>30 ABRvS 15 april 2020, ECLI:NL:RVS:2020:1069, &lt;span class="italic"&gt;JM&lt;/span&gt; 2020/77, m.nt. F.A.M. van de Ven.</footnote><footnote>31 ABRvS 28 november 2018, ECLI:NL:RVS:2018:3885.</footnote><footnote>32 ABRvS 22 juli 2020, ECLI:NL:RVS:2020:1741, &lt;span class="italic"&gt;JM&lt;/span&gt; 2020/107, m.nt. F.A.M. van de Ven.</footnote><footnote>33 Voor vergunningaanvragen die zijn ingediend na de inwerkingtreding van de gewijzigde reductiepercentages ligt dit uiteraard anders. Daarbij is geen overgangsrecht opgenomen, zodat deze gewijzigde percentages met onmiddellijke ingang in werking zijn getreden. Zie: ABRvS 26 augustus 2020, ECLI:NL:RVS:2020:2054.</footnote><footnote>34 Deze rechtsopvatting lijkt af te wijken van bv. de eerdere opvatting van de rechtbank Oost-Brabant in de uitspraak van 14 maart 2019, ECLI:NL:RBOBR:2019:1343, r.o. 3.4.</footnote><footnote>35 ABRvS 18 maart 2020, ECLI:NL:RVS:2020:817, &lt;span class="italic"&gt;M en R&lt;/span&gt; 2020/76, m.nt. S. Hillegers.</footnote><footnote>36 ABRvS 4 november 2015, ECLI: NL:RVS:2015:3394, r.o. 3.4.</footnote><footnote>37 ABRvS 15 januari 2020, ECLI:NL:RVS:2020:108, &lt;span class="italic"&gt;JM&lt;/span&gt; 2020/78, m.nt. F.A.M. van de Ven.</footnote><footnote>38 ABRvS 15 april 2020, ECLI:NL:RVS:2020:1081; ABRvS 21 oktober 2020, ECLI:NL:RVS:2020:2463, &lt;span class="italic"&gt;JM 2020&lt;/span&gt;/147, m.nt. S.M. van Velsen en F.A.M. van de Ven.</footnote><footnote>39 Rb. Oost-Brabant 28 januari 2020, ECLI:NL:RBOBR:2020:423, &lt;span class="italic"&gt;JM &lt;/span&gt;2020/65, m.nt. P.B. Bokelaar.</footnote><footnote>40 Rb. Overijssel 13 november 2020, ECLI:NL:RBOVE:2020:3776.</footnote><footnote>41 Rb. Oost-Brabant 1 december 2020, ECLI:NL:RBOBR:2020:5970.</footnote><footnote>42 ABRvS 15 januari 2020, ECLI:NL:RVS:2020:108, r.o. 8.1,&lt;span class="italic"&gt; JM&lt;/span&gt; 2020/78, m.nt. F.A.M. van de Ven. Zie ook: Rb. Oost-Brabant 22 februari 2019, ECLI:NL:RBOBR:2019:1040, r.o. 6.4.</footnote><footnote>43 Idem voor de beoordeling van een aanvraag voor een omgevingsvergunning om af te wijken van een bestemmingsplan (art. 2.1 lid 1 onder c Wabo), waarbij het college van B&amp;W het bevoegd gezag is.</footnote><footnote>44 ABRvS 8 juli 2020, ECLI:NL:RVS:2020:1608, r.o. 2.6.</footnote><footnote>45 ABRvS 19 februari 2020, ECLI:NL:RVS:2020:498, r.o. 5.2.</footnote><footnote>46 ABRvS 24 oktober 2012, ECLI:NL:RVS:2012:BY1045, r.o. 2.4.9; ABRvS 28 augustus 2019, ECLI:NL:RVS:2019:2895, r.o. 14.6.</footnote><footnote>47 ABRvS 9 oktober 2019, ECLI:NL:RVS:2019:3417, r.o. 49.2. Zie voor de overwegingen over het weiden van vee in deze uitspraak: &lt;span class="italic"&gt;TvAR&lt;/span&gt; 2019/8008, m.nt. P.P.A. Bodden.</footnote><footnote>48 ABRvS 26 juni 2019, ECLI:NL:RVS:2019:1990, &lt;span class="italic"&gt;JM &lt;/span&gt;2020/79, m.nt. P.B. Bokelaar. De VrNB is thans vervangen door de Interim Omgevingsverordening Noord-Brabant.</footnote><footnote>49 Dit is niet anders indien door toepassing van de normen uit de VrNB de voorgrondbelasting zal afnemen. Zie in dit verband: ABRvS 9 september 2020, ECLI:NL:RVS:2020:2203, r.o. 7.6.</footnote><footnote>50 ABRvS 30 december 2020, ECLI:NL:RVS:2020:3138, r.o. 6.5.3.</footnote><footnote>51 ABRvS 12 februari 2020, ECLI:NL:RVS:2020:452. Zie voor een uitvoerige beschouwing op de VrNB: P.B.&amp;nbsp;Bokelaar, ‘De verordening ruimte Noord-Brabant getoetst’, &lt;span class="italic"&gt;JM &lt;/span&gt;2020/86, p. 990-1005.</footnote><footnote>52 De Afdeling overweegt wel dat de regels over de jaargemiddelde fijnstofconcentratie (PM10) in de VrNB onverbindend zijn wegens strijd met de Wet milieubeheer.</footnote><footnote>53 Vgl.: ABRvS 25 maart 2020, ECLI:NL:RVS:2020:881, r.o. 12.1.</footnote><footnote>54 ABRvS 21 oktober 2020, ECLI:NL:RVS:2020:2463, &lt;span class="italic"&gt;JM 2020&lt;/span&gt;/147, m.nt. S.M. van Velsen en F.A.M. van de Ven.</footnote><footnote>55 F.A.M. van de Ven, annotatie bij ABRvS 21 oktober 2020, ECLI:NL:RVS:2020:2463, &lt;span class="italic"&gt;JM&lt;/span&gt; 2020/147. De annotator betoogt dat in elk geval getoetst had moeten worden aan de 20%-norm voor cumulatieve geurhinder uit de VrNB. Uit de uitspraak volgt niet of dat hier is gebeurd.</footnote><footnote>56 Vgl.: ABRvS 11 september 2019, ECLI:NL:RVS:2019:3109, r.o. 4.3; ABRvS 25 november 2020, ECLI:NL:RVS:2020:2819, 10.4.</footnote><footnote>57 Vgl.: Rb. Oost-Brabant 25 juli 2014, ECLI:NL:RBOBR:2014:3395, r.o. 5.4.</footnote><footnote>58 Rb. Oost-Brabant (vzr.) 6 juli 2020, ECLI:NL:RBOBR:2020:3376.</footnote><footnote>59 Rb. Oost-Brabant 30 juli 2020, ECLI:NL:RBOBR:2020:3736, &lt;span class="italic"&gt;JM &lt;/span&gt;2020/134, m.nt. F.A.M. van de Ven.</footnote><footnote>60 Rb. Oost-Brabant 1 december 2020, ECLI:NL:RBOBR:2020:5970, r.o. 4.2.</footnote><footnote>61 Rb. Oost-Brabant 27 maart 2020, ECLI:NL:RBOBR:2020:1699, r.o. 8.5; Rb. Oost-Brabant 10 augustus 2020, ECLI:NL:RBOBR:2020:3959, r.o. 7.3.</footnote><footnote>62 ABRvS 17 april 2019, ECLI:NL:RVS:2019:1215, r.o. 6.1; ABRvS 20 januari 2021, ECLI:NL:RVS:2021:69, r.o. 6.1.</footnote><footnote>63 ABRvS 27 december 2017, ECLI:NL:RVS:2017:3583, r.o. 3.1.</footnote><footnote>64 Vgl.: Rb. Oost-Brabant 18 december 2020, ECLI:NL:RBOBR:2020:6264, r.o. 5.4.</footnote><footnote>65 Uitvoeringsbesluit (EU) 2017/302 van 15 februari 2017 tot vaststelling van BBT-conclusies (beste beschikbare technieken) op grond van Richtlijn 2010/75/EU van het Europees Parlement en de Raad, voor intensieve pluimvee- of varkenshouderij (&lt;span class="italic"&gt;PbEU&lt;/span&gt; 2017, L 43/231).</footnote><footnote>66 ABRvS 22 juli 2020, ECLI:NL:RVS:2020:1741, &lt;span class="italic"&gt;JM&lt;/span&gt; 2020/107, m.nt. F.A.M. van de Ven.</footnote><footnote>67 ABRvS 23 december 2020, ECLI:NL:RVS:2020:3101. Zie over de overwegingen over de planologische aanvaardbaarheid van de ontwikkeling in deze uitspraak: &lt;span class="italic"&gt;JM&lt;/span&gt; 2021/28, m.nt. B. de Haan en J.J. Molenaar.</footnote><footnote>68 ABRvS 10 februari 2021, ECLI:NL:RVS:2021:277.</footnote><footnote>69 In deze uitspraak was nota bene sprake van een overbelaste situatie als bedoeld in art. 3 lid 4 Wgv.</footnote><footnote>70 Rb. Oost-Brabant 30 december 2019, ECLI:NL:RBOBR:2019:7440; Rb. Oost-Brabant 1 december 2020, ECLI:NL:RBOBR:2020:5970, r.o. 8.9.</footnote><footnote>71 Rb. Oost-Brabant 15 februari 2021, ECLI:NL:RBOBR:2021:570, r.o. 5.6.</footnote><footnote>72 HR 3 mei 1991, ECLI:NL:HR:199:ZC0235, &lt;span class="italic"&gt;NJ&lt;/span&gt; 1991/476.</footnote><footnote>73 HR 11 juni 2017, ECLI:NL:HR:2017:1106. Vgl.: HR 21 oktober 2005, ECLI:NL:HR:2005:AT8823, &lt;span class="italic"&gt;NJ&lt;/span&gt; 2006/418 en HR 2 september 2011 ECLI:NL:HR:2011:BQ5099, &lt;span class="italic"&gt;NJ&lt;/span&gt; 2011/392.</footnote><footnote>74 De Hoge Raad verwijst hierbij ook naar de Memorie van Toelichting bij de Wgv. Zie: &lt;span class="italic"&gt;Kamerstukken II&lt;/span&gt; 2005/06, 30453, nr. 3, p. 2 en 3.</footnote><footnote>75 Hof Arnhem-Leeuwarden 24 juli 2020, ECLI:NL:GHARL:2020:5772. Zie in het bijzonder: r.o. 4.3.</footnote><footnote>76 Rb. Gelderland 20 december 2017, ECLI:NL:RBGEL:2017:6442.</footnote><footnote>77 Commissie geurhinder veehouderijen, &lt;span class="italic"&gt;Adviesrapport Geur bekennen. Combi-luchtwassers, varkenshouderijen en geurhinder&lt;/span&gt;, Den Haag: Overlegorgaan Fysieke Leefomgeving 2019 (online), p.&amp;nbsp;21.</footnote><footnote>78 Zie onder meer: ABRvS 27 februari 2019, ECLI:NL:RVS:2019:644; ABRvS 18 maart 2020, ECLI:NL:RVS:2020:801; ABRvS 19 augustus 2020, ECLI:NL:RVS:2020:1979; ABRvS 11 november 2020, ECLI:NL:RVS:2020:2695.</footnote></footnotes><auteurs>mr. J.L.G. Niederer</auteurs><published>2021-04-10 11:32:16</published><modified>2021-04-12 10:06:14</modified><editiondate>2021-04-10</editiondate><htmlpath>https://denhollander.info/artikel/16621</htmlpath></article>
</articles></edition>