<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2012</searchword><id>9710</id><udhid>UDH:TvAR/9710</udhid><titel>Rechtspraak 5680. Van Sloun/Ritzen c.s. (TvAR 2012/5680)</titel><searchwords><searchword>TvAR 2/2012</searchword><searchword>TvAR 2012/5680</searchword><searchword>UDH:TvAR/9710</searchword></searchwords><attachments><attachment><name>TvAR2012_02_06_5680.pdf</name><extention>pdf</extention><url>https://denhollander.info/download/8437/ci</url></attachment></attachments><inleiding>Pachtovereenkomst m.b.t. los land voor de duur van zes jaar. Falende grieven verpachter tegen door de grondkamer gewijzigde pachtprijs. &#13;
</inleiding><content>Het geding in eerste aanleg &#13;
De grondkamer Zuid heeft bij beschikking van 18 maart 2011, waarvan afschrift aan partijen is verzonden op 19 april 2011, met betrekking tot de, blijkens de daarop geplaats­te stempel op 25 februari 2010 (in de beschikking is ver­meld : 14 juni 2010) bij haar ter goedkeuring ingekomen, bij vonnis van de pachtkamer van de rechtbank van Maastricht, sector kanton, locatie Sittard-Geleen, van 27 mei 2009, schriftelijk vastgelegde pachtovereenkomst tussen partijen met betrekking tot de percelen landbouwgrond, kadastraal bekend gemeente Bingelrade, sectie C nr. 94, groot 0.70.10 ha en gemeente Bingelrade, sectie C, nr. 95, groot 1.67.80 ha, zulks voor de duur van 6 jaar, ingaande 2 mei 1999 en met “een jaarlijkse pachtprijs van laatstelijk € 1.154,00 per ha”, als volgt beslist: &#13;
”De overeengekomen pachtprijs wordt gewijzigd in € 1.295,- per jaar met ingang van 2 mei 1999, in € 1.430,- per jaar met ingang van 2 mei 2002, in € 1.788,- per jaar met ingang van 2 mei 2008 en in € 1.699,- per jaar met ingang van 2 mei 2010. &#13;
De aldus gewijzigde overeenkomst wordt goedgekeurd”. &#13;
Voormelde beschikking is in fotokopie aan deze beschikking gehecht. Daarnaar wordt verwezen voor de procesgang in eerste aanleg en de bij de beschikking gegeven motivering. &#13;
Het geding in hoger beroep &#13;
Verpachter is bij een op 10 mei 2011 ter griffie ingekomen beroepsschrift in beroep gekomen van voormelde beschik­king, met verzoek die beschikking te vernietigen en (naar de Centrale Grondkamer begrijpt:) opnieuw te beschikken met inachtneming van het door hem aangevoerde. Pachters heb­ben geen gebruik gemaakt van de mogelijkheid om een ver­weerschrift in te dienen. Wel hebben zij zich bij hun reac­tie op het rapport van deskundigen mede uitgelaten over de door verpachter aangevoerde grieven. &#13;
De grieven &#13;
Verpachter heeft de volgende grieven aangevoerd: &#13;
Grief 1 &#13;
Ten onrechte heeft de grondkamer Zuid de verklaringen van de heer Stoffels meegewogen bij het geven van de beschik­king. De grondkamer Zuid dient de bezwaren van verpach­ter geheel te handhaven en uit te voeren. &#13;
Grief 2 &#13;
Ten onrechte heeft de grondkamer Zuid de pachtprijs per ha. met ingang van 2 mei 1999 bepaald op € 544,54. De taxa­teur heeft in zijn taxatierapport geen enkel minpunt vermeld om deze door de grondkamer Zuid bepaalde pachtprijs te rechtvaardigen. &#13;
Grief 3 &#13;
Ten onrechte handhaaft de grondkamer Zuid de vrije ver­keerswaarde op een bedrag van €35.000,00 per ha in 1999. &#13;
Dit moet zijn € 45.000,00 per ha in1999. &#13;
Grief 4 &#13;
Ten onrechte heeft de grondkamer Zuid een beschikking af­gegeven ten name van A.J.M. Ritzen met nummer 329053. &#13;
Grief 5 &#13;
Ten onrechte heeft de grondkamer Zuid de Pachtrechter ge­volgd in het vonnis d.d. 27 mei 1999 om voor recht te ver­klaren dat er een pachtovereenkomst bestaat tussen Ritzen c.s. en F.M. van Sloun als verpachter. De Pachtkamer Zuid dient deze onbewezen stelling nietig dienen te verklaren. &#13;
Het onderzoek &#13;
De Centrale Grondkamer heeft op 13 juli 2011 ter plaat­se een onderzoek doen instellen, waarvan een rapport is op­gemaakt dat in afschrift aan deze beschikking is gehecht en waarvan de inhoud als hier ingelast moet worden be­schouwd. &#13;
Bij brief van de griffier van 5 augustus 2011 is een afschrift van dat rapport aan partijen gezonden met kennisgeving dat binnen veertien dagen eventuele bezwaren daartegen ken­baar gemaakt konden worden, dan wel een verzoek om een mondelinge behandeling kon worden gedaan, waarop bin­nen de gestelde termijn door pachters bij een op 29 augus­tus 2010 ter griffie ingekomen brief is gereageerd en naar aanleiding waarvan verpachter heeft gereageerd met een op 2 september 2011 ter griffie ingekomen en bij brief van de­zelfde datum (ter griffie ingekomen op 6 september 2011) aangevulde brief, met verzoek zijn bezwaren tegen het rap­port van deskundigen gegrond te verklaren, dit rapport te vernietigen als zijnde niet naar eigen weten, niet naar weten, niet naar eigen waarneming en waarheid, en slechts onderte­kend door twee deskundigen, alsmede zijn beroepschrift ge­grond te verklaren. &#13;
Beoordeling van het geschil in hoger beroep &#13;
1. In een procedure als de onderhavige, welke in gang is ge­zet door het tijdig indienen bij de Centrale Grondkamer van een aan de wettelijke vereisten voldoend beroepschrift door verpachter tegen voormelde beschikking van de grondka­mer, dient de Centrale Grondkamer zich zelfstandig een oordeel te vormen. Dit onafhankelijk van eventueel eerde­re beslissingen van de grondkamer. De omstandigheid dat pachters geen gebruik hebben kunnen maken van de moge­lijkheid om een verweerschrift, al dan niet houdende inci­denteel beroep, in te dienen doet hieraan niet af. &#13;
2. Bij de goedkeuring van een door de pachtrechter schrif­telijk vastgelegde pachtovereenkomst zijn de grondkamer, en in beroep de Centrale Grondkamer, gehouden uit te gaan van en zich te beperken tot hetgeen door de pachtrechter met betrekking tot die pachtverhouding is vastgelegd. &#13;
Mitsdien is grief 5 ongegrond. &#13;
3. De grieven 1, 2 en 3 van verpachter betreffen de wij­ze waarop de pachtprijs van de onderhavige percelen door de grondkamer is gewijzigd en de hoogte van de door de grondkamer gewijzigde pachtprijs. Dienaangaande over­weegt de Centrale Grondkamer het navolgende. &#13;
4. In deze procedure dienen de grondkamer, en in beroep de Centrale Grondkamer, na te gaan of de door de pachtrech­ter schriftelijk vastgelegde pachtprijs de hoogst toelaatbare niet te boven gaat. Mede gelet op de -eveneens schriftelijk vastgelegde- ingangsdatum van de onderhavige pachtover­eenkomst moeten in dit verband door de grondkamer, en in beroep de Centrale Grondkamer, de hoogst toelaatbare pachtprijs in de onderhavige pachtovereenkomst worden be­paald met ingang van respectievelijk 2 mei 1999 (naar de pachtnormen van 1998), 2 mei 2002 (naar de pachtnormen van 2001), 2 mei 2008 (ingevolge het Pachtprijzenbesluit 2007 c.a.) en 2 mei 2010 (naar de pachtnormen van 2009). &#13;
5. De hoogst toelaatbare pachtprijs van land ingevolge het met ingang van 1 september 2009 gewijzigde Pachtprij­zenbesluit 2007 wordt bepaald door de met toepassing van het met ingang van 1 september 2007 in werking getreden Pachtprijzenbesluit 2007 bepaalde hoogst toelaatbare pacht­prijs te wijzigen met het desbetreffende regionale verander­percentage (art. 2, lid 2 van het Pachtprijzenbesluit 2007, zoals laatstelijk gewijzigd). Dit evenwel met dien verstande dat, blijkens art. 2a, lid 1 van het Pachtprijzenbesluit 2007, zoals laatstelijk gewijzigd, vorenbedoelde wijziging van de pachtprijs ten aanzien van land waarvoor een pachtprijs geldt die 10% hoger is dan de pachtprijs, bedoeld in art. 2, lid 1 van het Pachtprijzenbesluit 2007, zoals laatstelijk ge­wijzigd, (ook wel “regionorm” genoemd) slechts toepassing vindt voor zover die toepassing niet leidt tot een stijging van de pachtprijs voor het desbetreffende land. Indien vorenbe­doelde wijziging leidt tot een pachtprijs van het desbetref­fende land die meer dan 10% hoger is dan vorenbedoelde “regionorm” dan geldt die “regionorm” als hoogst toelaatba­re pachtprijs, aldus art. 2a, lid 2 van het Pachtprijzenbesluit 2007, zoals laatstelijk gewijzigd. Voorts bepaalt art. 3 van het Pachtprijzenbesluit 2007, zoals laatstelijk gewijzigd, dat indien de op de hiervoor vermelde wijze bepaalde pachtprijs meer bedraagt dan 2% van de vrije verkeerswaarde van het desbetreffende land, dan 2% van die waarde voor het desbe­treffende land als hoogst toelaatbare pachtprijs geldt. &#13;
De hoogst toelaatbare pachtprijs van land ingevolge het met ingang van 1 september 2007 in werking getreden Pacht­prijzenbesluit 2007 wordt bepaald door de met toepassing van de per 31 oktober 2001 in werking getreden wijziging van het Pachtnormenbesluit 1995 bepaalde hoogst toelaat­bare pachtprijs te wijzigen met het desbetreffende regionale veranderpercentage (art. 2, lid 2 van het Pachtprijzenbesluit 2007). Art. 3 van het Pachtprijzenbesluit 2007 bepaalt dat indien de op de hiervoor vermelde wijze bepaalde pachtprijs meer bedraagt dan 2% van de vrije verkeerswaarde van het desbetreffende land, dan 2% van die waarde voor het des­betreffende land als hoogst toelaatbare pachtprijs geldt. De hoogst toelaatbare pachtprijs voor land ingevolge het met in­gang van 31 oktober 2001 gewijzigde Pachtnormenbesluit 1995 wordt bepaald door de met toepassing van het met in­gang van 31 oktober 1998 in werking getreden wijziging van art. 2 van het Pachtnormenbesluit 1995 bepaalde hoogst toelaatbare pachtprijs daarvan. Om deze hoogst toelaatba­re pachtprijs te kunnen bepalen dient eerst de hoogst toelaat­bare pachtprijs voor land ingevolge art. 2 van het Pachtnor­menbesluit 1995 te worden bepaald. Voor de bepaling van laatstbedoelde hoogst toelaatbare pachtprijs is de bepaling van de hoogst toelaatbare pachtprijs voor land met toepas­sing van het met ingang van 15 oktober 1992 in werking ge­treden wijziging van het Pachtnormenbesluit 1977 noodza­kelijk. &#13;
6. Bij brief van 1 juli 2011 heeft de griffier partijen doen we­ten dat de deskundigen van de Centrale Grondkamer op 13 juli 2011 omstreeks 14.00 uur het gepachte zullen bezich­tigen. In genoemde brief is aangegeven dat deskundigen voornemens zijn om op voornoemd tijdstip ten huize van de pachter aanwezig te zijn, zulks met vermelding dat het ge­wenst is dat verpachter daar tevens aanwezig is. Verpach­ter heeft bij een op 5 juli 2011 per faxbericht en op 7 juli 201 per post ter griffie ingekomen brief medegedeeld dat hij voornoemd tijdstip niet ten huize van de pachter zal ver­schijnen, maar aanwezig zal zijn bij de te bezichtigen per­celen. Hij heeft daarbij opgemerkt dat, indien deskundi­gen hierover een andere mening hebben dat de keuze van deskundigen is, zulks met vermelding van zijn telefoon­nummer. Blijkens het antwoord op taxatierapport van ver­pachter heeft mr. Kok, zijnde één van de deskundigen, hier­over telefonisch contact met hem gehad. Verpachter heeft geconstateerd dat deskundigen overeenkomstig voormel­de aankondiging zich op het daarin aangegeven tijdstip ten huize van pachter hebben vervoegd waarbij hij niet aanwe­zig is geweest. Hij is van oordeel dat dientengevolge van een rechtmatige taxatie geen sprake meer kan zijn en ver­zoekt derhalve het taxatierapport te vernietigen. De Centra­le Grondkamer overweegt dienaangaande dat deskundigen tijdig aan partijen hebben doen weten wanneer en waar zij zich ten behoeve van de onderhavige taxatie zouden vervoe­gen. De enkele omstandigheid dat verpachter om hem mo­verende redenen -hoewel daartoe uitgenodigd- niet bij de voorbereidende bespreking ten huize van pachter aanwezig heeft willen zijn, doet als zodanig niet af aan de nadien in de aanwezigheid van beide partijen uitgevoerde taxatie en het nadien door deskundigen opgestelde taxatierapport. &#13;
7. Verpachter heeft voorts aangevoerd dat deskundigen tij­dens hun taxatie het gepachte niet hebben betreden en een taxatierapport hebben samengesteld aan de hand van mede­delingen van pachter hetgeen riekt naar partijdigheid, zo­dat het rapport nietig moet worden verklaard. Dit is volgens hem ook een reden voor ing. De Lorijn om het taxatierap­port niet te ondertekenen. Anders dan verpachter veronder­stelt heeft ing. De Lorijn het rapport van deskundigen niet (mede) ondertekend omdat hij destijds afwezig was, wel­ke omstandigheid is vermeld op de laatste bladzijde van ge­noemd rapport. Een en ander doet evenwel niet af aan het rapport van deskundigen. De Centrale Grondkamer kan ver­pachter niet volgen in zijn zienswijze dat deskundigen hun taxatierapport louter hebben opgesteld aan de hand van me­dedelingen van pachter. De enkele vermelding in onder­deel 4.a. van hun rapport dat volgens mededeling van pach­ter plaatselijk zand voor komt tot dicht onder de bouwvoor is hiervoor onvoldoende grondslag, terwijl ook overigens de inhoud en de bewoordingen van het deskundigenrapport de Centrale Grondkamer daartoe onvoldoende aanleiding ge­ven. Aangezien de Centrale Grondkamer zich in deze pro­cedure een oordeel dient te vormen over de inhoud van het rapport van deskundigen zal zij de opmerking van verpach­ter betreffende het niet betreden van het gepachte door des­kundigen, zulks nog daargelaten de juistheid hiervan, in het midden laten. Een en ander brengt mede dat de Centrale Grondkamer in het vorenstaande geen aanleiding ziet -voor zover dit al mogelijk zou zijn- om het taxatierapport nietig te verklaren. &#13;
8. Anders dat verpachter heeft aangevoerd hebben deskun­digen blijkens hun rapport bij hun waardering van de vrije verkeerswaarde van het onderhavige perceel acht gesla­gen op de in hun rapport vermelde gegevens en op wat hun overigens bij hun onderzoek, zulks mede op grond van me­dedelingen van partijen is gebleken, waarbij zij mede acht hebben geslagen op de kwaliteit, de ligging en de overi­ge hoedanigheden van dit perceel. Verpachter heeft bezwa­ren aangevoerd tegen de door deskundigen getaxeerde op­eenvolgende vrije verkeerswaarden van het gepachte en is kennelijk van mening dat deskundigen deze waarden te laag hebben getaxeerd. Dienaangaande overweegt de Centrale Grondkamer dat uit het hiervoor onder 5 overwogene blijkt dat de vrije verkeerswaarde, c.q. 2% van die waarde, bij de toepassing van de opeenvolgende pachtnormen enkel van belang is indien de verhoging van tussen partijen op grond van een bestaande pachtovereenkomst geldende pachtprijs met het desbetreffende (verander)percentage tot een hoger bedrag leidt dan 2% van de desbetreffende vrije verkeers­waarde. In een dergelijke situatie geldt namelijk 2% van die vrije verkeerswaarde als pachtprijs. Uitgaande van de door deskundigen getaxeerde opeenvolgende vrije verkeerswaar­den van het land is geschil is hiervan in deze zaak geen spra­ke, zulks des te minder indien zou worden uitgegaan van hogere vrije verkeerswaarden zoals kennelijk bepleit door verpachter. Overigens heeft verpachter niet, althans onvol­doende concreet, aannemelijk gemaakt dat de door deskun­digen in hun rapport vermelde opeenvolgende vrije ver­keerswaarden niet juist zijn. &#13;
9. De bezwaren van verpachter tegen het oordeel van des­kundigen over de verkaveling en de waterhuishouding van &#13;
het land in geschil zijn niet zodanig onderbouwd dat deze de Centrale Grondkamer aanleiding geven om ter zake af te wijken van het deskundigenrapport. &#13;
10. De Centrale Grondkamer overweegt met betrekking tot grief 4 van verpachter, inhoudende dat de grondkamer ten onrechte een beschikking ten name van A.J.M. Ritzen met nummer 329053 heeft afgegeven, dat, ook al heeft de grond­kamer een fout gemaakt bij het afgeven van haar beschik­king, die fout niet tot vernietiging van de bestreden beschik­king kan leiden. &#13;
11. Ook het overigens door verpachter aangevoerde, zo al ter zake doende, geeft de Centrale Grondkamer geen aanlei­ding om af te wijken van het deskundigenrapport. Zij heeft ook anderszins geen onjuistheden in dit rapport aangetroffen en zal dit volgen. &#13;
Slotsom &#13;
Nu enkel verpachter in beroep is gekomen en de Centrale Grondkamer de pachtprijs in de onderhavige pachtovereen­komst met ingang van 2 mei 1999, 2 mei 2002, 2 mei 2008 en 2 mei 2010 -voor zoveel nodig omgerekend in euro’s- op een lager bedrag heeft bepaald dan de grondkamer, moet de beschikking, waarvan beroep, ook wat betreft die onderde­len daarvan worden bevestigd. &#13;
Beslissing &#13;
De Centrale Grondkamer, beschikkende in hoger beroep: &#13;
Bevestigt de beschikking, waarvan beroep, zulks met ver­melding van het navolgende: &#13;
Indien de pachters geen pachtersomslag is verschuldigd in­gevolge art. 116, onderdeel b, van de Waterschapswet, kan de pachtprijs worden vermeerderd met maximaal 50% van de waterschapslasten zoals die in het betrokken jaar zijn vastgesteld. &#13;
Indien op het verpachte land een ruilverkavelingsrente dan wel een landinrichtingsrente rust, kan door de verpachter 50% van de ruilverkavelingsrente dan wel landinrichtings­rente aan de pachters doorberekend worden met een maxi­mum van € 25,00 per ha per jaar. &#13;
Indien de geldelijke lasten welke de verpachter door pu­bliekrechtelijke lichamen zijn opgelegd, worden verhoogd in verband met door deze lichamen uit te voeren onder­houdswerkzaamheden, die vóórdien ten laste kwamen van de pachters, kan de verpachter ten hoogste het bedrag van de aan die werkzaamheden verbonden kosten aan de pachters doorberekenen. &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen, Th.C.M. Willem­se en de deskundige leden mr. ing. J.A. Jansens van Gellicum en ir. H.B.M. Duenk</auteurs><published>2012-02-01 00:00:00</published><modified>2012-02-01 00:00:00</modified><editiondate>2012-02-01</editiondate><htmlpath>https://denhollander.info/artikel/9710</htmlpath></article>
</articles></edition>