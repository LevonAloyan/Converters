<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>5608</id><udhid>UDH:TvAR/5608</udhid><titel>Op weg naar een nieuwe regeling van het pachtrecht. Verslag van de jaarvergadering van de Vereniging voor Agrarisch Recht</titel><searchwords><searchword>TvAR 7/8/2002</searchword><searchword>UDH:TvAR/5608</searchword></searchwords><attachments><attachment><name>2002_nr 78_Artikel_Mertens.pdf</name><extention>pdf</extention><url>https://denhollander.info/download/5540/ci</url></attachment></attachments><inleiding>1. Inleiding&#13;
Op 19 april 2002 organiseerde de Vereniging voor Agrarisch Recht te Arnhem een&#13;
studiedag over de door het kabinet voorgestelde wijziging van de Pachtwet. Het was&#13;
een geanimeerde vergadering waar 80 belangstellenden voor waren. De lunch en de&#13;
borrel na afloop verliepen overigens ook geanimeerd.&#13;
Er waren drie preadviseurs; hun adviezen zijn gepubliceerd in het aprilnummer en&#13;
het onderhavige nummer van dit tijdschrift. Mij rest slechts U verslag te doen van de&#13;
studiedag.&#13;
Snijders opende met referentie aan de zwarte dag van 11 september 2001 toen het&#13;
kabinet zijn standpunt bepaalde over het rapport Leemhuis. Deze somberte werd de&#13;
hele ochtend ook vertolkt door de klanken die doordrongen vanuit de zaal naast de&#13;
onze, waarin het Gelders Orkest oefende. De dag werd voorgezeten door Heisterkamp&#13;
omdat de voorzitter van de vereniging, Snijders, preadviseur was.</inleiding><content>2. Preadvies prof. mr. G.M.F. Snijders&#13;
2.1. Inleiding preadviseur&#13;
Het kabinetsvoorstel gaat minder ver dan het rapport Ruimte voor pacht (Leemhuis).&#13;
De bedoeling van het kabinet is de balans tussen partijen in de wetgeving weer te herstellen,&#13;
maar ook dit voorstel gaat te ver om dat te verwezenlijken. Omdat de continuïteit&#13;
van het bedrijf niet in gevaar mag komen, moet indeplaatsstelling van een&#13;
pachter ook straks gevorderd kunnen blijven worden.&#13;
Snijders stelt voor dat artikel 49 leden 3 en 5 Pachtwet blijven bestaan, in die zin&#13;
dat de waarborgen voor een behoorlijke bedrijfsvoering getoetst blijven en dat vervolgens,&#13;
wanneer deze toets gunstig is, de pachter niet het voordeel van de twijfel&#13;
krijgt maar aan de toets van billijkheid voor beide partijen wordt onderworpen. Hij&#13;
stelt voor de pachtafhankelijkheid in zowel de procedure van verlenging als straks&#13;
ook in die van indeplaatsstelling aan te laten sluiten bij het spraakgebruik. Hij acht&#13;
het verschil tussen losse pacht en bedrijfspacht onnodig. 2.2. Interventie mr. G. Heida&#13;
De landbouw is sinds het begin van de Pachtwet veel veranderd. De Pachtwet&#13;
behoort te voldoen aan de huidige algemene rechtsopvattingen omtrent contractsvrijheid&#13;
en er moet meer pachtgrond aangeboden worden.&#13;
Heida acht nieuwe pachtvormen niet nodig maar kan zich wel vinden in een toets&#13;
aan pachtafhankelijkheid; hij acht 25% als criterium voor bedrijfspacht arbitrair en de&#13;
ondergrens van 3 hectare voor de tuinbouw te hoog.&#13;
Partijen moeten ook vrijwillig het regime van bedrijfspacht kunnen overeenkomen.&#13;
Hij vindt verlenging of indeplaatsstelling juiste peildata voor een toets op pachtafhankelijkheid.&#13;
Bij verlenging, die alleen gevraagd/gevorderd zou kunnen worden&#13;
door de pachter, zou de rechter slechts behoeven te oordelen naar de situatie van het&#13;
einde van de lopende pachtperiode en niet naar de verdere toekomst van het bedrijf,&#13;
daarbij de wederzijdse belangen van partijen in volle omvang wegend. Het kan zijn&#13;
dat het einde van het landbouwbedrijf de pachter niet brodeloos maakt en beëindiging&#13;
behoeft de pachter niet in zijn maatschappelijk bestaan te bedreigen.&#13;
Hij bepleit naast de toets van de aan het bedrijf gebonden afhankelijkheid ook de&#13;
toets aan de afhankelijkheid van de persoon van de pachter; de jurisprudentie gaat al&#13;
die kant op. Is er geen sprake van afhankelijkheid van de pacht, dan wordt door de&#13;
rechter slechts nog nagegaan of er een redelijke grond tot opzegging was.&#13;
Hij wil indeplaatsstelling handhaven, maar met toetsing in volle omvang van belangen&#13;
van beide partijen.&#13;
Hij weet niet of God Jorwert heeft verlaten, maar wel dat Jorwert de deuren naar&#13;
de wereld wijd heeft opengezet.&#13;
Snijders constateert dat Heida het met hem eens is; hij geeft Heida toe dat bedrijfscontinuïteit&#13;
ook gewaarborgd kan zijn via meer eigendom, maar pacht blijft een&#13;
financieringsinstrument en andere mogelijkheden zijn klein.&#13;
Wie er moet procederen bij opzegging of indeplaatsstelling maakt hem niet uit als&#13;
de pachter als persoon maar zijn afhankelijkheid van de pacht moet bewijzen. Het&#13;
gaat erom of een onderneming voor haar voortbestaan in economische zin op een of&#13;
meer pachtovereenkomsten is aangewezen.&#13;
Hij antwoordt Van Woudenberg dat een niet-hoofdberoeper toch pachtafhankelijk&#13;
kan zijn.&#13;
3. Preadvies drs. J. Luijt&#13;
3.1. Inleiding preadviseur&#13;
Kapitaal en arbeid worden in de landbouw onderbeloond. Onderhoud van gebouwen&#13;
gebeurt dikwijls door de pachter op diens kosten; pachtgrond is niet verplaatsbaar,&#13;
waardoor de verpachter een lokaal monopolie heeft; de marktpartijen zijn ongelijk&#13;
verdeeld. Straks valt 29% van het areaal onder bedrijfspacht en wil deze effectief zijn&#13;
dan hoort daar prijsbeheersing bij, en wel preventief en niet achteraf door de rechter.&#13;
Luijt stelt voor dat er prijscontrole plaatsvindt met richtprijzen voor de rechter.&#13;
Een percentage van de vrije grondprijs is een fout criterium daarvoor, beter lijkt de&#13;
going-concernwaarde van middelgrote ondernemingen met objectief gezien goede kansen als criterium te nemen, waarbij hij denkt aan een maximum pachtprijs van&#13;
thans € 550,–.&#13;
Luijt bepleit dus een prijs gebaseerd op going-concernwaarde onder leidende rechterlijke&#13;
controle.&#13;
3.2. Interventie G.R. van Woudenberg&#13;
Van Woudenberg vindt dat de preadviezen kleuren en geuren naar het belang van de&#13;
pachter, hij kijkt liever door de verpachtersbril. De Federatie Particulier Grondbezit&#13;
bepleit op korte termijn knelpunten op te lossen, maar ook door te gaan met een fundamentele&#13;
aanpassing van de Pachtwet.&#13;
De Federatie bepleit een pachtsysteem als een modern, evenwichtig en marktconform&#13;
instrument voor financiering, beheer en belegging, waarmee beide partijen uit&#13;
de voeten kunnen.&#13;
Een redelijke vergoeding voor verpachting is volgens de Federatie 4% van de verpachte&#13;
waarde (€ 14.000,– tot € 18.000,– per hectare), hetgeen neerkomt op een prijs&#13;
van € 560,– tot € 720,– per hectare per jaar; als dit rendement jarenlang kan worden&#13;
gerealiseerd zullen verpachters blijven verpachten.&#13;
Bedrijfspacht zal het areaal doen afnemen omdat er pachtprijscontrole is, omdat&#13;
een groot deel eenmalige pacht eronder valt en omdat losse pacht en bedrijfspacht aan&#13;
één pachter niet mogelijk is. Bedrijfspacht zou alleen moeten worden opengesteld&#13;
voor boeren met een volwaardig en levensvatbaar bedrijf die hun hoofdberoep in de&#13;
(verbrede) landbouw hebben; het criterium 25% en de ondergrens van 3 hectare acht&#13;
hij arbitrair. Verpachters en pachters zijn heel goed in staat anno 2002 onderling verantwoorde,&#13;
zakelijke afspraken te maken. Marginale bedrijven moeten stoppen en&#13;
hun grond moet over naar de blijvers.&#13;
De Federatie acht prijsbeheersing of prijscontrole voor alle pacht – behalve voor&#13;
zittende pachters die nu onder bedrijfspacht zouden vallen bij wijze van overgang –&#13;
overbodig; partijen regelen de prijs zelf wel. Zij is tegen koppeling van de pachtprijs&#13;
aan de going-concernwaarde omdat de gebruiksvergoeding dan afhankelijk is van de&#13;
overige bedrijfskosten en dan restpost is.&#13;
De Federatie bepleit op de korte termijn de wet te wijzigen met het schrappen van&#13;
de maximale duur van eenmalige pacht en die pacht mogelijk te maken voor alle&#13;
groottes van percelen; verder verlenging en indeplaatsstelling alleen voor hoofdberoepers;&#13;
het schrappen van het voorkeursrecht van koop als verpachter verkoopt aan een&#13;
veilige verpachter en het beperken van pachtprijsbeheersing tot de huidige reguliere&#13;
pachtovereenkomsten.&#13;
Luijt antwoordt Van Woudenberg en Mertens dat de going-concernwaarde inderdaad&#13;
gekunsteld is qua toerekening van beloning aan de boer, maar je moet toch zo als econoom&#13;
rekenen; Ricardo wees er reeds op dat je moet kijken wat de belegger kan verdienen&#13;
en wat de boer kan verdienen, en dat moet je optellen. Domeinen is monopolist&#13;
en dat is gevaarlijk. 4. Preadvies mr. drs. P.A. de Hoog&#13;
4.1. Inleiding preadviseur&#13;
De Hoog geeft cijfervoorbeelden waarbij het criterium van 25% van de door de&#13;
pachter gepachte oppervlakte van één verpachter – welk criterium in het voorstel&#13;
geldt voor bedrijfspacht – te gevaarlijk voor de continuïteit van het bedrijf blijkt te&#13;
zijn. Dit klemt temeer bij een indeplaatsstelling als daarvoor straks een nieuw contract&#13;
nodig is.&#13;
Hij acht de voorgestelde afschaffing van het recht op indeplaatsstelling, hetgeen&#13;
een loopbaanpacht tot 65 jaar impliceert, als het ontnemen door de overheid van een&#13;
possession als bedoeld in artikel 1 van het Eerste Protocol EVRM; ook vreest hij dat&#13;
straks onteigening van losse pacht nog slechts op basis van liquidatie van het bedrijf&#13;
zal gebeuren.&#13;
Hij stelt dat het kabinet meer heeft gedacht aan de positie van Domeinen dan aan&#13;
die van de pachter.&#13;
4.2. Interventie mr. E.H.M. Harbers&#13;
De Hoog vraagt terecht aandacht voor het overgangsrecht, maar Harbers mist de uitgangspunten&#13;
voor dit recht als door het kabinet geformuleerd, namelijk een redelijke&#13;
termijn van voorbereiding op het nieuwe recht voor partijen, de bescherming van&#13;
bestaande rechten en een zo kort mogelijke termijn waarin het oude en het nieuwe&#13;
recht gelden.&#13;
Zij mist ook een vergelijking met het overgangsrecht van oud naar nieuw BW,&#13;
meer speciaal de eerbiedigende werking.&#13;
Zij is niet eens met de Hoog dat de feitelijke inwerkingtreding van de wet pas&#13;
geschiedt 12 jaar na de formele inwerkingtreding; immers die jaren geldt slechts de&#13;
eerbiedigende werking voor bestaande contracten en voor de rest geldt al de nieuwe&#13;
wetgeving.&#13;
Zij acht zijn standpunt omtrent possession en onteigening door de Staat niet goed&#13;
onderbouwd, immers niet de overheid ontneemt bij een niet-verlenging van de pacht&#13;
maar de verpachter besluit op te zeggen met de eventuele gevolgen vandien.&#13;
De Hoog antwoordt haar dat de pachters onvoldoende worden beschermd door dit&#13;
overgangsrecht; zijn mening over ontneming en onteigening is een stelling; eerbiedigende&#13;
werking is natuurlijk beter dan het voorstel, maar het nadeel is de lange duur&#13;
van twee systemen tegelijk.&#13;
Hij antwoordt Snijders dat de pachtrechter altijd naar billijkheid moet kunnen&#13;
toetsen maar dat ook nevenberoepers boer moeten kunnen blijven.&#13;
5. Discussie&#13;
Mr. P.S.A. Overwater constateert dat sinds 1988 steeds dezelfde discussie plaatsvindt.&#13;
De Commissie Leemhuis is te ver gegaan en het kabinet heeft het advies terecht afgezwakt;&#13;
hij bepleit een tussenoplossing op de korte termijn, namelijk: voorkeursrecht&#13;
vervalt, tenzij pachter koopt tegen marktwaarde; verlenging en indeplaatsstelling slechts mogelijk voor hoofdberoeper, afschaffen van de periode van 12 jaar bij eenmalige&#13;
pacht en handhaven van de pachtprijsbeheersing. Wellicht blijkt dat wel een&#13;
langdurige oplossing, maar ooit moet de pachtwetgeving wel in het BW. Hij vraagt de&#13;
Vereniging een commissie in te stellen die een voorstel maakt.&#13;
Snijders antwoordt dat het bestuur een dergelijke commissie niet wil instellen&#13;
omdat de mening van de leden te divers is; wel wil het bestuur overwegen een commissie&#13;
in te stellen die het wetsvoorstel juridisch toetst.&#13;
De Hoog antwoordt dat een tussenoplossing inderdaad voldoende is, hij heeft in&#13;
1982 al bepleit dat het voorkeursrecht kon vervallen bij verkoop aan een veilige&#13;
belegger.&#13;
Luijt antwoordt dat de going-concernwaarde een goed prijscriterium is en dat de&#13;
huidige prijzen nog wel wat omhoog kunnen.&#13;
J. van Nispen zegt dat artikel 19 van de Pachtwet de verpachter altijd nog de gelegenheid&#13;
biedt de hoogst toelaatbare pachtprijs te vorderen en dat het criterium van&#13;
25% voor bedrijfspacht door vererving kan wijzigen.&#13;
Mr. J.F. Harmsma bepleit een modernisering van de pachtwetgeving in ons goeddraaiend&#13;
landbouwland; hij bestrijdt de stelling van De Hoog over de possession; hij vraagt&#13;
zich af waarom een pachtafhankelijke slechte ondernemer wel verlenging zou krijgen&#13;
en een goede ondernemer niet; indeplaatsstelling moet objectief gebeuren, de Pachtwet&#13;
is geen sociaal vangnet.&#13;
Snijders antwoordt dat men het oude pas kan wegdoen als er een zekere toekomst&#13;
is; de indeplaatsstelling wordt door het kabinet uitgesloten maar deze moet mogelijk&#13;
blijven via rechterlijke toetsing. De Hoog voegt daaraan toe dat er nu al objectief&#13;
wordt getoetst.&#13;
J.H. Kruif bepleit behoud van pacht in verband met cash flow, zekerheid en betaalbare&#13;
prijs. Hij wil duurzame pacht waarop investeringen mogelijk zijn, daarbij hoort&#13;
ook indeplaatsstelling. Hij is akkoord met passeren van het voorkeursrecht bij verkoop&#13;
aan een veilige verpachter en hij acht de pachtprijzen nu al in evenwicht.&#13;
Snijders is voorstander van duurzame pacht maar een nieuw evenwicht is wel&#13;
nodig. Luijt meent dat daarom dus prijscontrole nodig blijft. De Hoog wil de vordering&#13;
van indeplaatsstelling behouden.&#13;
Mr. M.L.M. van der Loop zegt dat het Ministerie van LNV De Hoog’s stelling over&#13;
ontneming heeft bestudeerd en tot de conclusie is gekomen dat het wel om een possession&#13;
gaat maar dat de nieuwe wet slechts reguleert en niets afneemt. LNV acht het&#13;
25%-criterium voor bedrijfspacht billijk.&#13;
De Hoog blijft erbij dat het wegnemen van zekerheid voor de pachter moet leiden&#13;
tot schadevergoeding; een bedrijf kan straks bij vele verpachters voor 90% uit losse&#13;
pacht bestaan.&#13;
Snijders meent dat het wel gaat om een possession maar dat de Staat geen rechten&#13;
aan pachters ontneemt.&#13;
C.W.J. Baron de Weichs de Wenne zegt dat er geen staatsmonopolie is buiten de polders&#13;
en dat er veel familiepacht is waarvoor de pachtwetgeving verruimd dient te&#13;
worden. Hij wijst erop dat, net zoals in Duitsland door de Landwirtschaftskammer, in Nederland ook arbitrage qua pachtprijzen mogelijk zou kunnen zijn; hij meent dat&#13;
– met de huidige pachtprijzen van € 450,– tot € 700,– per hectare per jaar – na verhoging&#13;
over drie jaar een evenwicht op de markt zal worden bereikt.&#13;
Luijt vindt de pachtprijsverschillen thans te groot; de pachter moet een redelijke&#13;
prijs betalen voor een normale pacht.&#13;
Mr. F.H. Schraven wijst erop dat de prijzen thans blijken uit het landbouwboekhoudnet,&#13;
waarin de grijze pacht is verwerkt; straks komt er dan ook de losse pacht bij.&#13;
Ing. P.H.A. Steinmetz zegt dat de hoge grondprijzen problemen geven voor de&#13;
landbouw en voor de pacht, hij sluit zich aan bij het idee nu eerst de knelgevallen op&#13;
te lossen; de stijging van de pachtprijzen tussen 1995 en 2001 was slechts 4%, hetgeen&#13;
te laag is voor gebruik van goede grond; hij vindt de going-concernwaarde een slechte&#13;
maatstaf voor de pachtprijs en bepleit een percentage van de vrije waarde; hij vindt&#13;
dat een hobbyboer niet moet kunnen pachten.&#13;
Heisterkamp trekt de conclusie dat we er niet uit zijn. Hij bedankt de preadviseurs&#13;
voor hun belangrijke werkzaamheden en de vergadering voor de actieve inbreng.</content><legacyfootnotes/><footnotes><footnote/></footnotes><auteurs>mr. L.P.J. Mertens</auteurs><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/5608</htmlpath></article>
</articles></edition>