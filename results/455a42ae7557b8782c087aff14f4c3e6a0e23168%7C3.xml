<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2002</searchword><id>5604</id><udhid>UDH:TvAR/5604</udhid><titel>Rechtspraak goederenrecht V. Beperkte rechten; veiligheidsaspecten</titel><searchwords><searchword>TvAR 12/2002</searchword><searchword>UDH:TvAR/5604</searchword></searchwords><attachments><attachment><name>2002_nr 12_Artikel_Rodriques Lopes.pdf</name><extention>pdf</extention><url>https://denhollander.info/download/5536/ci</url></attachment></attachments><inleiding>1. Inleiding&#13;
In deze vijfde aflevering breng ik rechtspraak bijeen over enkele financiële aspecten&#13;
van erfpacht, een vruchtgebruikobject met melkquotum, wijzen van ontstaan en&#13;
gevallen van wijziging van erfdienstbaarheden en de veiligheid binnen opstallen.</inleiding><content>2. Erfpacht&#13;
2.1. Waardebepaling erfpachtrecht&#13;
Twee arresten betreffen de waarde van het recht van erfpacht. De waarde van de zaak&#13;
is de waarde van de eigendom. Het ontstaan van een beperkt recht leidt tot een verdeling&#13;
van deze waarde over dat recht en de blote eigendom. Het is lang niet zeker&#13;
dat de optelling van deze beide waarden precies de waarde van de volle eigendom, die&#13;
van de zaak dus, oplevert. De arresten laten een redenering zien, een economische&#13;
benadering in de vorm van een bepaling van de onteigeningsschadeloosstelling.&#13;
In het eerste arrest gaat het om de onteigening van een onbebouwd terrein. Voorheen&#13;
was het bebouwd, maar de erfpachter heeft het gebouw gesloopt, hetgeen hem&#13;
20.000 gulden heeft gekost. De rechtbank heeft bij de vaststelling van de schadeloosstelling&#13;
bepaald, dat aan de blote eigenaar en aan de erfpachter ieder de helft van de&#13;
waarde van de vrije eigendom toekomt en dat aan laatstgenoemde de sloopkosten&#13;
moeten worden vergoed.&#13;
Ook de Hoge Raad maakt het onderscheid tussen de sloopkosten en de waarde.&#13;
Doordat het gebouw reeds is gesloopt, zijn er ter zake geen kosten meer te maken.&#13;
Het met de sloop gemoeide bedrag behoort aan de erfpachter toe te komen. De intuïtief&#13;
bepaalde 50:50-verdeling is feitelijk van aard en leent zich dus niet voor een&#13;
onderzoek in cassatie. De verdeling behoeft geen nadere motivering en is ook niet&#13;
onbegrijpelijk (HR, derde kamer, 15 maart 1995, NJ 1996, 359).&#13;
We zien hier een marginale toetsing van de uitspraak van de rechtbank. Deze is,&#13;
heel eenvoudig gezegd, niet verkeerd. Dit betekent onder meer dat ook uitspraken&#13;
met andere inhoud mogelijk waren geweest. We kunnen dit geval vergelijken met dat&#13;
van de verdeling van de waarde van het melkquotum over verpachter en pachter.&#13;
Daar heeft het Hof Arnhem het zich betrekkelijk gemakkelijk gemaakt, eveneens met&#13;
een verdeling in twee gelijke delen. Ook die leek intuïtief, al kwam het Hof met twee argumenten om de zo genoemde factorkostenmethode af te wijzen (Agr.r. 1999,&#13;
p. 572). Bij die methode zou analyse en berekening een vrij nauwkeurige uitkomst&#13;
opleveren. Het grootste deel van de waarde zou dan bij de pachter terechtkomen. Iets&#13;
dergelijks laat zich hier ook voorstellen. Ik denk dat dan de erfpacht, indien zij zonder&#13;
onteigening nog een lange tijd te gaan heeft, meer gewicht in de schaal legt dan de&#13;
blote eigendom. Zij omvat doorgaans immers het volledige recht van gebruik en dat&#13;
vertaalt zich weer naar opbrengsten die zich laten kapitaliseren.&#13;
Onteigend wordt een eeuwigdurend erfpachtrecht op te Hoogezand gelegen landbouwgrond,&#13;
waaraan de bestemming tot wonen, wegverkeer en water is gegeven. De&#13;
rechtbank bepaalt de waarde van de erfpacht op de agrarische waarde van de grond,&#13;
verhoogd met twee derden van de niet-agrarische meerwaarde.&#13;
De beslissing doet denken aan de verdeling van de meerwaarde van de grond tussen&#13;
de stadsmeier en de blote eigenaar. Maar er moet een onderscheid worden gemaakt&#13;
tussen een stadsmeierrecht en een eeuwigdurende erfpacht.&#13;
De Hoge Raad overweegt dat de rechtbank niet had mogen voorbijgaan aan de&#13;
stelling van de onteigende erfpachter dat hij, de onteigening weggedacht, op korte&#13;
termijn in het kader van de herinrichting Oost-Groningen en de Gronings-Drentse&#13;
veenkoloniën volle eigenaar van de grond zou zijn geworden door afkoop van de erfpacht&#13;
tegen vijftig maal de jaarlijkse canon (HR, derde kamer, 20 december 1995, NJ&#13;
1996, 351).&#13;
Een overweging dus, niet een beslissing. Kennelijk is de rechtbank niet ingegaan&#13;
op de stelling van de onteigende. Zij zou deze met kracht van argumenten hebben&#13;
kunnen verwerpen. Ware die kracht ontoereikend, dan zou de stelling zijn blijven&#13;
staan. De onteigening maakt dat het normale rechtsverkeer, met de vrije markt, verdwijnt.&#13;
Waar de eigenaar of erfpachter als verkoper met een of meer gegadigden kan&#13;
onderhandelen, moet hij als onteigende zich in laatste instantie neerleggen bij de uitkomst&#13;
van een economische analyse. De vraag is dus welke factoren in het rekenmodel&#13;
zullen figureren. Bij de onteigening van een verpachte hoeve of los land denkt&#13;
de wetgever zelf aan de mogelijkheid dat, zonder de onteigening, de pachter nog, en&#13;
misschien voor zeer lange tijd, het gepachte zou hebben kunnen gebruiken (art. 42a&#13;
lid 2 Onteigeningswet). In dit geval zou de erfpachter, zonder de onteigening, zich tot&#13;
de herinrichtingscommissie hebben gewend met het doel de volle eigendom te verkrijgen.&#13;
Dan zou de verkeerswaarde daarvan benaderd kunnen worden en de afkoopsom&#13;
daarop in mindering kunnen worden gebracht.&#13;
2.2. Gelding verhoging canon&#13;
Na een verhoging van de canon is de erfpacht bij herhaling overgedragen. De laatste&#13;
erfpachter is aan de verhoogde canon gebonden, wanneer de verhoging weliswaar niet&#13;
tussen de toenmalige erfpachter en erfverpachter was neergelegd in een daartoe opgemaakte&#13;
notariële akte, maar wel kenbaar was uit een andere notariële akte waarbij de&#13;
erfpacht aan een rechtsvoorganger werd overgedragen. Het hof neemt zijn beslissing&#13;
mede op grond van het feitelijke betalingsgedrag van de erfpachter (Hof ’s-Hertogenbosch&#13;
19 maart 1997, NJ 1998, 94).&#13;
Aan de overdracht van de erfpacht gaat de koopovereenkomst vooraf. In de meeste&#13;
gevallen zal in de koopakte, behalve de prijs van het recht, ook de hoogte van de canon voorkomen. Het lijkt mij dat dit zelfs nodig is voor de bepaalbaarheid van het&#13;
koopobject, anders gezegd dat het onder de wilsovereenstemming ressorteert. Normaliter&#13;
zal de hoogte van de canon in de transportakte worden herhaald. In dit geval&#13;
is dit bij een eerdere transactie ook geschied, in de laatste koop- en transportakte echter&#13;
niet. Bij elke erfpacht behoort een canon, tenzij deze is afgekocht. Men zou dan&#13;
kunnen zeggen dat de canon nihil is, althans voor de periode van de afkoop. Er is dus,&#13;
normaal gesproken, een canon en de erfpachter betaalt die. Dat impliceert dat hij de&#13;
hoegrootheid daarvan kent. Kent hij de hoogte van de canon vóór de verhoging en&#13;
betaalt hij die, dan voldoet hij daarmee aan zijn verplichting, indien het bedrag daarvan&#13;
nog aannemelijk is en van hem redelijkerwijs niet kan worden verwacht dat hij op&#13;
de hoogte is van een verhoging. In een vroegere transportakte kon de herziene canon&#13;
gevonden worden, maar, zo te zien (“feitelijk betalingsgedrag”), betaalde de erfpachter&#13;
die ook.&#13;
De vraag is nog even of het hof zonder verwijzing naar het feitelijke betalingsgedrag&#13;
van de erfpachter tot hetzelfde oordeel zou zijn gekomen. Er zijn ook nog&#13;
factoren in het spel als de rol van de verkoper van de erfpacht, de rechtsvoorganger&#13;
dus. Immers, tegenover het “kunnen kennen” van de nieuwe erfpachter staat de&#13;
informatieplicht van de verkoper. De erfverpachter staat hier vooralsnog buiten,&#13;
zeker indien voor de vervreemding zijn instemming niet vereist was. Er is dus bijvoorbeeld&#13;
een uitkomst denkbaar waarin de nieuwe erfpachter de verhoogde canon&#13;
moet betalen, maar waarin een correctie op de koopsom moet worden berekend, met&#13;
verwijzingen naar de precontractuele goede trouw.&#13;
2.3. Systeemverandering en zittende erfpachter&#13;
Sinds 1985 kent de gemeente ’s-Gravenhage een nieuw systeem van gronduitgifte. De&#13;
uitgifte geschiedt in eeuwigdurende erfpacht tegen hetzij een afkoopsom ter hoogte&#13;
van de overeengekomen prijs hetzij een vaste jaarlijkse canon, afgeleid van de marktwaarde&#13;
van de zaak ten tijde van de uitgifte. Een en ander geldt ook voor de heruitgifte&#13;
aan zittende erfpachters. Nu hebben dezen een verklaring voor recht gevorderd,&#13;
dat de gemeente bij de afweging van de betrokken belangen in redelijkheid tegenover&#13;
hen bij de heruitgifte geen recht kan doen gelden op een vergoeding van de actuele&#13;
grondwaarde.&#13;
De Hoge Raad stelt vast dat het hof niet van oordeel is dat een voortgezette contractuele&#13;
band tussen de gemeente en de zittende erfpachters is blijven bestaan, maar&#13;
wel een door de redelijkheid en billijkheid beheerste rechtsverhouding. Kennelijk&#13;
heeft het hof in de eerdere aanbieding aan de erfpachters in de wijk Marlot dan aan de&#13;
andere erfpachters geen onrechtmatige ongelijkheid in behandeling gezien, nu het om&#13;
een proef ging en die anderen wier recht vijf à tien jaar later afloopt, zich in een gelijke&#13;
positie konden brengen door vervroegde heruitgifte te verzoeken (HR 26 maart 1999,&#13;
NJ 1999, 446).&#13;
De gemeente heeft in aangelegenheden als deze zowel een publiekrechtelijk als een&#13;
privaatrechtelijk karakter. Zo is de beoordeling van de wijze van behandeling van&#13;
twee categorieën erfpachters te toetsen aan de algemene beginselen van behoorlijk&#13;
bestuur, met name aan dat van gelijke behandeling van gelijke gevallen. Het hof,&#13;
immers beslissende in een zaak van burgerlijk recht, vraagt zich af of de gefaseerde&#13;
aanbieding behandeling onrechtmatig is en toetst dan aan de zorgvuldigheidsnorm. Ik neem aan dat de gemeente aan die andere erfpachters had laten weten dat zij het&#13;
genoemde verzoek konden doen en welke gevolgen daaraan waren verbonden.&#13;
Het recht van erfpacht gaat teniet na verloop van de tijd, bij de vestiging (verlening&#13;
ware correcter, RL) bedongen of bepaald (art. 783 jo 765 BWoud, in dezelfde geest&#13;
art. 3:81 lid 2 onder b over beperkte rechten). Wat dan resteert, zou afgeleid moeten&#13;
worden uit de overeenkomst van verlening, althans uit de erfpachtvoorwaarden. Deze&#13;
kunnen inhouden dat de ex-erfpachter een optie heeft, een recht, niet op verlenging&#13;
van zijn recht, maar op voortzetting daarvan onder gewijzigde voorwaarden. Dan is&#13;
er een, zij het beperkte, contractuele band. Ook indien die optie er niet is, kan er nog,&#13;
zoals het hof vaststelt, een rechtsverhouding zijn. Deze wordt dan bepaald door de&#13;
redelijkheid en billijkheid die voorheen, naast de erfpachtvoorwaarden, slechts een&#13;
aanvullende rol speelde. Er is dus nog iets van een verhouding tussen gemeente en exerfpachter&#13;
overgebleven, dat laatstgenoemde onderscheidt van nieuw aan te treden&#13;
erfpachters. Dat zou kunnen meebrengen dat voor hun gevallen de waarde van de&#13;
onroerende zaak waaruit dan weer de afkoopsom of de canon volgt, lager zou kunnen&#13;
worden vastgesteld dan voor de nieuwkomers.&#13;
3. Vruchtgebruik&#13;
In ons tijdschrift is zeer veel te doen over het melkquotum, de waarde daarvan en de&#13;
verdeling van die waarde tussen pachter en verpachter bij het einde van de pachtovereenkomst.&#13;
Maar, globaal gesproken, is er overal een melkquotum, waar melkkoeien&#13;
staan te grazen. De koeien kunnen die van de grondeigenaar zijn of van de pachter,&#13;
dan wel van een bruiklener of van een beperkt gerechtigde. Nu is er een uitspraak&#13;
over melkquotum en vruchtgebruik.&#13;
De vruchtgebruiker is overleden en zijn erven maken tegenover de bloot eigenaar&#13;
aanspraak op een vergoeding ter zake van het quotum. De rechtbank constateert het&#13;
ontbreken van jurisprudentie of literatuur voor gevallen van vruchtgebruik. Wel zijn&#13;
die er over de verdeling van de waarde tussen ex-echtgenoten (HR 29 september&#13;
1995, NJ 1996, 88) en tussen de voormalige erfverpachter en erfpachter (Rb Den&#13;
Haag 22 maart 1995, Agr.r. 1996/4810; preadvies Snijders). Daarbij werd de voor&#13;
pacht geldende regeling analogisch toegepast. Dan moet dat ook voor vruchtgebruik&#13;
het geval zijn (Rb Assen 23 juni 1998, NJ 1998, 791).&#13;
Het overlijden van de vruchtgebruiker, althans van degene aan wie de zaak in&#13;
vruchtgebruik is gegeven, maakt een einde aan het recht (art. 3:203, eerste zin). De&#13;
erven zijn vervolgens verplicht de goederen ter beschikking van de hoofdgerechtigde&#13;
te stellen (zie art. 3:225). Die goederen zijn (onder andere, het kan zelfs om een heel&#13;
vermogen gaan) het weiland (c.q. de hoeve) en het quotum. De parallel is de vaste&#13;
jurisprudentie van de pachtkamer van Hof Arnhem die inhoudt dat het de pachter&#13;
niet vrijstaat de grond aan de verpachter op te leveren (art. 25 Pw) zonder het daarmee&#13;
samenhangende quotum (Agr.r. 1999, p. 571). De vraag is dan of aan de vruchtgebruiker,&#13;
indien hij nog geleefd had en het recht dus op een andere wijze zou zijn&#13;
geëindigd, een vergoeding zou zijn toegekomen. Zo ja, dan zou zijn recht daarop in&#13;
zijn nalatenschap vallen. Met het in vruchtgebruik gegeven land zou samenhangen&#13;
quotum dat is verkregen dankzij de melkproductie in 1983, minus daarna toegepaste&#13;
kortingen (Agr.r. 1999, p. 577). Dat komt nu dus toe aan de blote eigenaar, inmiddels&#13;
volle eigenaar, en de erven van de vruchtgebruiker zouden recht hebben op de helft van de waarde daarvan op het tijdstip van het einde van het vruchtgebruik. Deze analogie&#13;
met de combinatie pacht/melkquotum werd dus eerder toegepast na echtscheiding&#13;
en na het einde van erfpacht. Erfpacht is, evenals vruchtgebruik, een beperkt&#13;
recht. Zij kent normaliter een tegenprestatie (canon, art. 5:85 lid 2), vruchtgebruik&#13;
niet. In het overeenkomstenrecht denken wij, behalve aan pacht, aan bruikleen. Zelf&#13;
heb ik eerder bedacht dat aan de ex-bruiklener de helft van de waarde van het quotum&#13;
zou kunnen toekomen. Maar misschien zijn er anderen die van mening zijn dat&#13;
gebruikers om niet, de vruchtgebruiker en de bruiklener dus, met iets minder dan de&#13;
helft van de waarde genoegen zouden moeten nemen. Zij zouden bij benadering tot&#13;
een correctiefactor kunnen komen waarin ten minste een deel van de geschatte pachtwaarde&#13;
van het vruchtgebruik- respectievelijk bruikleenobject is verwerkt.&#13;
4. Erfdienstbaarheden&#13;
4.1. Ontstaan door bestemming&#13;
Drie arresten betreffen het (mogelijke) ontstaan van een erfdienstbaarheid, waarvan&#13;
twee door bestemming. Kennis van en belangstelling voor het oude BW blijven een&#13;
vereiste, waar zeer vele verhoudingen van vóór 1992 dateren.&#13;
In het eerste arrest lezen wij dat in 1923 ten behoeve van een perceel een erfdienstbaarheid&#13;
van weg is gevestigd. In 1958 is het perceel gesplitst, met vermelding van de erfdienstbaarheid&#13;
in de akte van levering van een van de percelen. De vraag is of de beide&#13;
door de splitsing ontstane percelen in een erfdienstbaarheidsverhouding tot elkaar staan.&#13;
Een erfdienstbaarheid van weg of van overpad is als regel niet voortdurend in de&#13;
zin van de artikelen 744 en 747 BWoud, omdat zij slechts door menselijk handelen&#13;
kan worden uitgeoefend. De omstandigheden van het geval kunnen echter een uitzondering&#13;
meebrengen (HR 27 september 1996, NJ 1997, 496, zie Agr.r. 1998, p. 631).&#13;
In casu is veeleer sprake van het moeten dulden van de permanente aanwezigheid van&#13;
deuren die op het lijdend erf uitkomen dan van de omstandigheid dat het feitelijk&#13;
gebruik van beide deuren noodzakelijk met het betreden van het lijdend erf gepaard&#13;
gaat. Het Hof heeft met juistheid geoordeeld dat de gestelde erfdienstbaarheid niet&#13;
door bestemming kan zijn ontstaan (HR 24 september 1999, NJ 2000, 18).&#13;
Ik merk aanstonds op dat de Hoge Raad spreekt van een lijdend erf in een redenering&#13;
die uitmondt in de conclusie dat een erfdienstbaarheid niet is ontstaan, althans&#13;
niet door bestemming. Zou er een andere ontstaanswijze kunnen zijn, dan zou hij die&#13;
ambtshalve aan de orde hebben gesteld. Hij zou hebben gedacht aan de verkrijging&#13;
door verjaring en de mogelijkheid daarvan hebben verworpen, omdat de eventuele&#13;
erfdienstbaarheid zich niet tot bezit zou lenen (zie art. 3:99 jo 112 en 113 lid 2).&#13;
We zouden de term lijdend erf wel kunnen gebruiken in verband met een kwalitatieve&#13;
verplichting van de eigenaar daarvan. Tegenover dat lijdend erf staat echter geen&#13;
heersend erf, maar een kwalitatieve schuldeiser. Maar er kan geen kwalitatieve verplichting&#13;
zijn, in de eerste plaats niet, omdat die eerst met het nieuwe BW is geïntroduceerd.&#13;
Ook thans zou niet van een dergelijke verplichting sprake kunnen zijn,&#13;
omdat voor haar ontstaan vereist zijn een overeenkomst (art. 6:252 lid 1 BW), een&#13;
notariële akte en de inschrijving daarvan in de openbare registers (lid 2). Zij kan evenmin&#13;
door verjaring ontstaan, omdat zij niet een beperkt recht is en analogie niet kan&#13;
worden toegepast. Het ware dus beter geweest niet van een lijdend erf te spreken. Het tweede arrest betreft een vordering van een huiseigenaar voor recht te verklaren&#13;
dat het naast zijn huis gelegen perceel met woonhuis is bezwaard met de erfdienstbaarheid&#13;
om door de in dat woonhuis gelegen gang via de daarin geplaatste deur zijn&#13;
woonhuis in en uit te gaan en overigens om achter die voordeur een hal te hebben en&#13;
te houden. Ook hier is er een rechtsgeschiedenis: aanvankelijk vormden de huizen&#13;
één geheel en was er één eigenaar. En de twee huidige eigenaren hebben weer van verschillende&#13;
verkopers de eigendom verkregen.&#13;
De gestelde voortdurende en zichtbare erfdienstbaarheid zou moeten zijn ontstaan&#13;
door bestemming. Nu gaat het er bij artikel 747 BWoud slechts om dat de beide erven&#13;
ten tijde van het ontstaan van de op het dienende erf drukkende last aan één en&#13;
dezelfde eigenaar toebehoorden. Dit betekent dat voor de vraag of met de overdracht&#13;
door de rechtsvoorganger van de verkopers aan de verkopers een erfdienstbaarheid&#13;
door bestemming is ontstaan, slechts van belang is of die rechtsvoorganger de beide&#13;
huizen ten opzichte van elkaar in een zodanige feitelijke toestand heeft gebracht dat&#13;
daaruit, bij overdracht van een van beide huizen, een voortdurende en zichtbare erfdienstbaarheid&#13;
ontstaat. De kadastrale splitsing die door de verkopers is gerealiseerd,&#13;
is derhalve niet beslissend (HR 30 januari 1998, NJ 1999, 477).&#13;
Erfdienstbaarheden komen tot stand door inschrijving van een akte in de openbare&#13;
registers dan wel door verjaring (art. 742 en 743); dit wordt herhaald voor voortdurende&#13;
en zichtbare erfdienstbaarheden (art. 744). Voor een titel (eigenlijk een verlening&#13;
en een vestiging, zie nogmaals art. 743) kan een bestemming in de plaats komen.&#13;
Daartoe moet bewezen zijn dat tegenwoordig van elkaar gescheiden erven voorheen&#13;
aan dezelfde eigenaar hebben toebehoord en dat deze de erven in een zodanige toestand&#13;
gesteld heeft, dat daaruit een voortdurende en zichtbare erfdienstbaarheid zou&#13;
zijn ontstaan (art. 747).&#13;
Ik vergelijk nog even met de splitsing van een complex in appartementsrechten&#13;
(art 5:106 e.v. BW). Normaliter is er geen sprake van erfdienstbaarheidsverhoudingen&#13;
tussen de privégedeelten (art. 5:106 lid 3). Wel kunnen zij ontstaan door vestiging&#13;
(art. 5:118) door de opeenvolging van een overeenkomst tussen twee appartementseigenaars,&#13;
de medewerking door anderen, een bouwkundige ingreep, een wijziging&#13;
van de akte van splitsing (art. 5:109), te weten met betrekking tot de tekening (art.&#13;
5:109 lid 2) en een inschrijving in de openbare registers. Het komt voor dat aan&#13;
iemand twee appartementsrechten toebehoren en dat de privégedeelten aan elkaar&#13;
grenzen. Ook hij zou die twee gedeelten in een zodanige bouwkundige toestand kunnen&#13;
brengen, dat reeds bij de overdracht van een van zijn appartementsrechten een&#13;
erfdienstbaarheid ontstaat. Uiteraard is er een erfdienstbaarheid, wanneer hij beide&#13;
appartementsrechten vervreemdt aan twee verschillende opvolgers.&#13;
Ten slotte is er het geval van wateronttrekking aan een kreek door de eiser en zijn&#13;
rechtsvoorgangers via een op het erf van een buurman liggende leiding, pomp en&#13;
reservoir. Daarmee hangt samen de verplichting van die buurman om de waterleiding&#13;
in stand te houden. Er is dus niet een last tot het dulden van wateronttrekking en een&#13;
bijkomstige last, maar een zelfstandige, de kern van het door de eiser gepretendeerde&#13;
recht uitmakende verplichting iets te doen, te weten het ten behoeve van de eigenaar&#13;
van het heersende erf oppompen en afleveren van water en het in stand houden en in&#13;
werking houden van de pomp en het reservoir. Aldus is er niet een erfdienstbaarheid.&#13;
Evenmin kan sprake zijn van een noodwaterleiding (art. 5:58 BW), omdat de eiser met zijn vordering om de leiding en de pomp te gedogen als noodwaterleiding aanspraak&#13;
maakt op wezenlijk meer dan een enkel gedogen van de aanwezigheid van een&#13;
leiding (HR 14 februari 1997, NJ 1997, 542).&#13;
De op het dienende erf drukkende last bestaat in een verplichting tot dulden of&#13;
niet doen. In de akte van vestiging kan worden bepaald dat de last bovendien een verplichting&#13;
inhoudt tot het aanbrengen van gebouwen, werken of beplantingen die voor&#13;
de uitoefening van de erfdienstbaarheid noodzakelijk zijn, mits deze zich geheel of&#13;
gedeeltelijk op het dienende erf zullen bevinden (art. 5:71 lid 1). De last kan ook&#13;
bestaan in een verplichting tot onderhoud van het dienende erf of van de genoemde&#13;
gebouwen, werken of beplantingen (lid 2). In casu bevinden de werken zich op beide&#13;
erven, is er dus sprake van werken die zich ten minste gedeeltelijk op het dienende erf&#13;
bevinden. De verplichting van de buurman om de waterleiding in stand te houden&#13;
kan dus een last zijn in erfdienstbaarheidsverband. Zo zou een erfdienstbaarheid wel&#13;
mogelijk zijn, indien zij gevestigd zou zijn en in de akte van vestiging onder andere&#13;
die onderhoudsverplichting zou zijn opgenomen. Nu kan een erfdienstbaarheid ook&#13;
door verjaring ontstaan, tegenwoordig al na tien jaar (art. 3:99), maar die verjaring&#13;
kan niet de onderhoudsverplichting omvatten.&#13;
4.2. Verlegging erfdienstbaarheid&#13;
De eigenaar van een dienend erf vordert een verklaring voor recht dat hij gerechtigd&#13;
is tot verlegging van de gevestigde erfdienstbaarheid van weg. Ik zou denken dat het&#13;
gaat om verlegging van de weg en niet van het recht. Het erf blijft een dienend erf en&#13;
de weg zal hopelijk een ander tracé krijgen.&#13;
De eiser komt met drie achtereenvolgende voorstellen voor een nieuwe toegangsweg.&#13;
De eerste is aanmerkelijk langer dan de bestaande, zodat de aanleg daarvan&#13;
gepaard zou gaan met een vermindering van het genot van de eigenaar van het heersende&#13;
erf. De tweede is dan wel aanmerkelijk korter, maar met een haarspeldbocht&#13;
waardoor het huis op het heersende erf voor grotere voertuigen niet of zeer moeilijk&#13;
bereikbaar zou worden. Ten slotte is er een variant op het tweede tracé en wel zonder&#13;
die bocht, maar dan wel weer langer. Die verlenging blijkt dan 20 meter te bedragen&#13;
op een totale lengte van 345 meter. Het hof beslist dat de eigenaar van het heersende&#13;
erf moet medewerken aan de opstelling van een akte met het laatstgenoemde tracé en&#13;
verbiedt hem nog gebruik te maken van de “oude” weg.&#13;
De Hoge Raad bekrachtigt de uitspraak, daarbij overwegende dat niet iedere vermindering&#13;
van het genot van de eigenaar van het heersende erf aan verplaatsing in de&#13;
weg staat (HR 24 september 1999, NJ 1999, 754).&#13;
De eigenaar van het dienende erf kan een ander gedeelte daarvan aanwijzen voor&#13;
de uitoefening van de erfdienstbaarheid, mits deze verplaatsing zonder vermindering&#13;
van het genot voor de eigenaar van het heersende erf mogelijk is (art. 5:73 lid 2).&#13;
Indertijd zijn de beide eigenaren als partijen bij de overeenkomst van verlening gekomen&#13;
tot een bepaald tracé en een bepaalde retributie (art. 5:70 lid 2). Inmiddels is er&#13;
iets veranderd, van de eigenaar van het dienende erf uit gezien. Hij wenst een verplaatsing,&#13;
die voor de eigenaar van heersende erf een verbetering, een verslechtering&#13;
of een gelijkspel zou kunnen betekenen. In dit geval blijkt alleen een verslechtering&#13;
mogelijk en valt dus de keuze op de geringste verslechtering. En die lijkt inderdaad&#13;
minimaal, zodanig dat de eigenaar van het heersende erf misschien niet te goeder trouw zou zijn of zelfs misbruik van recht zou maken met een weigering. De consequentie&#13;
van de opvatting van de Hoge Raad is wel dat, waar de wetgever in zijn bepaling&#13;
een belangenafweging heeft verricht, daar nu een begin van belangenafweging&#13;
door de rechter bij kan komen.&#13;
4.3. Wijziging erfdienstbaarheid&#13;
Een bevredigende erfdienstbaarheid kan op den duur achterblijven bij de inmiddels&#13;
hoger liggende lat. Zo waren lang geleden twee erfdienstbaarheden gevestigd, een van&#13;
pad in 1910 en een van vrije vaart in 1937. Daarmee was het heersende erf naar de&#13;
destijds geldende normen redelijk goed bereikbaar. Indien het thans over het water&#13;
niet meer behoorlijk bereikbaar is, zou het redelijk en billijk zijn desgevorderd de erfdienstbaarheid&#13;
zodanig te wijzigen, dat de eigenaar van het heersende erf per saldo&#13;
weer dezelfde mogelijkheden heeft om naar en van zijn erf te gaan als voorheen, toen&#13;
de beide erfdienstbaarheden elkaar nog completeerden. Daartoe zou het bestaande&#13;
recht van pad, onder nader te stellen voorwaarden, moeten worden uitgebreid tot een&#13;
recht van weg. Trouwens, het pad wordt reeds lang gebruikt om het erf ook met&#13;
gemotoriseerd vervoer te bereiken en dat houdt voor het dienende erf niet een&#13;
onevenredige belasting in (Hof Leeuwarden 18 oktober 1995, NJ 1996, 659).&#13;
De rechter kan op vordering van de eigenaar van het heersende erf de inhoud van&#13;
een erfdienstbaarheid, wanneer door onvoorziene omstandigheden de uitoefening&#13;
blijvend of tijdelijk onmogelijk is geworden of het belang van die eigenaar aanzienlijk&#13;
is verminderd, zodanig wijzigen dat de mogelijkheid van uitoefening of het oorspronkelijke&#13;
belang wordt hersteld, mits deze wijziging naar de maatstaven van redelijkheid&#13;
en billijkheid van de eigenaar van het dienende erf kan worden gevergd (art. 5:80).&#13;
Onder de noemer onvoorziene omstandigheden zouden we moeten brengen de technische&#13;
en maatschappelijke ontwikkeling. Sinds de jaren zestig geschiedt de verplaatsing&#13;
van personen, ook die van gasten, eerst in toenemende mate en ten slotte zeer&#13;
algemeen, per auto. De uitoefening van de erfdienstbaarheid is niet blijvend, laat staan&#13;
tijdelijk, onmogelijk geworden, maar schiet naar huidige maatstaven tekort. Aanvankelijk&#13;
was het blijkbaar normaal het erf over het water te benaderen, bijvoorbeeld met&#13;
een bootje dat aan de overkant van het water kon worden geparkeerd. Het pad was&#13;
dan secundair, voor aankomst en vertrek te voet of per fiets. Inmiddels is het watertraject&#13;
onder de maat geraakt en moet de compensatie juist op het land worden&#13;
gezocht door de opwaardering van een pad tot een weg. Feitelijk wordt het pad reeds&#13;
lang per auto bereden. Dat laat zich associëren met de bepaling dat, wanneer de erfdienstbaarheid&#13;
te goeder trouw geruime tijd zonder tegenspraak op een bepaalde&#13;
manier is uitgeoefend, in geval van twijfel deze wijze van uitoefening beslissend is&#13;
(art. 5:73 lid 1, tweede zin), een soort verkrijgende verjaring ten aanzien van de wijze&#13;
van uitoefening. Dat de uitoefening op de voor het dienende erf minst bezwarende&#13;
wijze moet geschieden (art. 5:74), wordt niet in de overwegingen betrokken, maar&#13;
men zou kunnen denken aan uitoefening op een dergelijke wijze, maar dan naar de&#13;
inmiddels geldende maatstaven. De rechter wijzigt dus de inhoud van de erfdienstbaarheid&#13;
door deze aan te passen aan de feitelijke situatie. Daarbij zou kunnen komen&#13;
dat het pad ook feitelijk een weg wordt. Dat zou betekenen dat de eigenaar van het&#13;
heersende erf op zijn kosten op het dienende erf werken aanbrengt die voor de uitoefening&#13;
van de erfdienstbaarheid noodzakelijk zijn (art. 5:75 lid 2). Vervolgens zou hij die werken, de weg dus, moeten onderhouden, voor zover dit in het belang van&#13;
het dienende erf nodig is (lid 3). De eigenaar van het dienende erf zou geen recht hebben&#13;
op het gebruik van de weg (lid 4). Een andere regeling, zo aanleg van de weg&#13;
door de eigenaar van het dienende erf, onderhoud van de weg door deze, alsmede&#13;
medegebruik daarvan, zou tot stand komen door een wijziging van de akte van vestiging&#13;
(lid 5) en inschrijving in de openbare registers.&#13;
In 1941 is ten laste van een aan een gemeente toebehorend erf een erfdienstbaarheid&#13;
gevestigd. Op het lijdende erf mag niet meer dan één villa worden gebouwd. De&#13;
gemeente die op dat erf dertig aanleunwoningen (zo genoemde seniorenappartementen)&#13;
wil bouwen, vordert jegens de eigenaren van de heersende erven een wijziging&#13;
van de erfdienstbaarheid om die bouw mogelijk te maken. De rechter stelt vast dat de&#13;
gestelde wijziging vrijwel niets van de erfdienstbaarheid zou overlaten, zodat eigenlijk&#13;
opheffing van de erfdienstbaarheid wordt gevorderd. Nu kan een erfdienstbaarheid&#13;
die op het tijdstip van inwerkingtreding van het NBW reeds bestond, niet worden&#13;
opgeheven (art. 165 Overgangswet NBW). De vordering wordt dan ook afgewezen&#13;
(Rb Utrecht, kort geding, 15 augustus 2001, NJ 2002, 291).&#13;
We zouden voor het geval van de gemeentelijke ambities denken aan dat van het&#13;
verloop van ten minste twintig jaar na het ontstaan van de erfdienstbaarheid en de&#13;
strijdigheid van het ongewijzigd voortbestaan daarvan met het algemeen belang&#13;
(art. 5:78 onder b). Maar de overgangswetgeving steekt daar een stok voor. Het is de&#13;
vraag of met de uitspraak van de president van de rechtbank het laatste woord is&#13;
gesproken, of niet de voltallige kamer, vervolgens hof en Hoge Raad niet tot een uitspraak&#13;
zouden kunnen geraken die de realisatie van de gemeentelijke plannen mogelijk&#13;
maakt. Enerzijds spreekt de overgangsbepaling duidelijke taal, anderzijds is er&#13;
misschien een andere weg dan die van wijziging of opheffing van de erfdienstbaarheid.&#13;
In de eerste plaats zou de gemeente kunnen trachten de erfdienstbaarheid langs&#13;
minnelijke weg te beëindigen. Dat zou inhouden dat zij met de eigenaar van elk heersend&#13;
erf een bedrag overeenkomt, dat voor hem opweegt tegen het verlies van zijn&#13;
uitzicht. Slaagt zij hierin niet, dan zou zij aan onteigening van de heersende erven&#13;
moeten denken. Een zaak kan slechts worden bevrijd van de bestaande lasten of rechten&#13;
door onteigening van die zaak (art. 4 lid 2 Onteigeningswet). In casu gaat het om&#13;
de bevrijding van de heersende erven van het recht van uitzicht. Bevrijding lijkt in dit&#13;
verband een vreemde term, misschien mag zij opheffing of beëindiging betekenen.&#13;
5. Aansprakelijkheid bij opstallen; veiligheid&#13;
Wij bespreken de eigendom van en de beperkte rechten op onroerende zaken. Er zijn&#13;
verlengstukken buiten het eigenlijke goederenrecht. Zo is er de onrechtmatige daad&#13;
(art. 6:162 e.v.) en wel gepleegd zowel tegen de gerechtigde als door de gerechtigde.&#13;
De eerste is de inbreuk door derden op zijn recht, de tweede bijvoorbeeld zijn eigen&#13;
misbruik van het recht. Maar er is ook de aansprakelijkheid van de bezitter van een&#13;
opstal die niet voldoet aan de eisen die men daaraan in de gegeven omstandigheden&#13;
mag stellen, en daardoor gevaar voor personen of zaken oplevert (art. 6:174 lid 1, met&#13;
uitzondering). Opstallen zijn gebouwen en werken die duurzaam met de grond zijn&#13;
verenigd (enz., lid 3, geen beplantingen, vgl. art. 3:3 lid 1 en 5:20 onder e). Degene die&#13;
in de openbare registers als eigenaar van de opstal of van de grond staat ingeschreven, wordt vermoed de bezitter te zijn (lid 4). Bij erfpacht is de bezitter van dat recht aansprakelijk&#13;
(lid 2, aanvang). Worden de opstallen gebruikt in de uitoefening van een&#13;
bedrijf, dan is degene die het bedrijf uitoefent, aansprakelijk (art. 6:181 lid 1). Is het&#13;
bedrijf dat van een ander, aan wie de opstallen ter beschikking worden gesteld, dan&#13;
wordt die ander als aansprakelijk aangemerkt (lid 2).&#13;
Een werknemer spreekt zijn werkgever aan wegens letsel dat hij heeft opgelopen&#13;
tijdens werkzaamheden in een loods. Het isolatiemateriaal was zeer brandbaar. Het&#13;
hof heeft de vordering toegewezen op grond van de zojuist weergegeven artikelen&#13;
6:174 lid 1 en 181 lid 1. De opstal voldeed niet aan de eisen van veiligheid. Weliswaar&#13;
beantwoordde het isolatiemateriaal in algemene zin aan de veiligheidsvoorschriften&#13;
van de brandweer en de arbeidsinspectie, maar de gegeven omstandigheden waren die&#13;
waarin brandgevaarlijke werkzaamheden werden verricht. Na de brand werd de&#13;
loods herbouwd met toepassing van bijkans onbrandbaar isolatiemateriaal. Dat had&#13;
eerder kunnen en moeten worden aangebracht (HR 20 oktober 2000, NJ 2000, 700).&#13;
Dit arrest is van groot belang voor de eigenaren (inclusief opstallers) van en de&#13;
beperkte gerechtigden op gronden die gebouwen of werken natrekken, alsmede voor&#13;
de huurders of pachters die in die opstallen een bedrijf uitoefenen. Het agrarische&#13;
bedrijfsgebouw kan worden gebruikt door de eigenaar dan wel door een pachter. In&#13;
het laatste geval is de pachter degene die gehouden is de veiligheidsvoorschriften na te&#13;
leven, voor zover die uitgaan boven die gesteld voor een normaal gebruik van het&#13;
gebouw. Hij is degene die de wijze van agrarisch gebruik bepaalt. Misschien kan dat&#13;
gebruik een meer dan gemiddeld brandgevaar opleveren. Maar ik denk ook nog aan&#13;
het gebruik van giftige stoffen die eventuele werknemers en professionele bezoekers&#13;
aan gevaar blootstellen. De pachter zou dan bijvoorbeeld adequate afzuigapparatuur&#13;
moeten laten installeren en zijn werknemers en bezoekers van beschermende kleding&#13;
moeten voorzien. Hij zou misschien ook waarschuwende borden moeten plaatsen of&#13;
zelfs ruimten alleen toegankelijk maken voor personen in zijn gezelschap en voor&#13;
geselecteerde sleuteldragers.&#13;
Gaat dit arrest over de aansprakelijkheid voor de gevolgen van gevaarlijke situaties&#13;
tijdens het werk, we vinden ook een uitspraak over de aansprakelijkheid voor die van&#13;
gevaarlijke situaties in de woning.&#13;
Een invalide heeft een specifieke installatie, een zo genoemde traplift, laten aanleggen&#13;
om in zijn rolstoel van de begane grond de eerste verdieping te kunnen bereiken&#13;
en andersom. Op de begane grond bevindt zich een uitsparing, waarin een ambtenaar&#13;
die in functie de invalide bezoekt, stapt, ten val komt en een gecompliceerde enkelbreuk&#13;
oploopt. Het loopt slecht af, met een WAO-uitkering op basis van een arbeidsongeschiktheid&#13;
van 80 tot 100%. In doorsnee huis-, tuin- en keukensituaties bestaat&#13;
niet een verplichting tot waarschuwing en/of tot het treffen van voorzorgsmaatregelen.&#13;
De traplift valt echter buiten die categorie van situaties. De uitrusting en omgeving&#13;
van de lift is, gerelateerd aan de oplettendheid van de gemiddelde bezoeker, onvoldoende&#13;
voor het noodzakelijk verkleinen van de veiligheidsrisico’s. Van eigen schuld&#13;
van de ambtenaar is geen sprake (Rb Arnhem 28 juni en 8 november 2001, NJ 2002,&#13;
155).&#13;
Deze uitspraak is zeer evenwichtig en nuttig en laat zich naar analogie gelden voor&#13;
andere niet-openbare opstallen, denk aan kantoor aan huis en aan de boerderij. Het&#13;
lijkt ook aannemelijk de ruimte rond de opstal toe te voegen. Dan gaat het bijvoorbeeld om het hek, het toegangspad en een eventuele buitentrap. Er zijn allerlei&#13;
categorieën bezoekers met een grote verscheidenheid qua leeftijd, ontwikkeling en&#13;
ervaring. We kunnen uitgaan van een gemiddelde en afwijkingen beredeneren,&#13;
bijvoorbeeld voor kinderen, bejaarden, insiders en deskundigen. Dat moet ook de&#13;
eigenaar, gebruiker of ondernemer doen, die gasten en andere bezoekers ontvangt. De&#13;
rechtbank gaat uit van gemiddelden, zowel wat betreft de bouwkundige en aanverwante&#13;
situaties als wat betreft de bezoekers. De gemiddelde bezoeker weet bijvoorbeeld&#13;
dat een stenen vloer of een parketvloer glad kan zijn, dat op een traptrede&#13;
een loper los kan liggen, dat het gebruik van een trap, zeker van een trap met een&#13;
curve, een verhoogd risico betekent. Maar met een traplift zoals in casu, is hij niet&#13;
vertrouwd. De uitrusting en omgeving van de lift zou misschien gecompleteerd moeten&#13;
worden met een hekwerk om de uitsparing.</content><legacyfootnotes/><footnotes><footnote/></footnotes><auteurs>mr. D.L. Rodrigues Lopes</auteurs><published>2002-12-01 00:00:00</published><modified>2000-09-05 00:00:00</modified><editiondate>2002-12-01</editiondate><htmlpath>https://denhollander.info/artikel/5604</htmlpath></article>
</articles></edition>