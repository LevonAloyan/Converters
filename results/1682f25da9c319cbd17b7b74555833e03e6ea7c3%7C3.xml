<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1987</searchword><id>6313</id><udhid>UDH:TvAR/6313</udhid><titel>Het gaat goed in Wageningen</titel><searchwords><searchword>TvAR 3/1987</searchword><searchword>UDH:TvAR/6313</searchword></searchwords><attachments><attachment><name>1987_nr 3_Artikel_Bruil.pdf</name><extention>pdf</extention><url>https://denhollander.info/download/6097/ci</url></attachment></attachments><inleiding>Bij alle ellende die de Nederlandse universiteiten kunnen noteren is het plezierig dat&#13;
er ook nog lichtpuntjes te signaleren zijn. Een lustrumviering bijvoorbeeld. Er zijn&#13;
niet veel vakgroepen die werk maken van een lustrumviering. Er zijn zeker niet veel&#13;
vakgroepen die hun eerste lustrum vieren. Er is maar één vakgroep die zijn eerste&#13;
lustrum viert met niet alleen een mooie opstellenbundel (zie bespreking elders in dit&#13;
nummer), maar ook nog met een heuse studiedag: de vakgroep Agrarisch recht van&#13;
de Wageningse Landbouwuniversiteit.&#13;
Het was dan ook geen wonder dat de voorzitter van het College van Bestuur, dr&#13;
D. de Zeeuw, bij het aanbieden van de lustrumbundel aan het eind van de dag, vol&#13;
lof was over de vakgroep. Hij constateerde dat voor de agrarische sector het beleid,&#13;
het recht en (dus) de juristen steeds belangrijker worden. De vakgroep is een intermediair&#13;
tussen de landbouwkundigen en de maatschappij. De Zeeuw gaf toe dat de&#13;
prille vakgroep geen bijzondere bescherming heeft genoten maar stelde vast dat toch&#13;
bijzonder goed werk wordt afgeleverd. Gelukgewenst en ga zo door!&#13;
Zal het aan de collegevoorzitter dus niet liggen, wanneer de vakgroep geen goede&#13;
toekomst tegemoet gaat, in ieder geval ook niet aan de belangstelling van buiten.&#13;
Zo'n tachtig geïnteresseerden hebben zich niet de kans laten ontgaan de met een&#13;
Dendrobium in het knoopsgat getooide vakgroepleden de hand te drukken, en waren&#13;
naar het Internationaal Agrarisch Centrum gekomen. Daaronder vele prominenten.&#13;
Wie kent niet de oud-hoogleraar agrarisch recht mr J.M. Polak, wie kent niet de&#13;
formidable mevrouw Benthem en wie kent niet de burgemeester van Wageningen?&#13;
De ochtend was gereserveerd voor het 'westers' agrarisch recht, met de voordrachten&#13;
van Brussaard en Van Dinter (zie elders in dit nummer). De eerste spreker&#13;
gaf aanleiding tot een nadere discussie rond de positie van het agrarisch recht in Nederland.&#13;
Prof. Brunner meende dat dit rechtsgebied in het buitenland sterker ontwikkeld&#13;
is en vroeg zich af of er in Nederland niet meer samenwerking zou moeten&#13;
komen tussen Wageningen en de juridische faculteiten. Brussaard benadrukte dat&#13;
de vakgroep enerzijds en de juridische faculteiten anderzijds verschillende taken&#13;
hebben. Gaat het in Wageningen om een meer algemene inleiding in het (agrarisch)&#13;
recht voor niet-juristen, bij de juridische faculteit waar agrarisch recht wordt gedoceerd,&#13;
gaat het om een functionele verdieping van de juridische basiskennis. Het onderwijs&#13;
is dus verschillend, maar op het gebied van onderzoek zou wèl meer samenwerking&#13;
van de grond kunnen komen.</inleiding><content>Naar aanleiding van de voordracht van Van Dinter ontspon zich - op initiatief&#13;
van prof. mr Polak - een discussie over regulering en deregulering. Velen vonden&#13;
de regelgeving te ingewikkeld en te ver doorgeschoten. Polak vroeg of bijvoorbeeld&#13;
bij de superheffing niet volstaan had kunnen worden met globale regels, aangevuld met een hardheidsclausule. Van Eldijk meende dat men meer regelgeving zou kunnen&#13;
doorschuiven naar bijvoorbeeld de schappen en uiteindelijk misschien zelfs op&#13;
zelfregulering zou kunnen uitkomen.&#13;
Anderen wilden voorzichtig zijn met dereguleren. Bongers vond dat er tegen gewaakt&#13;
moet worden dat de problemen bij de rechter op het bord komen. De Hoog&#13;
wees op de ongewenste effecten die deregulering - of marktregulering - met zich&#13;
meebrengt, bijvoorbeeld voor het milieu. Als gevolg van allerlei technologische ontwikkelingen&#13;
is cureren nodig. De overheid formuleert doelstellingen en die moeten&#13;
onder andere via regelgeving geëffectueerd worden.&#13;
Van Dinter nam een middenpositie in. De overheid zou wel wat meer aan de&#13;
markt kunnen overlaten - de financiën dwingen daar ook toe - maar de markt&#13;
is niet in staat de regulering volledig over te nemen. Het ministerie heeft wel een dereguleringsprogramma&#13;
maar men heeft natuurlijk te maken met de Europese regelgeving&#13;
èn met politici en belangenvertegenwoordigers. Toch moet de mate van overheidsingrijpen&#13;
te verminderen zijn, aldus Van Dinter. Een 'hardheidsclausule'-&#13;
oplossing wees hij van de hand: bij de superheffing zou dat tot rampen geleid hebben,&#13;
ook al omdat deze term in juridische zin een andere betekenis heeft dan in politieke&#13;
zin. Bij de mestregelgeving staan overigens dezelfde problemen te wachten. De&#13;
interimwet was nog relatief eenvoudig.&#13;
Een definitieve conclusie werd - uiteraard - niet getrokken. Dat kan de aanwezigen&#13;
niet verweten worden, want het in algemene termen over deregulering spreken&#13;
leidt nooit tot conclusies. De 'grote' operaties - waaronder de deregulering - zijn&#13;
dan ook compleet vastgelopen. De dereguleringsrage heeft misschien als winstpunt&#13;
opgeleverd dat de mentaliteit ten aanzien van regelgeving is veranderd, maar tegelijk&#13;
verhindert tegenwoordig de ongenuanceerde kreet 'deregulering' maar al te vaak een&#13;
serieuze discussie over de concrete beleids- en regelgevingsproblemen.&#13;
Na de lunch (waar is de tijd dat op bijeenkomsten van agrarische juristen tussen&#13;
de middag een warme maaltijd werd geserveerd?) kwam de Rest van de Wereld aan&#13;
de orde. Van Ambon, via Botswana naar de USA.&#13;
In een voortreffelijk betoog deed dr. Simon Roberts verslag van een case-study in&#13;
Botswana: Agricultural development and the study of land rights'. Conclusie: ook&#13;
daar loopt het beleid vast in het gevestigde - veelal zeer moeilijk kenbare - recht&#13;
ten aanzien van de grond (zie elders in dit nummer).&#13;
Na de voordrachten van Von Benda-Beckmann en Grossman (zie elders in dit&#13;
nummer) kwam de vraag aan de orde naar het nut van agrarischrechtelijk onderzoek&#13;
in ontwikkelingslanden door west-Europeanen. Zou het niet beter zijn om - hier&#13;
of daar - de autochtonen juridische kennis bij te brengen en het onderzoek vervolgens&#13;
door hen te laten doen? Zij hoeven zich immers niet eerst helemaal in te leven&#13;
in de maatschappelijke context van het recht, zo meende prof. Brunner.&#13;
Von Benda-Beckmann en Roberts erkenden dat dat een ideale situatie zou zijn.&#13;
Helaas, het kan niet. Autochtone juristen zijn nauwelijks geïnteresseerd in wetenschappelijk&#13;
onderzoek. Zij worden advocaat en proberen hun schaapjes op het droge&#13;
te krijgen.&#13;
Bovendien kan de visie van een buitenstaander op de situatie ter plaatse verfrissend&#13;
zijn, iets wat trouwens ook geldt voor buitenlanders die hier op bezoek komen. Ten slotte werd gesteld dat men zelfkennis nodig heeft om aan de Wageningse Universiteit&#13;
te kunnen doceren aan Nederlandse landbouwkundigen die later zullen worden&#13;
uitgezonden naar ontwikkelingslanden.&#13;
Nadat de bundel ten slotte was aangeboden aan de voorzitter van het College van&#13;
Bestuur, stond niets meer een geanimeerde receptie in de weg.</content><legacyfootnotes/><footnotes><footnote/></footnotes><auteurs>Mr D. W. Bruil</auteurs><published>1987-03-01 00:00:00</published><modified>1987-03-01 00:00:00</modified><editiondate>1987-03-01</editiondate><htmlpath>https://denhollander.info/artikel/6313</htmlpath></article>
</articles></edition>