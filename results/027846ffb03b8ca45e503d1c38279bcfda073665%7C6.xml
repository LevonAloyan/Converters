<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2019</searchword><id>15560</id><udhid>UDH:TvAR/15560</udhid><titel>Erfdienstbaarheden en de opheffing van onbewaakte spoorwegovergangen</titel><searchwords><searchword>TvAR 5/2019</searchword><searchword>UDH:TvAR/15560</searchword></searchwords><attachments><attachment><name>20392.pdf</name><extention>pdf</extention><url>https://denhollander.info/download/20392/ci</url></attachment></attachments><inleiding>&lt;p&gt;Oude rechten van overweg (erfdienstbaarheden) kunnen een opheffing van onbewaakte spoorwegovergangen dwarsbomen. Een opheffing van de erfdienstbaarheid is onmogelijk indien de erfdienstbaarheid vóór 1992 is gevestigd. Een wijziging is alleen mogelijk als meerdere spoorwegovergangen zich op hetzelfde erf bevinden. ‘Misbruik van recht’ biedt onvoldoende zekerheid. Onteigening is een betrouwbare, maar tijdrovende en dure optie. &lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;In het najaar van 2018 gaf het Ministerie van Infrastructuur en Waterstaat ProRail opdracht om de (op dát moment bestaande) 135 onbewaakte spoorwegovergangen binnen vijf jaar óf op te heffen óf te beveiligen.[2] Het doel van deze beslissing is om te voorkomen dat mensen door de ontbrekende beveiliging letsel oplopen of overlijden en dat treinpersoneel psychische problemen ondervindt in verband met aanrijdingen. Terwijl de beveiliging van onbewaakte spoorwegovergangen weliswaar duur, maar juridisch weinig problematisch is, vormt de opheffing daarvan een juridische uitdaging voor de spoorbeheerder.&lt;/p&gt;&lt;p&gt;Railinfratrust, het moederbedrijf van ProRail, is in Nederland in de regel de eigenaar van spoorwegen en de grond onder en naast het spoor. Als gemachtigde van de grondeigenaar kan ProRail privaatrechtelijk bezien zelf beslissen om een spoorweg op te heffen.[3] Spoorwegovergangen zijn echter doorgaans op grond van art. 4 lid 1 Wegenwet openbare wegen omdat zij gedurende meer dan 30 jaar voor iedereen toegankelijk zijn geweest.[4] Door deze openbare bestemming verliest de eigenaar het recht om zijn weg af te sluiten.[5] Om deze openbare bestemming op te heffen moet ProRail de raad van de betreffende gemeente verzoeken om de spoorwegovergang te onttrekken aan het openbaar verkeer.[6] De gemeenteraad heeft een brede beleidsvrijheid en kan de spoorwegovergang in het bijzonder in het belang van de verkeersveiligheid aan het openbaar verkeer onttrekken.[7] Doet de gemeenteraad dit niet, dan kan ProRail administratief beroep instellen bij Gedeputeerde Staten.[8] &lt;/p&gt;&lt;p&gt;Naast de openbare bestemming van de meeste spoorwegovergangen wordt ProRail geconfronteerd met rechten van overweg. Deze erfdienstbaarheden zijn in de regel decennia geleden gevestigd bij de aanleg van de spoorwegen. Zij geven personen die dichtbij het spoor woonden en/of een agrarisch bedrijf exploiteerden, het (onvoorwaardelijke) recht om de spoorwegovergang te gebruiken om de openbare weg, agrarische percelen en/of het volgende dorp aan de andere kant van het spoor te bereiken. Privaatrechtelijk kan de spoorbeheerder de spoorwegovergang niet zonder medewerking van de eigenaar van het heersende erf opheffen. Een beveiliging is daarentegen niet problematisch omdat de vestigingsakten in de regel niet bepalen dat de overgang onbewaakt moet zijn.[9] Publiekrechtelijk heeft de spoorbeheerder noch de betreffende gemeente de bevoegdheid om de spoorwegovergang zonder onteigening van de erfdienstbaarheid op te heffen. Werkt de eigenaar van het heersende erf niet mee aan een opheffing van de erfdienstbaarheid, dan rijst de vraag of onteigening de enige optie is voor de spoorbeheerder. &lt;/p&gt;&lt;p&gt;In dit artikel worden de mogelijkheden uiteengezet die de spoorbeheerder heeft om de spoorwegovergang op een rechtmatige manier op te heffen ondanks de weigering van de eigenaar van het heersende erf om aan de opheffing van de erfdienstbaarheid mee te werken. Er wordt nagegaan of de erfdienstbaarheid kan worden gewijzigd of opgeheven, onder welke voorwaarden een uitoefening van de erfdienstbaarheid misbruik van recht oplevert, of zij door verjaring teniet kan zijn gegaan en onder welke voorwaarden zij onteigend kan worden. &lt;/p&gt;&lt;h3&gt;2. Ontstaan van erfdienstbaarheden op spoorwegovergangen&lt;/h3&gt;&lt;p&gt;Alvorens te kijken naar de mogelijkheden om erfdienstbaarheden op te heffen, te wijzigen, door te halen of te onteigenen, sta ik eerst kort stil bij het ontstaan van erfdienstbaarheden. Erfdienstbaarheden op spoorwegovergangen ontstaan in de regel door inschrijving van een vestigingsakte met medewerking van de eigenaar van de grond waarop de spoorwegovergang zich bevindt.[10] Zij kunnen volgens art. 5:72 BW echter ook door verjaring ontstaan, zonder inschrijving in de openbare registers. Dit brengt voor de spoorwegbeheerder het risico met zich dat hij met erfdienstbaarheden wordt geconfronteerd waarvan hij zich niet bewust is.&lt;/p&gt;&lt;p&gt;Dit risico valt in de praktijk echter behoorlijk mee. Voor een verkrijging van de erfdienstbaarheid door verjaring op grond van art. 3:99 BW is vereist dat de erfdienstbaarheid gedurende 10 jaar te goeder trouw wordt bezeten. Wanneer mag iemand redelijkerwijs menen beperkt gerechtigde te zijn? Een erfdienstbaarheid wordt gevestigd door de inschrijving van een notariële akte in de openbare registers. Slechts indien de notaris een fout heeft gemaakt,[11] de akte niet ter inschrijving is aangeboden[12] of bij een transactie met meerdere partijen een van de te vestigen rechten niet in de notariële akte(n) wordt vermeld,[13] zal daarom sprake kunnen zijn van goede trouw. Indien tussen partijen nooit een notariële akte is opgemaakt, kan de bezitter niet op redelijke gronden menen dat een erfdienstbaarheid is gevestigd. Als een erfdienstbaarheid te goeder trouw door verjaring is verkregen, dan is deze erfdienstbaarheid voor de spoorwegbeheerder dus geen verrassing. &lt;/p&gt;&lt;p&gt;Omdat aan een inbezitneming van erfdienstbaarheden zeer hoge eisen worden gesteld, is een (onopgemerkte) verkrijging door verjaring op grond van art. 3:105 jo. 3:306 BW weinig waarschijnlijk. Voor inbezitneming is in ieder geval een positieve handeling van de vermeende verjaringsverkrijger vereist;[14] een enkel nalaten (aan de zijde van de eigenaar van de spoorwegovergang) is onvoldoende.[15] De wil om de bevoegdheden van een rechthebbende van een erfdienstbaarheid uit te oefenen, moet kenbaar en ondubbelzinnig zijn.[16] Voor kenbaarheid is het voldoende dat de uitoefening zichtbaar is. Dit vereiste zal bij spoorwegovergangen geen probleem opleveren. Voor ondubbelzinnigheid is vereist dat de betreffende persoon zich zodanig gedraagt dat de eigenaar naar objectieve maatstaven niet anders kan concluderen dan dat die persoon pretendeert rechthebbende van een erfdienstbaarheid te zijn.[17] &lt;/p&gt;&lt;p&gt;Aan de kapstok ‘ondubbelzinnigheid’ kunnen verschillende eisen worden opgehangen. De vereiste intensiteit van het gebruik zal in de meeste gevallen niet gehaald worden om van inbezitneming te kunnen spreken. Voor een recht van overpad is het enkele gebruik van de spoorwegovergang onvoldoende.[18] Veeleer moet de vermeende verjaringsverkrijger een soort pad over het spoor aanleggen om een erfdienstbaarheid op de spoorwegovergang in bezit te nemen.[19] In de regel zal echter de spoorwegbeheerder de spoorwegovergang hebben aangelegd. Zelfs als de spoorwegovergang door de vermeende verjaringsverkrijger was aangelegd, zou de uitoefening van de erfdienstbaarheid ook nog voortdurend moeten zijn.[20] Bovendien mag er geen objectieve aanwijzing zijn dat de uitoefening van de bevoegdheden van een erfdienstbaarheid is gebaseerd op een andere rechtsverhouding.[21] Dit laatste vereiste werpt geen obstakel op indien de vermeende verjaringsverkrijger de spoorwegovergang zelf heeft aangelegd en er geen contractuele verhouding met de grondeigenaar met betrekking tot de aanleg bestond. &lt;/p&gt;&lt;p&gt;Het voorgaande laat zien dat de spoorwegbeheerder waarschijnlijk alleen geconfronteerd zal worden met erfdienstbaarheden die hij had moeten opmerken. Desnoods kan hij de procedure van art. 3:27 BW volgen om de eigendom van onbekende erfdienstbaarheden te bevrijden.[22]&lt;/p&gt;&lt;h3&gt;3. Wijziging en opheffing&lt;/h3&gt;&lt;p&gt;Ingevolge art. 5:78 BW kan de eigenaar van de grond waarop de spoorwegovergang zich bevindt, vorderen dat de rechter de erfdienstbaarheid wijzigt of opheft. De rechter kan in elk van de hierna beschreven gevallen overgaan tot wijziging of opheffing. &lt;/p&gt;&lt;p&gt;Een grondslag voor een opheffing of wijziging is dat sprake is van onvoorziene omstandigheden die van dien aard zijn dat de ongewijzigde instandhouding van de erfdienstbaarheid in redelijkheid en billijkheid niet kan worden gevergd van de eigenaar van de spoorwegovergang. Dit zijn omstandigheden waarmee de partijen op het moment van vestiging geen rekening hebben gehouden.[23] Men kan zich afvragen of de toename van het verkeer op het spoor, de toename van de snelheid van de treinen, strengere veiligheidsnormen, de verstedelijking van veel landelijke gebieden en het hiermee verband houdende gevaar dat meer aanrijdingen zullen voorkomen, omstandigheden zijn waarmee de partijen geen rekening hebben gehouden. Dit zal afhangen van het tijdstip van de vestiging van de erfdienstbaarheid en de plaats waar de spoorwegovergang zich bevindt.&lt;/p&gt;&lt;p&gt;In ieder geval van toepassing is de tweede grondslag indien de erfdienstbaarheid meer dan twintig jaar geleden is gevestigd. Voor de tweede grondslag is vereist dat het ongewijzigde voortbestaan van de erfdienstbaarheid in strijd is met het algemeen belang.[24] Uit de jurisprudentie blijkt dat de stedenbouwkundige ontwikkeling[25] en de verkeersveiligheid[26] een opheffing of wijziging kunnen rechtvaardigen. Ook al pleit &lt;span class="italic"&gt;Kleijn&lt;/span&gt; voor terughoudendheid bij de toepassing van deze grondslag,[27] de rechter kan een opheffing of wijziging in het licht van de toenemende onveiligheid van onbewaakte spoorwegovergangen uitspreken.&lt;/p&gt;&lt;p&gt;Het overgangsrecht van ons Burgerlijk wetboek gooit echter bij de toepassing van art. 5:78 BW in veel gevallen roet in het eten. Art. 165 van de Overgangswet NBW bepaalt dat een erfdienstbaarheid die op 1 januari 1992 al bestond, alleen kan worden gewijzigd, maar niet opgeheven. Bovendien dienen onvoorziene omstandigheden die zich vóór die datum hebben voorgedaan, bij de toepassing van art. 5:78 BW buiten beschouwing te worden gelaten. Het feit dat een met de erfdienstbaarheid strijdig algemeen belang zich al vóór 1 januari 1992 heeft voorgedaan, doet daarentegen niet af aan de toepasselijkheid van de tweede grondslag.[28] &lt;/p&gt;&lt;p&gt;Omdat veel erfdienstbaarheden op spoorwegovergangen vóór 1 januari 1992 zijn gevestigd, zijn de mogelijkheden van de spoorwegbeheerder om zich op art. 5:78 BW te beroepen, dus aanzienlijk beperkt. Dit brengt de vraag met zich in hoeverre de spoorwegbeheerder met een wijziging in plaats van een opheffing van de erfdienstbaarheid zijn doel kan bereiken. Het afsluiten van de spoorwegovergang zou met zich brengen dat de eigenaar van het heersende erf de erfdienstbaarheid niet meer kan uitoefenen. Een wijziging van de erfdienstbaarheid die het afsluiten zou toestaan, zou neerkomen op een opheffing en daarom ongeoorloofd zijn.[29] Het ‘verplaatsen’ van de erfdienstbaarheid naar een beveiligde spoorwegovergang op een andere onroerende zaak van de spoorwegbeheerder en het opheffen van de onbeveiligde spoorwegovergang is evenmin een wijziging. Het is een opheffing van de bestaande erfdienstbaarheid met aansluitende vestiging van een nieuwe erfdienstbaarheid op die andere onroerende zaak ten behoeve van hetzelfde heersende erf, dat onder het nieuwe recht overigens niet aan het dienende erf hoeft te grenzen.[30] Om dezelfde reden, dat de verlegging van het recht van overweg naar een andere onroerende zaak een vestiging van een nieuwe erfdienstbaarheid vergt, is het verleggingsrecht van art. 5:73 lid 2 BW overigens ook niet toepasbaar.[31] &lt;/p&gt;&lt;p&gt;Een wijziging, met daaraan door de rechter verbonden voorwaarden, zoals een vergoeding van de ontstane schade,[32] en een verlegging zijn wél mogelijk als twee spoorwegovergangen zich op dezelfde onroerende zaak bevinden. Dan kan het recht van overweg van de eigenaar van het heersende erf worden verschoven van de ene spoorwegovergang naar de andere zonder dat een opheffing van de erfdienstbaarheid en de vestiging van een nieuwe erfdienstbaarheid noodzakelijk zijn. Met onroerende zaak wordt niet gedoeld op een kadastraal perceel, maar op het erf waarop de erfdienstbaarheid volgens de ingeschreven vestigingsakte is gevestigd. In de praktijk is een wijziging of verlegging alleen realistisch als de twee spoorwegovergangen dichtbij elkaar liggen en het dienende erf van de spoorwegbeheerder door deze twee spoorwegovergangen wordt begrensd. Hierbij dient te worden aangetekend dat een aanzienlijke omweg in de weg kan staan aan een verlegging op grond van art. 5:73 lid 2 BW omdat de verlegging geen vermindering van genot met zich mag brengen. Gering ongemak staat daarentegen niet in de weg aan een verlegging.[33]&lt;/p&gt;&lt;p&gt;Art. 5:78 BW biedt dus in menig geval geen soelaas indien de erfdienstbaarheid vóór 1 januari 1992 is gevestigd. Art. 5:79 BW doet dit evenmin. De rechter kan op vordering van de eigenaar van de spoorwegovergang de erfdienstbaarheid opheffen indien de uitoefening daarvan onmogelijk is geworden of de eigenaar van het heersende erf geen redelijk belang meer heeft en waarschijnlijk ook niet zal hebben bij het recht van overweg. Zolang een pad van zijn perceel naar de spoorwegovergang leidt, kan de eigenaar van het heersende erf de erfdienstbaarheid uitoefenen. Ook zal hij in de regel een redelijk belang bij de uitoefening hebben zolang hij gebruik maakt van de spoorwegovergang. Een redelijk belang is al gegeven indien het recht van overweg voor een kortere weg naar zijn percelen of de rest van het dorp zorgt, hoe kort de omweg ook moge zijn.[34] Een afweging met de belangen van de eigenaar van het dienende erf of het algemeen belang vindt niet plaats in het kader van art. 5:79 BW, maar alleen binnen het hierna besproken leerstuk van misbruik van recht.[35] &lt;/p&gt;&lt;h3&gt;4. Misbruik van recht&lt;/h3&gt;&lt;p&gt;Indien de spoorwegbeheerder overgaat tot opheffing van de spoorwegovergang, dan kan de eigenaar van het heersende erf een geding aanspannen tegen de spoorwegbeheerder en zich beroepen op zijn erfdienstbaarheid. De vraag is vervolgens of de eigenaar van het heersende erf zijn beperkte recht misbruikt in de zin van art. 3:13 BW. Als dit daadwerkelijk het geval is, dan blijft de erfdienstbaarheid wel bestaan, maar kan zij niet worden ingeroepen tegen de opheffing van de spoorwegovergang.[36] &lt;/p&gt;&lt;p&gt;De maatstaf die in een dergelijke zaak moet worden gebruikt, is of de eigenaar van het heersende erf ‘in aanmerking nemende de onevenredigheid tussen het belang bij de uitoefening [van de erfdienstbaarheid; BH] en het belang dat daardoor wordt geschaad, naar redelijkheid niet tot die uitoefening had kunnen komen.’ Slechts in uitzonderlijke gevallen zal hiervan sprake zijn omdat de uitoefening van een bestaand recht in beginsel legitiem is en dus grote schade aan een zwaarwegend belang moet zijn toegevoegd.[37] Hierna wordt een aantal aspecten dat voor deze belangenafweging van betekenis is, uiteengezet.&lt;/p&gt;&lt;p&gt;Het belang bij de opheffing van de spoorwegovergang&lt;/p&gt;&lt;p&gt;Onbewaakte spoorwegovergangen leiden tot een bijzonder groot risico dat personen worden aangereden en overlijden of lichamelijk letsel oplopen, dat treinpersoneel psychische klachten oploopt en dat materiële schade ontstaat.[38] Het voorkomen hiervan is een zwaarwegend publiek belang. Het gewicht van dit beschermenswaardige belang in deze afweging hangt ervan af of de opheffing daadwerkelijk noodzakelijk is. Afhankelijk van de kosten voor een beveiliging van de spoorwegovergang, kan van de spoorwegbeheerder worden gevergd dat de spoorwegovergang niet wordt opgeheven. Kosten van tussen de acht en negen ton vond de Rechtbank Gelderland zo hoog dat het belang van de eigenaar van het heersende erf moest wijken.[39] Een goedkopere investering kan daarentegen wél worden gevergd van de spoorwegbeheerder.[40] Hierbij speelt altijd een rol hoeveel mensen gebruik zouden maken van de beveiligde spoorwegovergang. Hoe meer mensen dit zouden doen, des te zwaarwegender zou het belang bij een beveiliging zijn en des te geringer zou het gewicht van het belang bij de opheffing zijn.[41]&lt;/p&gt;&lt;p&gt;Het belang bij de uitoefening van de erfdienstbaarheid&lt;/p&gt;&lt;p&gt;De rechter zal moeten nagaan hoe groot het belang van de eigenaar van het heersende erf bij het recht van overweg daadwerkelijk is. Hoe vaak gebruikt hij de spoorwegovergang? Gebruikt hij de overgang voor zijn bedrijf, op weg naar zijn werk of enkel voor recreatieve doeleinden? Het gewicht van zijn belang zal daarnaast afhangen van de vraag of er een alternatieve weg of overgang naar de verschillende bestemmingen van de eigenaar bestaat of binnen afzienbare tijd zal bestaan.[42] Hierbij moet de rechter zich afvragen of het alternatief wél geschikt is voor de activiteiten van de eigenaar van het heersende erf, hoe lang de omweg zou zijn en welke andere extra kosten de eigenaar zou moeten maken. Belangrijk is daarnaast hoe de behoeften van de eigenaar van het heersende erf in de voorzienbare toekomst zullen veranderen.[43] &lt;/p&gt;&lt;p&gt;De afweging&lt;/p&gt;&lt;p&gt;De eigenaar van het heersende erf zal misbruik van zijn erfdienstbaarheid maken als de kosten van de beveiliging van de overgang hoog zijn, het aantal belanghebbenden gering is en er een alternatief bestaat dat geen bezwaarlijke omweg met zich zou brengen.[44] In andere gevallen zal de spoorwegbeheerder óf tot beveiliging óf onteigening moeten overgaan. &lt;/p&gt;&lt;h3&gt;5. Tenietgaan door verjaring&lt;/h3&gt;&lt;p&gt;De spoorwegbeheerder hoeft geen rekening te houden met de erfdienstbaarheid en geen opheffing of wijziging vorderen indien zij inmiddels door verjaring teniet is gegaan. Omdat veel erfdienstbaarheden ver in het verleden zijn gevestigd, kunnen twee verschillende regelingen toepassing vinden. &lt;/p&gt;&lt;p&gt;Art. 754 lid 1 BW (oud) is van toepassing indien de 30-jarige verjaringstermijn van dit artikel vóór 1 januari 1993 was voltooid.[45] Volgens dit artikel verviel een erfdienstbaarheid indien zij 30 jaar lang niet werd uitgeoefend nadat een met de erfdienstbaarheid strijdige handeling is verricht. Indien de spoorbeheerder zou kunnen bewijzen dat de erfdienstbaarheid vóór 1 januari 1993 gedurende ten minste 30 jaar niet werd uitgeoefend bijvoorbeeld nadat de spoorwegovergang tijdelijk was afgesloten,[46] zou de erfdienstbaarheid dus teniet zijn gegaan. &lt;/p&gt;&lt;p&gt;De Rechtbank Overijssel moet worden genoemd vanwege een creatieve toepassing van art. 754 lid 1 BW (oud). In twee zaken ging het om dezelfde spoorwegovergang die na de vestiging van de erfdienstbaarheid een openbare weg werd. Volgens de Rechtbank oefende de eigenaar van het heersende erf vanaf het moment dat de spoorwegovergang zijn openbare bestemming kreeg, zijn erfdienstbaarheid niet meer uit. Hij maakte in plaats daarvan gebruik van de spoorwegovergang ‘op basis van het ruimere recht van openbaarheid van de overweg’ omdat er geen noodzaak meer was voor de erfdienstbaarheid.[47] Deze toepassing van art. 754 BW (oud) is onjuist. Zij verbindt rechtsgevolgen aan de openbare bestemming die niet in de Wegenwet vermeld staan en ook aan geen ander erkend rechtsbeginsel kunnen worden ontleend. Verder is zij in strijd met het in het goederenrecht geldende publiciteitsbeginsel. Voor de buitenwereld is alleen zichtbaar dat de eigenaar van het heersende erf de spoorwegovergang gebruikt. Dit lijkt op een uitoefening van de ingeschreven erfdienstbaarheid zodat er geen enkele reden bestaat waarom de erfdienstbaarheid door de buitenwereld niet zou moeten worden geëerbiedigd. &lt;/p&gt;&lt;p&gt;Sinds 1 januari 1993 is art. 3:106 BW onverkort van toepassing, dus ook op verjaringstermijnen die vóór die datum zijn gaan lopen. De wetgever wilde niet meer dat een beperkt recht door de loutere niet-uitoefening daarvan teniet kon gaan.[48] Art. 3:106 BW eist hiervoor een met het beperkte recht strijdige toestand. De rechtsvordering van de beperkt gerechtigde tot opheffing van deze toestand verjaart dan volgens art. 3:306 BW na twintig jaar. Zodra de rechtsvordering is verjaard, gaat het beperkte recht op grond van art. 3:106 BW teniet. Voor een met een beperkt recht strijdige toestand is een permanente belemmering van de uitoefening van het beperkte recht vereist.[49] Is de belemmering volledig, dan gaat het hele beperkte recht teniet. Betreft de belemmering maar een deel van de bevoegdheden van de eigenaar van het heersende erf, dan gaat het beperkte recht slechts teniet voorzover de belemmering reikt.[50] Voor de spoorwegbeheerder brengt dit met zich dat een erfdienstbaarheid onder het nieuwe recht alleen (volledig) tenietgaat door verjaring als de spoorwegovergang gedurende 20 jaar was afgesloten. &lt;/p&gt;&lt;h3&gt;6. Onteigening&lt;/h3&gt;&lt;p&gt;Als de besproken instrumenten geen uitkomst bieden, dan is onteigening de laatste optie. Art. 72a lid 1 van de Onteigeningswet (Ow) machtigt de Kroon, vertegenwoordigd door het Ministerie van Infrastructuur en Waterstaat, om ten behoeve van de verbetering van spoorwegwerken tot onteigening van grond te besluiten. Onder dit doel valt ook de opheffing van een onbewaakte spoorwegovergang. De erfdienstbaarheid die op de grond onder de spoorwegovergang rust, kan echter niet afzonderlijk worden onteigend. In art. 4 lid 1 Ow worden erfdienstbaarheden niet vermeld. Volgens lid 2 moet dus de eigendom van (een deel van) het &lt;span class="italic"&gt;dienende&lt;/span&gt; erf worden onteigend. Alleen dan wordt de eigendom van de grond na inschrijving van het onteigeningsvonnis in verband met art. 59 lid 3 Ow van de erfdienstbaarheid bevrijd. Omdat ProRail als spoorwegbeheerder het verzoek om onteigening bij de Kroon indient, heeft dit het rare gevolg dat ProRail om onteigening van de grond van zijn moeder Railinfratrust verzoekt.[51]&lt;/p&gt;&lt;p&gt;Op deze onteigening is de uniforme openbare voorbereidingsprocedure van toepassing.[52] Dit brengt onder andere met zich dat de eigenaar van het heersende erf op de hoogte moet worden gesteld van het verzoek om onteigening,[53] dat alle relevante stukken ter inzage moeten worden gelegd,[54] en dat de eigenaar van heersende erf gelegenheid krijgt om zijn zienswijze mondeling of schriftelijk tot uitdrukking te brengen.[55] Als de eigenaar gebruik heeft gemaakt van deze mogelijkheid, dan zal het Ministerie van Infrastructuur en Waterstaat hem moeten horen alvorens het onteigeningsbesluit te nemen.[56] Indien is voldaan aan alle voorwaarden voor de onteigening, die hier verder onbesproken blijven,[57] maar in de regel geen obstakel zullen vormen, neemt de Kroon het onteigeningsbesluit.&lt;/p&gt;&lt;p&gt;Vóór en na de procedure bij de Kroon dient de spoorwegbeheerder met de eigenaar van het heersende erf te onderhandelen over de afstand van de erfdienstbaarheid voor een redelijke vergoeding.[58] Weigert de eigenaar van het heersende erf ook na het onteigeningsbesluit van de Kroon om afstand te doen van de erfdienstbaarheid, dan dagvaardt ProRail de eigenaar voor de Rechtbank.[59] De Rechtbank spreekt, na een toetsing van de rechtmatigheid van de onteigening, de onteigening uit en stelt de schadeloosstelling vast. Na de inschrijving van het onteigeningsvonnis vervalt de erfdienstbaarheid.[60]&lt;/p&gt;&lt;p&gt;De eigenaar van het heersende erf heeft recht op vergoeding van de schade die rechtstreeks en noodzakelijk voortvloeit uit het verlies van de erfdienstbaarheid.[61] Art. 44 Ow bepaalt omtrent deze aanspraak op schadevergoeding dat rekening moet worden gehouden met de vraag of de erfdienstbaarheid, al dan niet onder voorwaarden, had kunnen worden gewijzigd of opgeheven op grond van art. 5:78 of 5:79 BW.[62] Deze bepaling zal in de meeste zaken over spoorwegovergangen, van weinig betekenis zijn. ProRail kiest immers naar verwachting alleen voor onteigening indien art. 5:78 BW geen uitkomst biedt. Verder bepaalt Art. 44 Ow dat ook rekening wordt gehouden met de mogelijke vervanging van de erfdienstbaarheid door een andere erfdienstbaarheid. Als een nieuwe erfdienstbaarheid op een andere spoorwegovergang kan worden gevestigd, dan wordt slechts de schade vergoed die zou overblijven na de vestiging van de vervangende erfdienstbaarheid.[63] Dit komt in feite neer op een verplichting voor de eigenaar van het heersende erf om een vervangende erfdienstbaarheid te aanvaarden. De eigenaar van het heersende erf krijgt dan alleen de extra kosten voor de (hypothetische) omweg vergoed. &lt;/p&gt;&lt;h3&gt;7. Slot&lt;/h3&gt;&lt;p&gt;Wanneer ProRail de kosten voor de beveiliging van een onbewaakte spoorwegovergang als te hoog aanmerkt, dan kan de opheffing van de spoorwegovergang niet minder problematisch zijn. Het recht werpt voor ProRail drempels op die de opheffing duurder maken en vertragen, maar biedt voor de burger daarom ook belangrijke waarborgen. In de regel moet de gemeenteraad eerst de spoorwegovergang aan het openbare verkeer onttrekken. Daarnaast moet samen met gerechtigden tot een erfdienstbaarheid op de spoorwegovergang een, als het even kan, minnelijke oplossing worden gevonden. &lt;/p&gt;&lt;p&gt;Indien de eigenaar van het heersende erf niet meewerkt aan een minnelijke oplossing, kan ProRail vorderen dat de erfdienstbaarheid door de rechter wordt opgeheven. Dit geldt echter alleen voor erfdienstbaarheden die op of na 1 januari 1992 zijn gevestigd. De instrumenten die van toepassing zijn op oudere erfdienstbaarheden, het merendeel van de rechten van overweg op spoorwegovergangen, zijn weinig efficiënt. Een door de rechter uitgesproken opheffing is niet mogelijk. Een wijziging is alleen een effectief middel als een andere spoorwegovergang zich bevindt op dezelfde onroerende zaak en voor de eigenaar van het heersende erf een geschikt alternatief is. Anders moet ProRail zich in juridische geschillen erop beroepen dat de eigenaar van het heersende erf misbruik van recht pleegt of moet ProRail het hele perceel onteigenen. Het laatste is weinig wenselijk omdat de administratieve en gerechtelijke onteigeningsprocedures veel tijd en geld kosten. Op korte termijn is het daarom voor ProRail belangrijk om de eigenaar van het heersende erf goed te bejegenen en zich coöperatief op te stellen. Op lange termijn lijkt een wijziging van art. 165 van de Overgangswet NBW op haar plaats. De opheffing van oudere erfdienstbaarheden, met de verplichting om de schade die de eigenaar van het heersende erf lijdt, te vergoeden, moet mogelijk worden gemaakt.&lt;/p&gt;</content><legacyfootnotes/><footnotes><footnote>1 Björn Hoops is Universitair docent Vakgroep privaatrecht en notarieel recht van de Rijksuniversiteit Groningen.</footnote><footnote>2 Zie het officiële nieuwsbericht: https://www.rijksoverheid.nl/actueel/nieuws/2018/11/27/kabinet-maakt-einde-aan-onbewaakte-overwegen (laatst bezocht op 29 april 2019).</footnote><footnote>3 Rb. Gelderland 14 november 2018, ECLI:NL:RBGEL:2018:4888, ro. 2.3; zie verder het Besluit mandaat, volmacht en machtiging ProRail inzake bevoegdheden Spoorwegwet, en de door de toenmalige Minister van Infrastructuur en Milieu afgegeven beheersconcessie 2015-2025.</footnote><footnote>4 Zie bijv. ABRvS 9 december 2015, ECLI:NL:RVS:2015:3727, onder 3.</footnote><footnote>5 A.A. van Velten, &lt;span class="italic"&gt;Privaatrechtelijke aspecten van onroerend goed&lt;/span&gt;, 6&lt;span class="superscript"&gt;e&lt;/span&gt; druk, Deventer: Kluwer, 2017, p. 642.</footnote><footnote>6 Art. 9 jo. 11 Wegenwet. Wordt de weg door het Rijk onderhouden, dan kan de openbare bestemming door Koninklijk besluit worden opgeheven. Zie art. 8 Wegenwet.</footnote><footnote>7 Zie bijv. ABRvS 30 mei 2007, ECLI:NL:RVS:2007:BA6012, ro. 2.4.2.</footnote><footnote>8 Zie bijv. Rb. Noord-Holland 30 juli 2018, ECLI:NL:RBNHO:2018:6587.</footnote><footnote>9 Zie bijv. de vestigingsakte in de zaak die speelde voor de Rb. Noord-Holland 27 november 2017, ECLI:NL:RBNHO:2017:10032, ro. 2.3. Zie verder art. 5:73 lid 1 BW, dat vermeldt dat mede de plaatselijke gewoonte de inhoud van de erfdienstbaarheid bepaalt. Bij spoorwegovergangen houdt deze gewoonte mede in dat de eigenaar van het heersende erf de beveiliging moet dulden.</footnote><footnote>10 Art. 5:72 jo. 3:84 jo. 3:89 jo. 3:98 BW.</footnote><footnote>11 Asser/Bartels &amp; Van Velten V 2017/267.</footnote><footnote>12 L.P.W. van Vliet, ‘Verjaring en erfdienstbaarheid’, &lt;span class="italic"&gt;NTBR &lt;/span&gt;2004, 206-225, 210.</footnote><footnote>13 HR 2 februari 2010, ECLI:NL:HR:2010:BK6588, &lt;span class="italic"&gt;RvdW &lt;/span&gt;2010, 253; hierover: L.P.W. van Vliet, ‘Verkrijgende verjaring van een erfdienstbaarheid van overpad’, &lt;span class="italic"&gt;NTBR &lt;/span&gt;2010/37.</footnote><footnote>14 Parl. Ges. Boek 3, p. 260.</footnote><footnote>15 Parl. Ges. Boek 3, p. 433; en J.E. Jansen, &lt;span class="italic"&gt;Bezit te kwader trouw, verkrijgende en bevrijdende verjaring&lt;/span&gt;, Den Haag: Boom, p. 282.</footnote><footnote>16 Vgl. HR 24 februari 2017, &lt;span class="unknown"&gt;ECLI:NL:HR:2017:309&lt;/span&gt;, &lt;span class="italic"&gt;JOR&lt;/span&gt; 2017/186, ro. 3.3.2.</footnote><footnote>17 HR 24 februari 2017, &lt;span class="unknown"&gt;ECLI:NL:HR:2017:309&lt;/span&gt;, &lt;span class="italic"&gt;JOR&lt;/span&gt; 2017/186, ro. 3.3.2, verwijzend naar HR 15 januari 1993, &lt;span class="unknown"&gt;ECLI:NL:HR:1993:ZC0826&lt;/span&gt;, &lt;span class="italic"&gt;NJ&lt;/span&gt; 1993, 178, ro. 3.2. Zie Jansen, a.w., p. 273 e.v. met een uitgebreide bespreking van achtergrond en historische verandering van dit criterium.</footnote><footnote>18 Zie bijv. Rb. Noord-Nederland 25 oktober 2017, ECLI:NL:RBNNE:2017:4095, ro. 4.14.</footnote><footnote>19 L.P.W. van Vliet 2004, a.w., p. 213; en W.H.M. Reehuis &amp; A.H.T. Heisterkamp, &lt;span class="italic"&gt;Pitlo&lt;/span&gt;, &lt;span class="italic"&gt;Deel 3&lt;/span&gt;,&lt;span class="italic"&gt; Goederenrecht&lt;/span&gt;, 13&lt;span class="superscript"&gt;e&lt;/span&gt; druk, Deventer: Kluwer, 2012, p. 277 e.v. Vgl. ook de noot van W.M. Kleijn bij: HR 30 december 1977, &lt;span class="italic"&gt;NJ &lt;/span&gt;1979, 116.</footnote><footnote>20 L.P.W. van Vliet 2004, a.w., p. 212; en Parl. Ges. Boek 3, p. 433.</footnote><footnote>21 L.P.W. van Vliet 2004, a.w., p. 211 en 213.</footnote><footnote>22 Van Velten, a.w., p. 639.</footnote><footnote>23 Reehuis &amp; Heisterkamp, a.w., p. 468; en Van Velten, a.w., p. 637.</footnote><footnote>24 Vgl. N.C. van Oostrom-Streep, L.C.A. Verstappen &amp; L.P.W. van Vliet, ‘Burenrecht, mandeligheid en erfdienstbaarheden (titels 4, 5 en 6)’, in: L.C.A. Verstappen (red.), &lt;span class="italic"&gt;Boek 5 BW van de toekomst&lt;/span&gt;,&lt;span class="italic"&gt; &lt;/span&gt;219-296, 286 e.v.</footnote><footnote>25 HR 15 december 1995, ECLI:NL:HR:1995:ZC1918, &lt;span class="italic"&gt;NJ&lt;/span&gt; 1996, 691, m.nt. W.M. Kleijn. Vgl. Asser/Bartels &amp; Van Velten V 2017/199.</footnote><footnote>26 Rb. Rotterdam 19 juli 2006, ECLI:NL:RBROT:2006:AZ1811.</footnote><footnote>27 Zie de noot van Kleijn bij: HR 15 december 1992, ECLI:NL:HR:1995:ZC1918, &lt;span class="italic"&gt;NJ&lt;/span&gt; 1996, 691.</footnote><footnote>28 HR 15 december 1995, ECLI:NL:HR:1995:ZC1918, &lt;span class="italic"&gt;NJ&lt;/span&gt; 1996, 691, m.nt. W.M. Kleijn, ro. 4.4; Asser/Bartels &amp; Van Velten V 2017/199; en Reehuis &amp; Heisterkamp, a.w., p. 469.</footnote><footnote>29 Vgl. Rb. Rotterdam 19 juli 2006, ECLI:NL:RBROT:2006:AZ1811, ro. 5.7.</footnote><footnote>30 Parl. Ges. Boek 5, MvA II, p. 251.</footnote><footnote>31 Asser/Bartels &amp; Van Velten V 2017/186.</footnote><footnote>32 Art. 5:81 lid 1 BW.</footnote><footnote>33 Een verlenging van een weg van 345 meter met 20 meter vermindert het genot bijvoorbeeld niet: HR 24 september 1999, ECLI:NL:HR:1999:AD3091, &lt;span class="italic"&gt;NJ &lt;/span&gt;1999, 754, ro. 3.4. Zie voor verwijzingen naar literatuur: Asser/Bartels &amp; Van Velten V 2017/186.</footnote><footnote>34 HR 21 december 2018, ECLI:NL:HR:2018:2373, &lt;span class="italic"&gt;NJ &lt;/span&gt;2019, 32, ro. 4.4.</footnote><footnote>35 HR 21 december 2018, ECLI:NL:HR:2018:2373, &lt;span class="italic"&gt;NJ &lt;/span&gt;2019, 32, ro. 4.3; HR 28 maart 2014, ECLI:NL:HR:2014:736, &lt;span class="italic"&gt;NJ &lt;/span&gt;2014, 525, m.nt. P.C.E. van Wijmen en W.D.H. Asser; en Asser/Bartels &amp; Van Velten V 2017/200.</footnote><footnote>36 Asser/Bartels &amp; Van Velten V 2017/200.</footnote><footnote>37 Asser/Bartels &amp; Van Velten V 2017/49.</footnote><footnote>38 Rb. Gelderland 14 november 2018, ECLI:NL:RBGEL:2018:4888, ro. 4.6 en 4.7. Tegen dit vonnis is hoger beroep ingesteld.</footnote><footnote>39 Rb. Gelderland 14 november 2018, ECLI:NL:RBGEL:2018:4888, ro. 4.6.</footnote><footnote>40 Rb. Noord-Holland 27 november 2017, ECLI:NL:RBNHO:2017:10032, ro. 4.8.</footnote><footnote>41 Zie voor het tegenovergestelde geval, waarin er een gering aantal belanghebbenden is: Rb. Gelderland 14 november 2018, ECLI:NL:RBGEL:2018:4888, ro. 4.6.</footnote><footnote>42 Rb. Gelderland 14 november 2018, ECLI:NL:RBGEL:2018:4888, ro. 4.6; en Rb. Noord-Holland 27 november 2017, ECLI:NL:RBNHO:2017:10032, ro. 4.8.</footnote><footnote>43 Rb. Gelderland 14 november 2018, ECLI:NL:RBGEL:2018:4888, ro. 4.5 en 4.6.</footnote><footnote>44 Zie bijvoorbeeld Rb. Gelderland 14 november 2018, ECLI:NL:RBGEL:2018:4888, ro. 4.5 t/m 4.8.</footnote><footnote>45 Art. 73a en 94 Overgangswet nieuw Burgerlijk Wetboek.</footnote><footnote>46 O.K. Brahn, &lt;span class="italic"&gt;Pitlo&lt;/span&gt;, &lt;span class="italic"&gt;Het Nederlands Burgerlijk Wetboek&lt;/span&gt;, &lt;span class="italic"&gt;Deel 2&lt;/span&gt;, &lt;span class="italic"&gt;Het Zakenrecht&lt;/span&gt;, 9&lt;span class="superscript"&gt;e&lt;/span&gt; druk, Arnhem: Gouda Quint, 1987, p. 309.</footnote><footnote>47 Rb. Overijssel 6 november 2013, ECLI:NL:RBOVE:2013:2881, ro. 3.9; en Rb. Overijssel 13 november 2013, ECLI:NL:RBOVE:2013:2882, ro. 3.9.</footnote><footnote>48 Parl. Ges. Boek 3, p. 421.</footnote><footnote>49 Parl. Ges. Boek 3, p. 421; en Reehuis &amp; Heisterkamp, a.w., p. 450.</footnote><footnote>50 Asser/Bartels &amp; Van Velten V 2017/205; Van Velten, a.w., p. 639; Reehuis &amp; Heisterkamp, a.w., p. 473; en Parl. Ges. Boek 3, p. 421 geeft het voorbeeld dat een erfdienstbaarheid van weg alleen maar in haar geheel teniet zou gaan indien de uitoefening daarvan gedurende de loop van de verjaring volstrekt onmogelijk is geweest.</footnote><footnote>51 J.W. van Zundert, in: Module Grondzaken, Art. 4 Ow.</footnote><footnote>52 Art. 72a lid 3 jo. 63 lid 1 Ow.</footnote><footnote>53 Art. 3:13 lid 1 Awb; en J.A.M.A. Sluysmans &amp; J.J. van der Gouw, &lt;span class="italic"&gt;Onteigeningsrecht&lt;/span&gt;, Deventer: Kluwer, 2015, p. 37.</footnote><footnote>54 Art. 63 lid 2 jo. 72a lid 3 Ow en art. 3:11 lid 1 Awb.</footnote><footnote>55 Art. 63 lid 3 jo. 72a lid 3 Ow en art. 3:15 lid 1 Awb.</footnote><footnote>56 Art. 63 lid 4 jo. 72a lid 3 Ow.</footnote><footnote>57 Vgl. Sluysmans &amp; Van der Gouw, a.w., p. 42 e.v.</footnote><footnote>58 Art. 17 Ow; en Sluysmans &amp; Van der Gouw, a.w., p. 46.</footnote><footnote>59 Art. 18 Ow.</footnote><footnote>60 Art. 59 lid 3 Ow.</footnote><footnote>61 Art. 40 en 41a Ow.</footnote><footnote>62 Sluysmans &amp; Van der Gouw, a.w., p. 170.</footnote><footnote>63 Sluysmans &amp; Van der Gouw, a.w., p. 171.</footnote></footnotes><auteurs>mr. dr. B. Hoops, LLM</auteurs><published>2019-05-29 08:35:24</published><modified>2019-05-29 15:11:55</modified><editiondate>2019-05-29</editiondate><htmlpath>https://denhollander.info/artikel/15560</htmlpath></article>
</articles></edition>