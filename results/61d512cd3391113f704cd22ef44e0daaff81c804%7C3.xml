<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1986</searchword><id>6365</id><udhid>UDH:TvAR/6365</udhid><titel>Kanttekeningen bij de overzichten van de rechtspraak van mr Ph.A.N. Houwing</titel><searchwords><searchword>TvAR 7/1986</searchword><searchword>UDH:TvAR/6365</searchword></searchwords><attachments><attachment><name>1986_nr 7_Artikel_Knottnerus.pdf</name><extention>pdf</extention><url>https://denhollander.info/download/6147/ci</url></attachment></attachments><inleiding>In 1939 besloot de vereniging De Nederlandsche Pachtraad een tijdschrift uit te geven.&#13;
Gekozen werd voor een maandblad met een ruime strekking waarmede naast&#13;
de pachtbureaus ook de rechtsprekende colleges, de wetenschap en andere belanghebbenden&#13;
zouden worden gediend. In januari 1940 verscheen nummer 1 van De&#13;
Pacht. Als een eerste vereiste werd toen beschouwd bekendheid te geven aan de&#13;
rechtspraak en omtrent de betekenis daarvan uitleg te geven, in het bijzonder met&#13;
betrekking tot de arresten van de pachtkamer van het Gerechtshof te Arnhem.&#13;
Op 1 november 1938 was de Pachtwet 1937 in werking getreden. Besloot de inleiding&#13;
tot nummer 1 van De Pacht (januari 1940) nog met de bede 'dat de Voorzienigheid,&#13;
welke ons vaderland tot heden voor oorlog behoedde, dit maandblad, hetwelk in meer&#13;
dan één betekenis een werk des vredes mag worden genoemd, moge doen gedijen', al&#13;
spoedig zouden oorlog en bezetting hun gevolgen doen gevoelen voor de landbouw&#13;
en de landbouwwetgeving. Maar afgezien daarvan, bleek vrij spoedig dat er bezwaren&#13;
waren tegen de in de Pachtwet 1937 gegeven voorschriften. Een en ander had tot&#13;
gevolg dat reeds in november 1941 het Pachtbesluit 1941 in werking trad. Dit door&#13;
Nederlandse deskundigen tot stand gebrachte werk bleef gelden tot aan de&#13;
invoering van de Pachtwet 1958.&#13;
Reeds in het eerste nummer van De Pacht werd een begin gemaakt met een overzicht&#13;
van de rechtspraak. Samensteller was aanvankelijk J. Koops, in die tijd medewerker&#13;
van het maandblad.&#13;
Na lange tijd is het dikwijls moeilijk na te gaan wanneer iemand met bepaalde&#13;
werkzaamheden is begonnen. Twee mededelingen markeren de medewerking van mr&#13;
Ph.A.N. Houwing aan het tijdschrift De Pacht, sedert januari 1982 verschenen onder&#13;
de naam Agrarisch Recht.&#13;
In het nummer van november 1941 van De Pacht lezen we: 'Het is ons een&#13;
genoegen te kunnen mededelen, dat wij Professor mr Ph.A.N. Houwing, hoogleraar&#13;
te Rotterdam, bereid hebben gevonden zijn geregelde medewerking aan De Pacht te&#13;
verlenen'.&#13;
In het eerste nummer van Agrarisch Recht 1984 werd medegedeeld dat mr Houwing&#13;
uit de redactie van Agrarisch Recht was getreden. In oktober 1984 werd hij benoemd&#13;
tot erelid van de redactie van het tijdschrift. In Agrarisch Recht van 1984 zijn de&#13;
laatste overzichten van de rechtspraak van Houwing opgenomen.&#13;
Niet alleen blijkt hieruit de lange periode - meer dan 40 jaren - gedurende welke&#13;
Houwing zich in de vraagstukken van de pacht heeft verdiept, maar ook hoe hij,&#13;
naast zijn vele belangrijke andere werkzaamheden, de pacht en De Pacht steeds&#13;
trouw is gebleven.&#13;
In de relatie Houwing/pacht denken we in de eerste plaats aan zijn in 1965 voltooide commentaar op de Pachtwet 1958 - het bij velen bekende 'groene boek' -,&#13;
in de losbladige uitgave van Kluwer, welk werk sedert 1 januari 1977 wordt voortgezet&#13;
door mr J. Rombach, raadsheer-plaatsvervanger te Arnhem.&#13;
Allen die met de toepassing van de pachtwetgeving te maken hebben kunnen niet&#13;
dankbaar genoeg zijn voor het bestaan van dit zo zorgvuldig samengestelde commentaar.&#13;
Niet alleen wordt daarin onze pachtwetgeving en hetgeen daarmede samenhangt&#13;
op een systematische en heldere wijze besproken, maar vrijwel steeds&#13;
blijkt men een verbinding te vinden van de theorie naar de dagelijkse problemen die&#13;
in agrarisch Nederland kunnen rijzen met betrekking tot de toepassing van het&#13;
pachtrecht.</inleiding><content>Het wekt geen verbazing dat de schrijver van dit commentaar, die bovendien als&#13;
lid van de commissie Van den Bergh aan de wieg van onze pachtwetgeving had&#13;
gestaan, in het bijzonder geïnteresseerd was in de pachtrechtspraak en de ontwikkeling&#13;
daarvan. Wie zou meer geschikt zijn geweest voor het samenstellen van de overzichten&#13;
van de rechtspraak in pachtzaken, die regelmatig in De Pacht/Agrarisch&#13;
Recht werden opgenomen.&#13;
Reeds bij de inwerkingtreding van de nieuwe Pachtwet op 1 mei 1958 schreef dr&#13;
I. Samkalden, toen minister van Justitie, onder meer in De Pacht: 'Sinds 1940 heeft&#13;
het maandblad De Pacht belangrijke diensten bewezen voor de wetenschappelijke&#13;
bestudering van het pachtrecht. Zonder aan anderen tekort te doen, meen ik te mogen&#13;
stellen dat de juridische beschouwingen van Professor mr Ph.A.N. Houwing in&#13;
het maandblad richtinggevend zijn geweest voor de bestudering van het pachtrecht'.&#13;
In hetzelfde nummer van De Pacht merkt dr ir A. Vondeling, minister van Landbouw,&#13;
op, dat verscheidene nieuwe elementen thans in de wet een plaats hebben gevonden.&#13;
Hij meent met name de landbouwkundige toetsing van pachtovereenkomsten&#13;
te mogen noemen en schreef: 'Daarmee is voor het eerst welbewust een element&#13;
van structuurbeleid in de pachtwetgeving geïntroduceerd. Zonder de betekenis&#13;
daarvan in het kader van de Pachtwet te overspannen, kan de landbouwkundige&#13;
toetsing een nieuwe gewichtige taak voor de Grondkamers en de Centrale Grondkamer&#13;
worden genoemd'.&#13;
Houwing bleek wat minder onder de indruk. Vrijwel onmiddellijk na het 'Ten geleide'&#13;
van de beide excellenties begint hij met het bespreken van de overgangsbepalingen&#13;
van de Pachtwet 1958. Hij noemt deze wet voor een groot deel een nieuwe&#13;
codificatie van bestaand recht, constateert dat het bestaande vaststaat, al steunt het&#13;
slechts op rechtspraak en noemt het een noodlot van elke nieuwe wettekst, dat deze&#13;
nieuwe vragen opwerpt.&#13;
In het volgend nummer van De Pacht bespreekt Houwing artikel 5 van de Pachtwet,&#13;
welke bespreking hij als ondertitel meegeeft: 'een poging tot verduidelijking'.&#13;
Schoot de regering reeds tekort in de pre-natale zorg, - aldus Houwing -, in de&#13;
zware bevalling in de Tweede Kamer werd een juridisch monstrum gebaard. Bij de&#13;
door de minister van Landbouw zo belangrijk geachte landbouwkundige toetsing&#13;
aangekomen, zegt Houwing de doolhof binnen te treden. De voorschriften ontledend,&#13;
wijst Houwing de weg in deze doolhof om ten slotte aan de grondkamers en&#13;
de pachtrechters zijn visitekaartje aan te bieden: 'met oprechte deelneming,&#13;
Ph.A.N. Houwing'. Ook later blijkt Houwing het nog moeilijk te hebben met de landbouwkundige&#13;
toetsing, ditmaal bij de bespreking van artikel 54 van de Pachtwet, een artikel waartegen&#13;
hij overigens verscheidene technische bezwaren blijkt te hebben. De verleiding kan&#13;
niet worden weerstaan hem na zijn uiteenzetting van deze bezwaren, hier te citeren: 'Al&#13;
bij al is mijn bewondering voor de legislatieve qualiteiten van artikel 54 gering, mijn&#13;
verwondering hierover echter ook. Als ten aanzien van een ingewikkelde materie als de&#13;
onderhavige tijdens de mondelinge behandeling in de Kamer de ontworpen regeling&#13;
zonder gelegenheid tot rustige overweging nog ingrijpend gewijzigd moet worden, zal&#13;
het resultaat maar zelden in technisch opzicht kunnen bevredigen. Een middel om de&#13;
met de vitia van deze oorsprong behepte wetteksten daarvan te zuiveren vóórdat zij&#13;
het Staatsblad bereiken, schijnt nog niet gevonden'.&#13;
Op de omslag van het Nederlands Juristenblad van 8 februari 1986 wordt ons de&#13;
navolgende verzuchting in herinnering gebracht: 'Waartoe dient het, commissies te&#13;
benoemen om bestaande wetteksten te verbeteren als men steeds voortgaat met nieuwe&#13;
wetten weer even slecht te formuleren? (NJB 1934, blz. 533)'. Het had vandaag&#13;
geschreven kunnen zijn! Indien men bedenkt welk een extra werk slecht geformuleerde&#13;
wetteksten verschaffen aan degenen die deze wetten moeten toepassen, mag van de&#13;
wetgever hiervoor aandacht worden gevraagd, tot heil van de rechtzoekenden en de&#13;
rechtsprekenden en, niet in de laatste plaats, ter beperking van overheidsuitgaven.&#13;
Na jaren kan geconstateerd worden dat Houwing gelijk heeft gekregen. Van een&#13;
landbouwkundige toetsing van de pachtovereenkomsten is weinig terechtgekomen en&#13;
de ingewikkelde en moeilijk hanteerbare regeling op dit punt heeft blijkbaar ten&#13;
gevolge gehad dat de grondkamers er in de praktijk nauwelijks mee hebben kunnen&#13;
werken. Niet tegen de landbouwkundige toetsing op zichzelf richtten zich de bezwaren&#13;
van Houwing, maar tegen de regeling daarvan. Het is alles - zegt Houwing elders -,&#13;
om in landbouwkundige termen te spreken, leeg stro dorsen geweest. En wat&#13;
hebben ze in het Parlement er op geslagen!&#13;
In zijn overzichten van de rechtspraak begint Houwing veelal met het geven van een&#13;
korte juridische en wetshistorische uiteenzetting over de artikelen van de Pachtwet, die&#13;
van belang zijn voor de te bespreken jurisprudentie en formuleert hij in het algemeen&#13;
de problemen die bij de toepassing van een bepaald artikel kunnen rijzen. Daarna&#13;
analyseert hij de te bespreken beslissingen en komt hij na een weergave van de van&#13;
belang zijnde feiten tot bespreking van het oordeel van pachtrechter en grondkamer&#13;
c.q. Centrale Grondkamer. En zo kon dan - naar aanleiding van een beschikking van&#13;
de grondkamer voor Limburg in 1960 - bespreking behoeven de vraag van de invloed&#13;
van wilde zwijnen op de pachtprijs; een beschikking gegeven met kennis van recht en&#13;
fauna.&#13;
Met zekerheid mag worden aangenomen dat, zoals Houwing in het bijzonder de&#13;
beslissingen van de pachtkamer van het hof en de Centrale Grondkamer nauwlettend&#13;
volgde, hof en Centrale Grondkamer kennis hebben genomen van de overzichten van de&#13;
rechtspraak. Duidelijk is dat de objectiverende, wetenschappelijke benadering van de te&#13;
bespreken onderwerpen enerzijds en het bewustzijn van de onafhankelijkheid van&#13;
genoemde instanties anderzijds, hebben medegebracht dat nooit sprake is van een vorm van persoonlijke kritiek die bedoeld was een direct wederwoord&#13;
uit te lokken. De overzichten bewogen zich op het hoge niveau van het willen dienen&#13;
van een juiste en verantwoorde toepassing van de pacht wetgeving. Wel komt daarin&#13;
tot uiting dat Houwing van bijzonder belang achtte de bescherming van de pachter.&#13;
Slechts hier en daar ziet men uit de op dat hoge niveau overdrijvende juridische wolkenvelden&#13;
een korte flits neerschieten naar de spelers in het veld.&#13;
In 1943 wijdde Houwing een bespreking aan een toen brandende vraag over opzegging&#13;
van pachtovereenkomsten, zulks naar aanleiding van de inhoud van de artikelen&#13;
35 van de Pachtwet 1937 en 79 van het Pachtbesluit 1941. In het eerste nummer&#13;
van de volgende jaargang komt Houwing op dit onderwerp terug naar aanleiding&#13;
van een arrest van het hof van 25 november 1943. Hij constateert dat de pachtkamer&#13;
van het hof daarin tot een conclusie komt tegenovergesteld aan de door hemzelf&#13;
tevoren verdedigde, en vervolgt: 'Wij weten niet, of ons bescheiden licht het tot&#13;
Arnhem heeft gebracht; in ieder geval beijvert het Hof zich, speciaal de door ons&#13;
aangevoerde argumenten te weerleggen en aan te tonen, dat uit de parlementaire geschiedenis&#13;
van art. 35 Pachtwet het tegendeel valt af te leiden van hetgeen wij meenden&#13;
er uit te kunnen lezen. Het zij ons geoorloofd hier volledig te vermelden, wat&#13;
omtrent het punt, waarover het hier gaat, in het Parlement is gezegd. De lezer beslisse&#13;
dan zelf, aan wiens kant het gelijk is'.&#13;
Een ander spelmoment uit het verleden moge worden opgehaald. In 1969&#13;
bespreekt Houwing in het kader van overeenkomsten tot vervanging van de pachter,&#13;
na een algemene uiteenzetting te hebben gegeven over de mogelijke wijzen van vervanging&#13;
en het verschil in inhoud en rechtsgevolgen daarbij, een arrest van het hof&#13;
van 27 juni 1963 en een beschikking van de Centrale Grondkamer van 9 april 1962.&#13;
Houwing constateert eerst ten aanzien van het arrest dat het hof hier een wonder&#13;
doet gebeuren en dat hier sprake is van dieptepsychologie die beneden zijn begrip&#13;
gaat. Voorzichtig opmerkend dat het hof hier vermoedelijk iets anders beslist dan&#13;
wat de Centrale Grondkamer blijkens de beschikking van 9 april 1962 overwogen&#13;
en beslist zou hebben, besluit hij: 'Maar dat zullen ze in Arnhem wel onder elkaar&#13;
uitmaken'. En dit laatste zal zeker zijn geschied!&#13;
Degene die de weloverwogen en beheerste toonzetting van Houwing niet in acht&#13;
nam, mocht een onverwacht scherpe reactie verwachten. Zo keerde hij zich tegen&#13;
de manier waarop een schrijver in De Landeigenaar destijds meende de pachtkamer&#13;
van het hof het wijzen van een 'onstellend vonnis' te mogen verwijten. 'Een afwijkend&#13;
oordeel op dit punt rechtvaardigt nog niet de kwalificatie van een ontstellend&#13;
vonnis, noch een daarbij passende betoogtrant. En daar ging het mij om', aldus&#13;
Houwing.&#13;
Uit de rechtspraakoverzichten zien we Houwing naar voren komen als een jurist die&#13;
met grote scherpzinnigheid en overtuiging een bepaald standpunt kon innemen en&#13;
verdedigen - hij schroomde niet bepaalde beslissingen uit Arnhem als zijns inziens&#13;
onjuist aan te merken - maar ook als iemand die, overtuigd van de juistheid van&#13;
het standpunt van een ander, dit kon volgen of anderszins zijn mening kon herzien.&#13;
In zijn bespreking van het voorkeursrecht van de pachter in de jaargang 1983 komt&#13;
Houwing terug op zijn voordien ingenomen standpunt dat er met betrekking tot de vorm van de bij schending van het wettelijk voorkeursrecht verschuldigde schadevergoeding&#13;
geen verschil zou bestaan tussen het wettelijk en een overeengekomen&#13;
voorkeursrecht.&#13;
De pachtkamer van het Kantongerecht te Den Helder moest in 1980 beslissen of de&#13;
overeenkomst waarbij een perceel grond in de Waddenzee in gebruik werd gegeven&#13;
voor de mosselcultuur, een pachtovereenkomst was. De eisende partij had met een&#13;
beroep op Houwings commentaar op de Pachtwet gesteld dat oestercultuur, en daarom&#13;
ook mosselcultuur, bodemcultuur is. De pachtkamer van het kantongerecht zag in deze&#13;
stelling slechts een misgreep van de hooggeleerde schrijver. Houwing erkent in een&#13;
overzicht van de rechtspraak bij nadere overweging deze misgreep op grond van&#13;
hetgeen de pachtkamer omtrent het leven en de levensmiddelen van mosselen en oesters&#13;
meedeelt en voegt er met humor aan toe dat deze misgreep niet een rechtskundige maar&#13;
een dierkundige was, 'voor een jurist althans toch altijd nog minder erg'. Het&#13;
commentaar op de Pachtwet werd op dit punt herzien.&#13;
In 1946 besprak Houwing het zogenaamde 'kostcontract' en zette uiteen dat hier&#13;
sprake is van een pachtovereenkomst. Hetzelfde standpunt was in 1943 door de Centrale&#13;
Grondkamer ingenomen. In 1952 schrijft Houwing over hetzelfde onderwerp dat&#13;
dit als gangbare mening mag worden beschouwd. Later in dat jaar constateert&#13;
Houwing, dat, toen hij sprak van de gangbare mening, het hem nog niet bekend was dat&#13;
de Centrale Grondkamer bij beschikking van 28 januari 1952 op dit punt finaal&#13;
overstag was gegaan. Het wekt geen verbazing dat Houwing de juistheid van deze&#13;
beschikking bestreed, en op goede gronden. Bij arresten van 1959 en 1960 van de&#13;
pachtkamer van het hof kwam de zaak weer in het spoor. Ook de Centrale Grondkamer&#13;
ging in een beschikking van 24 oktober 1960 er weer van uit dat het zogenaamde&#13;
kostcontract een pachtovereenkomst is. Houwing blijkt in een bespreking van dit&#13;
onderwerp in 1961 weer gerust te zijn over het hof.&#13;
Zoals reeds opgemerkt bleek Houwing de bescherming van de pachter, bedoeld in de&#13;
Pachtwet, zeer belangrijk te vinden. Zijn bezorgdheid op dit punt blijkt bijvoorbeeld uit&#13;
de bespreking van een arrest van de pachtkamer van het hof van 29 augustus 1958,&#13;
waarbij het ging om de vraag of het gebruik van een hoeve van overwegende betekenis&#13;
was voor de schoonzoon van de eigenaar-verpachter. De beslissing van het hof dat hier&#13;
sprake was van overwegende betekenis, doet Houwing vragen of de oostelijke wind&#13;
voor de pachters wat killer is geworden en, na bespreking van het arrest, besluit hij&#13;
met: 'Neen, mild is dit klimaat voor de pachter niet'.&#13;
Houwing noemde artikel 41 van de Pachtwet een belangrijke werkgever voor de&#13;
rechter. Een veeleisende werkgever was dit artikel ook voor Houwing, die in de loop der&#13;
tijd uitvoerige en heldere besprekingen aan dit artikel heeft gewijd, waarbij uiteraard&#13;
ook de betekenis van een passage in de memorie van toelichting op de Pachtwet&#13;
omtrent hetgeen diende te worden verstaan onder 'overwegende betekenis' aan de orde&#13;
kwam, een passage die het hof anders dan sedert zijn uitspraak van 15 december 1975,&#13;
in een uitspraak van 22 maart 1982 en nadien niet meer beslissend achtte voor het&#13;
begrip overwegende betekenis in artikel 41 van de Pachtwet.&#13;
In De Pacht van 1980, het begrip pachtovereenkomst van de Pachtwet 1958 in de&#13;
rechtspraak besprekend, wees Houwing er nogmaals op dat de wettelijke regeling van de pachtovereenkomst, in overwegende mate bepalingen inhoudt die strekken&#13;
ter bescherming van de pachter. Ten aanzien van menig landeigenaar constateert hij&#13;
een geringe waardering voor onze pachtwetgeving. In een 80-tal uitspraken, in hoger&#13;
beroep gegeven, over de vraag of een overeenkomst een pachtovereenkomst was,&#13;
blijkt - aldus Houwing - dat slechts in vier gevallen de betwisting door de eigenaar&#13;
dat sprake was van een pachtovereenkomst, juist werd bevonden.&#13;
Was de oostelijke wind wellicht toch iets minder kil dan Houwing meende?&#13;
Een beslissing van de Centrale Grondkamer van 30 augustus 1965 besprekend,&#13;
constateert Houwing met enige voldoening dat die eigenaren die tegen de titel van&#13;
verpachter bezwaar hebben, nog weer een illusie is ontnomen. Zij meenden ten onrechte&#13;
aan de Pachtwet te ontkomen door hun land aan een nertsfokker in gebruik&#13;
te geven. De Centrale Grondkamer overwoog dat het fokken van nertsen niet principieel&#13;
verschilt van andere vormen van veehouderij als bijvoorbeeld het houden van&#13;
varkens en pluimvee, en dus ook landbouw in de zin van de Pachtwet is. Houwing&#13;
kan niet nalaten op de betrekkelijke waarde van deze principiële beslissing te wijzen.&#13;
Met betrekking tot de pacht is er geen verschil tussen nertsen en varkens en, zeg bijvoorbeeld&#13;
konijnen. Maar, zegt Houwing, mijn vrouw ziet bepaald wel een principieel&#13;
verschil tussen de minkjas en de jas van geverfde konijnenvellen. Houwing kon&#13;
niet vermoeden dat de waarde van deze uitspraak later nog verder zou dalen door&#13;
de gevolgen van de anti-bont-acties.&#13;
De talrijke uitspraken over de duur van de pachtovereenkomst vormden bij herhaling&#13;
aanleiding tot bespreking. Houwing noemt in verband met de korte duur het&#13;
geval dat wel zeker is dat de verpachter in de toekomst het verpachte zelf nodig zal&#13;
hebben, maar nog niet vaststaat wanneer dit het geval zal zijn. Slechts verpachting&#13;
voor een bepaalde tijd is toegestaan. De verpachter zal enerzijds het risico willen vermijden&#13;
gebonden te zijn op het tijdstip dat hij het verpachte nodig zal hebben, anderzijds&#13;
zal het voor een pachter van belang - en ook in het belang van de landbouw&#13;
- zijn, indien een pachter het land zo lang mogelijk kan gebruiken. Wordt&#13;
voor langer dan één jaar verpacht dan zal verlenging door de pachtrechter, tegen&#13;
de zin van de verpachter, mogelijk blijven. Elke korte duur behoeft de goedkeuring&#13;
van de grondkamer, welke daarbij gebonden is aan artikel 12, lid 4, van de Pachtwet.&#13;
Houwing bespreekt een beschikking van de Centrale Grondkamer van 4 mei&#13;
1959, waarbij ter administratieve vereenvoudiging goedkeuring werd verleend voor&#13;
verpachting telkens voor één jaar voor vijf achtereenvolgende jaren. Dit betekende&#13;
dat de verpachter niet elk jaar opnieuw goedkeuring zou behoeven te vragen, maar&#13;
wel diende de elk jaar mogelijk te sluiten schriftelijke pachtovereenkomst door de&#13;
grondkamer getoetst te worden. Houwing acht de wet op dit punt te stringent, temeer&#13;
waar een tussentijdse ontbinding op grond van artikel 51 van de Pachtwet zou&#13;
verplichten tot het betalen van een schadeloosstelling aan de pachter. Ook artikel&#13;
62 van de Pachtwet zal slechts in een beperkt aantal gevallen een oplossing bieden.&#13;
Het door Houwing aangeroerde probleem doet zich de laatste tijd in toenemende&#13;
mate gevoelen, aangezien in het bijzonder gemeenten in het verleden grote grondaankopen&#13;
hebben gedaan doch de plannen om die grond te gebruiken voor woningbouw&#13;
of industrie bij gebreke van financiële middelen niet kunnen worden gerealiseerd. Dat de gemeenten dan naar wegen zoeken om de lasten op de in gronden geïnvesteerde&#13;
bedragen te beperken is begrijpelijk. Aan Houwing kan worden toegegeven&#13;
dat het moeilijk is om hier binnen de dwingende voorschriften van de Pachtwet een&#13;
oplossing te vinden.&#13;
Een andere door Houwing in het verleden besproken vraag ten aanzien van de&#13;
goedkeuring van de korte duur vond een oplossing in de jurisprudentie. Houwing&#13;
bepleitte en achtte geen wettelijk bezwaar aanwezig om aan te nemen dat inzending ter&#13;
toetsing van een pachtovereenkomst voor korte duur, zou impliceren een verzoek tot&#13;
goedkeuring van die korte duur. Ten aanzien van de ambtshalve toetsing na&#13;
schriftelijke vastlegging, achtte Houwing in elk geval de grondkamer verplicht ook&#13;
zonder een desbetreffend verzoek over de goedkeuring van de overeengekomen korte&#13;
duur te beslissen. Bij beschikkingen van 11 oktober 1971 en 23 februari 1976 volgde de&#13;
Centrale Grondkamer de door Houwing voorgestane oplossing.&#13;
De aanvankelijke problemen van Houwing met de mosselcultuur voeren naar een&#13;
ander aspect waarmede Houwing veelvuldig te maken kreeg bij, wat hij wel heeft&#13;
genoemd, zijn jurisprudentiële tocht langs de artikelen van de Pachtwet. Gedacht moet&#13;
hier worden aan de in diverse uitspraken voorkomende zuiver landbouwkundige&#13;
gegevens en begrippen en belangen van flora en fauna. Houwing spreekt meermalen&#13;
met enige (speelse?) eerbied over de bijzondere agrarische kennis welke hij bij de&#13;
Centrale Grondkamer en de pachtkamer van het hof aanwezig ziet.&#13;
Zelf noemde hij zich in een van de overzichten 'een boertje - niet - van buiten'. In&#13;
1967 schrijft hij dat zijn dorst naar kennis van de geheimtaal van de landbouw door de&#13;
Centrale Grondkamer maar mondjesmaat wordt gelest. Het betrof een beschikking uit&#13;
1963 betreffende een verpachting met ingang van 'blootschoofs" 1956. Houwing zegt&#13;
altijd te hebben gedacht dat 'blootschoofs' een eigenlijk objectief vaststaande, slechts&#13;
uit folkloristische overwegingen in agrarisch vakjargon uitgedrukte datum was. In de&#13;
beschikking werd slechts beslist dat op 28 december van enig jaar in elk geval&#13;
'blootschoofs' voorbij was. Houwing vond dat zijn leergierigheid daarom slechts een&#13;
kleine bevrediging kreeg.&#13;
Hiervoor kwam reeds ter sprake de vraag van de invloed van wilde zwijnen op de&#13;
pachtprijs. De kwartelkoning en de noordse woelmuis speelden een rol in de&#13;
bespreking door Houwing van een beschikking van de Centrale Grondkamer van 19&#13;
oktober 1964. Een belangrijke vraag - in de afgelopen jaren van toenemende ordening&#13;
van de belangen van natuur en milieu nog veel belangrijker geworden - was aan de&#13;
orde, namelijk in hoeverre kunnen binnen het kader van de Pachtwet bij verpachting&#13;
van terreinen, veelal aangekocht in verband met natuurwetenschappelijke waarden, aan&#13;
de pachter beperkingen worden opgelegd met betrekking tot de exploitatie ter&#13;
bescherming van flora en fauna. Enige beperking in de bedrijfsvoering in verband met&#13;
natuurbescherming en natuurwetenschap werd door de Centrale Grondkamer&#13;
gerechtvaardigd geacht, nu met die beperkingen ook in de overeengekomen pachtprijs&#13;
rekening was gehouden. In recente beslissingen heeft de Centrale Grondkamer het&#13;
rekening houden met belangen als hiervoor beschreven en zekere daaruit&#13;
voortvloeiende beperkingen bij de exploitatie ook aanvaardbaar geacht binnen het&#13;
kader van de Pachtwet. Houwing concludeerde dat aldus, via de pachtprijs, kwartelkoning en noordse&#13;
woelmuis ten laste van de Staat en niet ten laste van de pachter kwamen. Eén ding&#13;
is wel zeker. Door zijn groot voorstellings- en inlevingsvermogen bleek hij in staat&#13;
het samengaan van juridische en landbouwkundige aspecten te doorgronden, al was&#13;
de kwartelkoning ver van zijn studeerkamer verwijderd.&#13;
Uit de vele publikaties van Houwing over de pachtwetgeving en de toepassing daarvan&#13;
blijkt hoezeer hij geboeid werd en tot het laatst geboeid is gebleven door dit onderwerp.&#13;
En zulks niet alleen als jurist maar zeer zeker niet minder als deelnemer&#13;
aan het maatschappelijk-economisch leven.&#13;
Gezien het grote belang van de landbouw voor Nederland, wekt het geen verbazing&#13;
dat de wetgeving en de toepassing daarvan op velerlei wijze de landbouw raakt.&#13;
Wil een wet zin hebben dan moet men er mede kunnen leven.&#13;
Gewezen mag hier worden op een overzicht van de rechtspraak betreffende het&#13;
algemeen belang genoemd in de artikelen 40 en 51 van de Pachtwet. Houwing meent&#13;
op grond van door hem uiteengezette redenen, dat het een door zijn vaagheid hier&#13;
onbruikbaar begrip is. Maar nu dan de invloed van de maatschappelijkeconomische&#13;
ontwikkelingen. Houwing bespreekt in dit verband een arrest van het&#13;
hof van 1953 en een beschikking van het hof van 1958 tegenover een arrest van 1964.&#13;
In het arrest van 1953 betrof het een geval van ontbinding van een pachtovereenkomst&#13;
ten einde op de grond een pakhuis en een garage te kunnen bouwen. Het hof&#13;
overwoog onder meer dat bij de voorgestane bestemming van de grond vier tot zes&#13;
man meer personeel in dienst zullen kunnen worden genomen en dat, waar de politiek&#13;
van de regering wegens de sterke bevolkingstoename bij voortduring is gericht&#13;
op vergroting van de werkgelegenheid en uitbreiding van de industrialisatie, een uitbreiding&#13;
van het bedrijf als bedoeld geacht moet worden in het algemeen belang te&#13;
zijn. In 1958 achtte het hof de bestemming van de grond in overeenstemming met&#13;
het algemeen belang, nu van algemene bekendheid is dat uitbreiding van de industrialisatie&#13;
in Nederland als een landsbelang wordt beschouwd. Blijkens het arrest van&#13;
24 februari 1964 werd ontbinding van een pachtovereenkomst gevorderd ten einde&#13;
een garage te kunnen bouwen op de betreffende grond. De eisende partij beriep zich&#13;
op het voormelde arrest van 1953 en de beschikking van 1958. Maar zie, de tijden&#13;
waren veranderd en het algemeen belang van destijds was niet het algemeen belang&#13;
van 1964. Het hof overwoog, dat vergroting van de werkgelegenheid thans, zeker&#13;
in het westen van het land, zoals ook uit de huidige politiek van de regering blijkt,&#13;
niet meer als een algemeen belang kan gelden, nu daar een groot tekort aan arbeidskrachten&#13;
bestaat en vergroting van de werkgelegenheid slechts de kringloop van de&#13;
stijgende lonen en prijzen kan bevorderen.&#13;
Hoe te beslissen in 1986, nu leden van gemeentebesturen tot uit het buitenland&#13;
vestigingen van bedrijven trachten te verwerven ten einde de werkgelegenheid te bevorderen?&#13;
Misschien is een vage omschrijving als door Houwing opgemerkt, toch&#13;
niet zo onbruikbaar als Houwing meende. De rechter kan er in ieder geval mee leven&#13;
en laten leven.&#13;
Het zal duidelijk zijn dat in het vorenstaande slechts een greep is gedaan in de jarenlange overzichten van de rechtspraak. Op een bijzonder fijnzinnige wijze fungeerde&#13;
Houwing bij het schrijven van deze overzichten soms als een soort geweten voor de&#13;
pachtkamer van het gerechtshof en de Centrale Grondkamer. Niet alleen voor zijn vele&#13;
werk, voor zijn belangrijke juridische uiteenzettingen over het pachtrecht, maar vooral&#13;
voor deze extra dimensie die hij aan zijn beschouwingen heeft willen meegeven, zijn&#13;
wij in Arnhem hem dankbaar.&#13;
Hoe gaarne hadden wij gewenst dat hij dit alles wat nu over hem geschreven is zelf&#13;
nog had kunnen lezen. Helaas heeft zijn plotseling overlijden dit verhinderd. Gelukkig&#13;
weten wij dat hij wist hoezeer de leden van de pachtkamer van het hof en de Centrale&#13;
Grondkamer hem waardeerden.&#13;
Uit hetgeen hiervoor is geschreven komt onvermijdelijk een beeld van zijn persoon&#13;
en van hetgeen voor hem belangrijk was, naar voren; een beeld dat we geheel&#13;
terugvinden in het in dit themanummer opgenomen verslag van het gesprek dat hij&#13;
nog kort voor zijn overlijden voerde met De Haan en Rombach: Bescheidenheid&#13;
Sociale betrokkenheid Vatbaar voor de meningen van anderen Een groot&#13;
inlevingsvermogen Een stadsmens met de pacht in zijn hart.&#13;
Mogen we nog eenmaal terugkeren naar de overzichten van de rechtspraak, en wel&#13;
naar het laatst gepubliceerde overzicht in Agrarisch Recht van juni 1984. De laatste&#13;
woorden van dit laatste overzicht waren 'Eind goed, al goed'. Achter het laatste&#13;
woord staat geen leesteken. Aan de lezer wordt als het ware overgelaten dit te plaatsen.&#13;
Toeval? De leden van de pachtkamer van het gerechtshof en de Centrale Grondkamer te&#13;
Arnhem plaatsen hier in hun gedachten een uitroepteken. Een Houwing waardig&#13;
besluit. 'Eind goed, al goed!'.&#13;
Arnhem, februari 1986 Pachtkamer Gerechtshof Centrale Grondkamer</content><legacyfootnotes/><footnotes><footnote/></footnotes><auteurs>Mr G.I.M. Knottnerus</auteurs><published>1986-07-01 00:00:00</published><modified>1986-07-01 00:00:00</modified><editiondate>1986-07-01</editiondate><htmlpath>https://denhollander.info/artikel/6365</htmlpath></article>
</articles></edition>