<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1988</searchword><id>6303</id><udhid>UDH:TvAR/6303</udhid><titel>Superheffing en landinrichting</titel><searchwords><searchword>TvAR 7/8/1988</searchword><searchword>UDH:TvAR/6303</searchword></searchwords><attachments><attachment><name>1988_nr 78_Artikel_Meinema.pdf</name><extention>pdf</extention><url>https://denhollander.info/download/6087/ci</url></attachment></attachments><inleiding>1. INLEIDING&#13;
Het geheel van beschikkingen, wijzigingsbeschikkingen en uitvoeringsregelingen&#13;
overziend, lijkt het voor het verkrijgen van een juist beeld van het systeem van de&#13;
superheffing, een kwestie van spoorzoeken in een wirwar van voortdurend veranderende&#13;
bepalingen.&#13;
In zijn evaluatienota superheffing van 18 januari 19851 schrijft de minister van&#13;
Landbouw en Visserij dan ook dat het relatief grote aantal wijzigingen niet bijdraagt&#13;
aan een optimale duidelijkheid.&#13;
Hoewel de bepalingen uit de beschikkingen en uitvoeringsregelingen welke betrekking&#13;
hebben op de uitvoering van landinrichtingsprojecten ook vele malen zijn gewijzigd&#13;
is de relatie superheffing - landinrichting op zich tamelijk helder.&#13;
In de hierna volgende paragrafen zullen achtereenvolgens de op landinrichting&#13;
(ruilverkaveling) betrekking hebbende bepalingen uit de Beschikking superheffing2,&#13;
de Beschikking superheffing 19853, de belangrijke wijziging d.d. 5 september 1986&#13;
van de Beschikking superheffing 19854 en de Beschikking superheffing 19885 worden&#13;
behandeld, alsmede de op deze beschikkingen betrekking hebbende uitvoeringsregelingen.&#13;
Het betreft derhalve een beschrijving van zowel reeds vervallen, als van&#13;
nog van kracht zijnde bepalingen. Eerst volgt echter een korte beschrijving van een&#13;
aantal landinrichtingsbegrippen en -aspecten welke met name in de uitvoeringsregelingen&#13;
aan de orde komen: herverkaveling en plan van toedeling, kavelruil, tijdelijk&#13;
gebruik, substantiële bedrijfsvergroting en gesubsidieerde bedrijfsverplaatsing.&#13;
Bij de invoering van de superheffing in 1984 was de Ruilverkavelingswet 1954 nog&#13;
van kracht; per 15 oktober 1985 is deze wet vervangen door de Landinrichtingswet.&#13;
De te beschrijven begrippen en aspecten zijn echter hetzelfde gebleven.&#13;
Vermeld zij nog dat de te behandelen bepalingen uit de beschikkingen en uitvoeringsregelingen&#13;
ook betrekking hebben op reconstructie op grond van de Reconstructiewet&#13;
Midden-Delfland, herinrichting op grond van de Herinrichtingswet&#13;
Oost-Groningen en Gronings-Drentse Veenkoloniën, en in sommige gevallen op de&#13;
uitvoering van het in de Nota landelijke gebieden neergelegde bufferzonebeleid en&#13;
de verplaatsing naar in de Flevopolders van overheidswege uit te geven gronden. </inleiding><content>2. ENKELE VAN BELANG ZIJNDE LANDINRICHTINGSBEGRIPPEN EN -ASPECTEN&#13;
a. Herverkaveling en plan van toedeling&#13;
De Landinrichtingswet kent vier vormen van landinrichting:&#13;
1. Herinrichting. Herinrichting is volgens art. 14 van de Landinrichtingswet (Liw)&#13;
het (her)inrichten van een gebied dat ruimtelijk naast een agrarische functie ook in&#13;
belangrijke mate een niet-agrarische functie vervult of moet vervullen. Bij herinrichting&#13;
is, ter verwezenlijking van het landinrichtingsplan, onteigening mogelijk.&#13;
2. Ruilverkaveling. Ruilverkaveling is volgens art. 15 (Liw) het (her)inrichten van&#13;
een gebied dat ruimtelijk een overwegend agrarische functie, doch niet in belangrijke&#13;
mate een niet-agrarische functie vervult of moet vervullen.&#13;
3. Aanpassingsinrichting. Aanpassingsinrichting is volgens art. 16 (Liw) het (her)-&#13;
inrichten van een gebied in samenhang met het treffen van een op zichzelf staande&#13;
infrastructurele voorziening van nationaal of regionaal belang. Bij aanpassingsinrichting&#13;
worden de nadelige gevolgen voor de inrichting van het gebied als gevolg&#13;
van het infrastructurele werk opgevangen.&#13;
4. Ruilverkaveling bij overeenkomst. Volgens art. 17 (Liw) is dit een overeen&#13;
komst waarbij drie of meer eigenaren zich verbinden bepaalde, hun toebehorende&#13;
onroerende goederen samen te voegen, de verkregen massa op bepaalde wijze te ver&#13;
kavelen en onder elkaar bij notariële akte te verdelen.&#13;
De eerste drie landinrichtingsvormen gaan gepaard met herverkaveling zoals dit&#13;
in art. 1 Liw wordt gedefinieerd: 'de samenvoeging, verkaveling en verdeling van&#13;
onroerende goederen met toepassing van Hoofdstuk VII'. Dit hoofdstuk beschrijft&#13;
in de art. 139 t/m 220 - de Landinrichtingswet kent in totaal 241 artikelen - de&#13;
gehele herverkavelingsprocedure vanaf het bepalen van een ieders recht op toedeling&#13;
tot en met de verdeling der kosten.&#13;
Centraal in de herverkavelingsprocedure staat het plan van toedeling; dit plan bevat&#13;
(o.a.) de toedeling aan eigenaren en (geregistreerde) pachters van de nieuwe kavels.&#13;
Toedeling geschiedt op grondslag van de agrarische ruilwaarde van de gronden,&#13;
welke ruilwaarde voor elke eigenaar en pachter afzonderlijk wordt bepaald.&#13;
Voor elke eigenaar en bij de landinrichtingscommissie geregistreerde pachter&#13;
wordt het recht op toedeling gevormd door de ruilwaarde van zijn grond te korten&#13;
met een bepaald percentage (voor herinrichting en aanpassingsinrichting maximaal&#13;
3%, voor ruilverkaveling maximaal 5%). Deze korting wordt toegepast teneinde&#13;
grond te verkrijgen voor het tot stand brengen van openbare wegen en waterlopen&#13;
en daarmee samenhangende voorzieningen (bij herinrichting, ruilverkaveling en&#13;
aanpassingsinrichting), voor het verwezenlijken van maatregelen en voorzieningen&#13;
voor natuur en landschap (bij ruilverkaveling en aanpassingsinrichting), voor het&#13;
verwezenlijken van maatregelen en voorzieningen voor de openluchtregistratie (bij&#13;
aanpassingsinrichting) en voor het verwezenlijken van maatregelen en voorzieningen&#13;
voor andere doeleinden van openbaar nut (bij ruilverkaveling).&#13;
Vervolgens kan bij het opmaken van het plan van toedeling, tegen de wil van eigenaar&#13;
en pachter, van het aldus bepaalde recht op toedeling nog worden afgeweken, indien dit voor het tot stand brengen van een behoorlijke verkaveling noodzakelijk&#13;
is. Deze afwijking mag maximaal 5% bedragen.&#13;
Dit kan tot gevolg hebben dat bijvoorbeeld in geval van ruilverkaveling een eigenaar&#13;
een waarde aan kavels terugontvangt die 10% (maximale korting + maximale&#13;
onderbedeling) lager ligt dan de waarde van zijn ingebrachte gronden. Omdat met&#13;
waarde wordt gewerkt kan het verschil in oppervlakte nog hoger uitvallen, bijvoorbeeld&#13;
als iemand laag geschatte grond inbrengt en hoog geschatte grond krijgt toegedeeld.&#13;
b. Kavelruil&#13;
Dit is een ruilverkaveling bij overeenkomst van beperkte omvang en met een beperkt&#13;
aantal deelnemers, waarbij een aantal kosten voor rekening van het Rijk komen.&#13;
De kostenregeling en de ministeriële goedkeuring van de overeenkomst was geregeld&#13;
in de Beschikking kavelruil6 uit 1972 (van toepassing onder de Ruilverkavelings-wet&#13;
1954) en thans, onder de Landinrichtingswet in de Regeling kavelruil7 uit 1985.&#13;
c. Tijdelijk gebruik&#13;
Voor het welslagen van een landinrichtingsproject is het noodzakelijk dat naast de&#13;
gronden die via de korting (zoals hierboven reeds beschreven) beschikbaar komen,&#13;
ook kan worden beschikt over gronden die door het Bureau Beheer Landbouwgronden&#13;
(BBL) op vrijwillige basis worden verworven, zowel voor agrarische als nietagrarische&#13;
doeleinden. Zolang deze gronden nog niet definitief zijn aangewend (in&#13;
het plan van toedeling) worden ze door het BBL voor maximaal één jaar in pacht&#13;
uitgegeven dan wel ter beschikking gesteld van de landinrichtingscommissie teneinde&#13;
deze gronden bij het uitvoeren van werken als compensatiegrond te kunnen gebruiken;&#13;
voor dit laatste dient (o.a.) het zogenaamde plan van tijdelijk gebruik. Vroeger&#13;
werden ook de voor bedrijfsvergroting benodigde en aangewende gronden 'tijdelijk'&#13;
(tot aan het plan van toedeling) in gebruik gegeven; thans geschiedt dit door contante&#13;
verkoop dan wel uitgifte in erfpacht voorafgaand aan het plan van toedeling.&#13;
d. Substantiële bedrijfsvergroting&#13;
Veel van de oudere landinrichtingsplannen (de rapporten ex. art. 34 van de Ruilverkavelingswet&#13;
1954) voorzien in substantiële bedrijfsvergroting van niet te verplaatsen&#13;
bedrijven. De hiertoe benodigde grond is opgenomen in de taakstelling voor de&#13;
grondverwerving van het BBL. Met ingang van 25 september 1980, de datum waarop de toenmalige Centrale Cultuurtechnische Commissie het rapport ex. art. 34 van&#13;
de ruilverkaveling 'Flakkee' goedgekeurde, wordt geen grond meer uit de taakstelling&#13;
beschikbaar gesteld voor vergroting van niet te verplaatsen bedrijven. Voor projecten&#13;
in uitvoering genomen vóór 27 november 1973 (stemmingsdatum ruilverkaveling&#13;
'Zonzeel' in Noord-Brabant) geldt dat de betreffende bedrijven, volgens bepaalde&#13;
criteria geselecteerd, deze grond in overbedeling krijgen toegedeeld en derhalve&#13;
deze bedrijfsvergroting door middel van de ruilverkavelingsrente kunnen betalen.&#13;
De substantiële bedrijfsvergroting welke is voorzien in het landinrichtingsplan van&#13;
'Zonzeel' en in latere landinrichtingsplannen (tot 'Flakkee') wordt voorafgaand aan&#13;
het plan van toedeling contant verkocht of in erfpacht uitgegeven aan de betreffende&#13;
bedrijven. Zoals gezegd voorzien het landinrichtingsplan van 'Flakkee' en landinrichtingsplannen&#13;
van na 'Flakkee' niet meer in substantiële bedrijfsvergroting zonder&#13;
verplaatsing. Van beide categorieën (zowel van vóór 'Zonzeel' als van vóór&#13;
'Flakkee') zijn thans nog projecten in uitvoering.&#13;
e. Gesubsidieerde bedrijfsverplaatsing&#13;
Onderscheid kan worden gemaakt tussen verplaatsing gepaard gaande met nieuwbouw&#13;
en verplaatsing in de vorm van opschuiving (verplaatsing naar een vrijgekomen&#13;
bedrijf).&#13;
Beide vormen gaan in de regel gepaard met vergroting, welke is voorzien in de&#13;
taakstelling voor de grondverwerving van het BBL. Verplaatsing moet in het belang&#13;
van de landinrichting zijn.&#13;
In de huidige landinrichtingsplannen wordt dit als volgt omschreven: ' Boerderijverplaatsing&#13;
heeft tot doel de toedeling van grond bij de boerderijen die niet verplaatsen&#13;
te verbeteren. Verplaatsing van boerderijen zal ook kunnen bijdragen aan&#13;
de veiligstelling en verwerving van terreinen met te handhaven natuurwetenschappelijke&#13;
en/of landschappelijke waarde'.&#13;
3. DE BESCHIKKING SUPERHEFFING EN DE UITVOERINGSREGELING EX. ART. 17,&#13;
DERDE LID VAN DEZE BESCHIKKING8&#13;
In de beschikking wordt uitgegaan van het systeem van een aan elke producent toe&#13;
te kennen heffingvrije hoeveelheid melk. Voor het vaststellen van de heffingvrije&#13;
hoeveelheid is als referentiejaar 1983 gehanteerd. Teneinde de door de Europese&#13;
Commissie voor Nederland vastgestelde heffingvrije hoeveelheid voor het melkprijsjaar&#13;
1984/1985 (12 052 000 ton) niet te overschrijden, is hierop een korting toegepast&#13;
van 6,6%. Om aan bepaalde categorieën melkveehouders een extra heffingvrije&#13;
hoeveelheid te kunnen toekennen is deze korting verhoogd tot 8,65% (inmiddels is het kortingspercentage enkele malen verhoogd). Hiervan is 0,3% beschikbaar gesteld&#13;
voor verplaatsing en vergroting in landinrichtingsgebieden en voor verplaatsing&#13;
naar de Flevopolders.&#13;
De art. 14 t/m 18 van de beschikking bevatten bepalingen met betrekking tot de&#13;
aanspraak op een heffingvrije hoeveelheid na overdracht van voor de melkveehouderij&#13;
aangewende grond.&#13;
Voor de overgang van melkquota geldt het evenredigheidsprincipe, dat wil zeggen&#13;
de producent die grond overdraagt verliest een evenredig deel van zijn heffingvrije&#13;
hoeveelheid en de producent aan wie de grond wordt overgedragen heeft aanspraak&#13;
op dat evenredige deel.&#13;
Art. 17 van de beschikking regelt onder meer de erkenning van aanspraken op een&#13;
heffingvrije hoeveelheid in geval van overgang van gronden in het kader van een&#13;
ruilverkaveling op grond van de Ruilverkavelingswet 1954, de herinrichting op&#13;
grond van de Herinrichtingswet Oost-Groningen en de Gronings-Drentse Veenkoloniën,&#13;
en de reconstructie op grond van de Reconstructiewet Midden-Delfland.&#13;
Uitgangspunt is dat de herverkaveling geen gevolgen heeft voor de heffingvrije&#13;
hoeveelheid melk: het quotum gaat mee met de door een grondeigenaar of pachter&#13;
ingebrachte grond naar de aan eigenaar of pachter toegedeelde grond. In de uitvoeringsregeling&#13;
krachtens art. 17, derde lid zijn nadere regelen gesteld voor de erkenning&#13;
van aanspraken op een heffingvrije hoeveelheid in geval van overgang c.q.&#13;
overdracht van gronden in het kader van de hiervoor genoemde drie wetten. Deze&#13;
nadere regelen hebben onder meer betrekking op de hiervoor in paragraaf 2 beschreven&#13;
landinrichtingsbegrippen en -aspecten. Aan de hand van deze begrippen volgt&#13;
hieronder een korte uiteenzetting van de uitvoeringsregeling.&#13;
Herverkaveling en plan van toedeling&#13;
Degene die bij herverkaveling in het kader van het plan van toedeling geheel of gedeeltelijk&#13;
andere percelen krijgt toegedeeld en waarbij de over- of onderbedeling niet&#13;
gaat boven de grenzen van art. 10, vierde lid, van de Ruilverkavelingswet 1954 blijft&#13;
de aanspraak op de heffingvrije hoeveelheid behouden. Aldus art. 4 van de uitvoeringsregeling.&#13;
De verkrijger ingevolge het plan van toedeling behoudt derhalve zijn&#13;
melkquotum als de maximale over- of onderbedeling van 5% (van het recht op toedeling,&#13;
uitgedrukt in schattingswaarde) voor hem niet wordt overschreden.&#13;
Kavelruil&#13;
In geval van kavelruil met toepassing van de Beschikking kavelruil blijft, in afwijking&#13;
van de art. 14 tot en met 16 van de Beschikking superheffing de aanspraak op&#13;
de toegekende heffingvrije hoeveelheid bestaan, indien het bedrijf minimaal 95%&#13;
van de oude oppervlakte (bij kavelruil wordt niet met schattingswaarde gewerkt) behoudt.&#13;
Bij afwijkingen van minder dan 0,5 hectare blijft de aanspraak in ieder geval&#13;
behouden. Indien minder dan 95% van de oppervlakte wordt behouden, hetgeen zich voor&#13;
kan doen als een aan de kavelruilovereenkomst deelnemende partij tegen inbreng&#13;
van grond geld ontvangt, dan gelden de art. 14 tot en met 16 van de beschikking.&#13;
Alsdan wordt de heffingvrije hoeveelheid naar evenredigheid verminderd en kan deze&#13;
hoeveelheid naar evenredigheid worden toegewezen aan de producenten wier bedrijfsoppervlakte&#13;
is vergroot.&#13;
Deze bepalingen sluiten aan bij datgene wat in art. 17a9 van de beschikking is&#13;
bepaald voor 'normale' ruilingen van grond.&#13;
Tijdelijk gebruik&#13;
Tijdelijk gebruik van gronden van het BBL doet geen aanspraak op enige heffingvrije&#13;
hoeveelheid ontstaan. Bij beëindiging van een dergelijk gebruik behoeft ook&#13;
geen heffingvrije hoeveelheid te worden afgestaan.&#13;
Tijdelijke wijzigingen in de oppervlakte van de bij een bedrijf in gebruik zijnde&#13;
gronden als gevolg van uitvoering van werken hebben eveneens geen gevolgen voor&#13;
de aanspraak op de heffingvrije hoeveelheid.&#13;
Substantiële bedrijfsvergroting&#13;
Ingevolge art. 5, tweede lid van de Uitvoeringsregeling10 is van substantiële bedrijfsvergroting&#13;
(met BBL grond) sprake, indien:&#13;
a. de overbedeling groter is dan 5% (van het recht op toedeling, uitgedrukt in&#13;
schattingswaarde) en&#13;
b. deze is voorzien in de taakstelling voor de grondverwerving van het BBL en&#13;
in de door de Centrale Cultuurtechnische Commissie (thans Centrale Landinrichtingscommissie)&#13;
goedgekeurde richtlijnen van het plan van toedeling van het betreffende&#13;
landinrichtingsproject en&#13;
c. voor zover het een landinrichtingsproject betreft dat in uitvoering is genomen&#13;
op of na 27 november 1973 (de ruilverkaveling 'Zonzeel' en alle latere projecten),&#13;
uit een schriftelijke overeenkomst blijkt dat de producent instemt met de substantiële&#13;
vergroting.&#13;
In dergelijke gevallen wordt de vergroting, uitgedrukt in hectares, bepaald door&#13;
de totale (schattings)waarde van de overbedeling te delen door de gemiddelde schattingswaarde&#13;
van de cultuurgronden van het te herverkavelen blok. Voor deze vergroting&#13;
heeft het betreffende bedrijf aanspraak op een extra melkquotum. Dit extra&#13;
toe te kennen quotum wordt per ha bepaald door aan te sluiten bij de in de betreffende&#13;
regio gebruikelijke bedrijfsvoering op vergelijkbare bedrijven. Het toe te kennen extra melkquotum wordt echter verminderd voor zover de betreffende vergroting&#13;
reeds geheel of gedeeltelijk in 1981, 1982 danwel 1983 is geëxploiteerd en voorzover&#13;
op basis daarvan reeds een heffingvrije hoeveelheid is toegekend.&#13;
Gesubsidieerde bedrijfsverplaatsing&#13;
Ook bij gesubsidieerde bedrijfsverplaatsing (nieuwbouw of opschuiving) ontstaat,&#13;
indien de verplaatsing gepaard gaat met vergroting, een recht op een extra quotum.&#13;
De betrokken melkveehouder kan kiezen tussen twee mogelijkheden:&#13;
1. De vergroting wordt uitgedrukt in ha's van gemiddelde schattingswaarde en&#13;
vervolgens wordt een heffingvrije hoeveelheid per ha vergroting toegekend waarbij&#13;
wordt aangesloten bij de in de betreffende regio gebruikelijke bedrijfsvoering op&#13;
vergelijkbare bedrijven (dit is dus het systeem zoals dat geldt bij de hiervoor behandelde&#13;
substantiële bedrijfsvergroting).&#13;
2. Een geheel nieuwe vaststelling van een heffingvrije hoeveelheid, gebaseerd op&#13;
de totale in gebruik te nemen oppervlakte. De totale waarde van de toe te delen&#13;
gronden, inclusief de vergroting, wordt gedeeld door de gemiddelde schattingswaar&#13;
de van de cultuurgronden in het blok. Voor de toe te kennen heffingvrije hoeveelheid&#13;
per hectare wordt wederom aangesloten bij de in de betreffende regio gebruikelijke&#13;
bedrijfsvoering op vergelijkbare bedrijven (ofwel het regiogemiddelde).&#13;
Deze tweede keuzemogelijkheid is gunstig voor bedrijven die een relatief laag&#13;
eigen quotum per hectare (ten opzichte van het regiogemiddelde) bezitten, of waarvan&#13;
de schattingswaarde van de ingebrachte grond relatief hoog is ten opzichte van&#13;
de gemiddelde schattingswaarde van de cultuurgronden in het blok.&#13;
4. DE BESCHIKKING SUPERHEFFING 1985 (ZOALS VAN TOEPASSING TOT DE WIJZIGING&#13;
D.D. 5 SEPTEMBER 1986) EN DE UITVOERINGSREGELING EX. ART. 9, DERDE LID VAN&#13;
DEZE BESCHIKKING11&#13;
In de Beschikking superheffing 1985 is de hoofdregel ten aanzien van de overgang&#13;
van heffingvrije hoeveelheden bij overdracht van grond gehandhaafd. Wel is de&#13;
mogelijkheid om bij overdracht van gronden de aanspraak op een heffingvrije hoeveelheid&#13;
te behouden aanzienlijk verruimd. Gronden kunnen worden overgedragen&#13;
zonder verlies van melkquota tot een hoeveelheid van 5,5 ha (was 0,5 ha). De bepalingen&#13;
inzake de overgang voor heffingvrije hoeveelheden zijn te vinden in de art.&#13;
7 tot en met 11. Datgene wat in de Beschikking superheffing met betrekking tot ruilverkaveling&#13;
was vermeld in art. 17 is nu te vinden in art. 9. Het derde lid van dit&#13;
artikel bepaalt dat de minister ter zake nadere regelen kan stellen. Deze zijn te vinden in de Uitvoeringsregeling. Deze nieuwe Uitvoeringsregeling is gedateerd&#13;
13 november 1985 en bevat derhalve ook verwijzingen naar de Landinrichtingswet,&#13;
welke wel op 15 oktober 1985 in werking trad. Aanvankelijk (dat wil zeggen&#13;
vóór de wijziging van 29 mei 1986, zie hierna) was de Uitvoeringsregeling wezenlijk&#13;
gelijk aan de Uitvoeringsregeling ex. art. 17, derde lid van de Beschikking superheffing.&#13;
De geringe verschillen hebben betrekking op kavelruil en substantiële bedrijfsvergroting.&#13;
- Kavelruil&#13;
De aanspraak op een heffingvrije hoeveelheid blijft bestaan indien het aan de kavelruil&#13;
deelnemende bedrijf minimaal 90% (was 95%) van de oude oppervlakte behoudt,&#13;
waarbij de afwijking in ieder geval 1 hectare (was 0,5 ha) mag bedragen.&#13;
Nieuw is de bepaling dat indien er in geval van kavelruil een bedrijfsvergroting van&#13;
meer dan 10% plaatsvindt door middel van gronden van het BBL, er per ha vergroting&#13;
een extra heffingvrije hoeveelheid kan worden toegekend op basis van het regiogemiddelde&#13;
per ha.&#13;
- Substantiële bedrijfsvergroting&#13;
Voor alle landinrichtingsprojecten geldt dat de instemming met de substantiële vergroting&#13;
dient te blijken uit een schriftelijke overeenkomst, gesloten vóór de ter inzagelegging&#13;
van het plan van toedeling. Onder de vervallen regeling gold dit alleen&#13;
voor landinrichtingsprojecten die in uitvoering waren genomen op of na 27 november&#13;
1973.&#13;
De wijziging d.d. 29 mei 1986'2 van de Uitvoeringsregeling&#13;
Bij deze wijziging worden de volgende beperkingen ten aanzien van het toekennen&#13;
van een extra melkquotum ingevoerd.&#13;
Kavelruil&#13;
Voor bedrijfsvergrotingen bij kavelruil wordt geen extra heffingvrije hoeveelheid&#13;
(op basis van het regiogemiddelde) meer toegekend.&#13;
Substantiële bedrijfsvergroting&#13;
De instemming van de producent met de substantiële bedrijfsvergroting geldt thans&#13;
alleen voor landinrichtingsprojecten in uitvoering genomen vóór 27 november 1973.&#13;
In de toelichting bij de wijziging van de Uitvoeringsregeling wordt dit niet nader toegelicht. Bij de berekening van de extra toe te kennen heffingvrije hoeveelheid wordt&#13;
een aftrek toegepast van 2 hectare.&#13;
Gesubsidieerde bedrijfsverplaatsing&#13;
In geval van boerderijverplaatsing gepaard gaande met nieuwbouw wordt een heffingvrije&#13;
hoeveelheid toegekend tot maximaal 175 000 kg meer dan de heffingvrije&#13;
hoeveelheid die men op het te verlaten bedrijf had.&#13;
Voor bedrijfsverplaatsing in de vorm van zogenaamde opschuiving, dat wil zeggen&#13;
een verplaatsing naar een vrijgekomen bedrijf, vervalt de mogelijkheid om voor&#13;
een geheel nieuwe vaststelling van een heffingvrije hoeveelheid te kiezen (te baseren&#13;
op de totale in gebruik te nemen oppervlakte, omgerekend naar hectares van gemiddelde&#13;
schattingswaarde). Uitsluitend voor de oppervlakte waarmee het bedrijf wordt&#13;
vergroot kan een toewijzing plaatsvinden op basis van het zogenaamde regiogemiddelde&#13;
per ha, voor zover deze vergroting niet meer bedraagt dan maximaal een derde&#13;
van de voor de melkveehouderij bestemde bedrijfsoppervlakte van het te verlaten&#13;
bedrijf. De oppervlakten worden steeds omgerekend naar hectares van gemiddelde&#13;
schattingswaarde.&#13;
5. DE WIJZIGING D.D. 5 SEPTEMBER 1986 VAN DE BESCHIKKING SUPERHEFFING&#13;
1985 EN DE UITVOERINGSREGELING EX. ART. 10, DERDE LID VAN DEZE&#13;
BESCHIKKING13&#13;
De onderhavige wijziging heeft in hoofdzaak betrekking op het systeem van overgang&#13;
van melkquota bij overdracht van grond (hetzij een geheel bedrijf, hetzij losse&#13;
grond). Met ingang van 6 september 1986 kunnen partijen zelf bepalen hoeveel heffingvrije&#13;
melk mee overgaat. Wel is een maximum gesteld aan het per hectare over&#13;
te dragen quotum. Dit maximum bedraagt 20 000 kg. De overeengekomen hoeveelheid&#13;
dient te worden opgenomen in de transportakte of in geval van pacht, in de&#13;
pachtovereenkomst of in een afzonderlijke overeenkomst. Art. 10 van de gewijzigde&#13;
beschikking (voorheen art. 9) regelt de erkenning van aanspraken op de heffingvrije&#13;
hoeveelheid na afwikkeling van een landinrichtingsproject. Bij verkrijging van geheel&#13;
of gedeeltelijk andere percelen blijft de aanspraak behouden. De voorwaarde&#13;
dat de toedeling binnen de marge van 5% over- of onderbedeling dient te blijven&#13;
is komen te vervallen. De uitvoeringsregeling (ex. art. 10, derde lid) van de beschikking&#13;
werd pas op 30 maart 1987 gewijzigd. De in de gewijzigde uitvoeringsregeling&#13;
opgenomen regelingen inzake landinrichting betreffen het volgende.&#13;
- Herverkaveling en plan van toedeling&#13;
Degene die bij herverkaveling in het kader van het plan van toedeling geheel of gedeeltelijk&#13;
andere percelen krijgt toegedeeld blijft de aanspraak op de heffingvrije&#13;
hoeveelheid behouden. - Kavelruil&#13;
Bij kavelruil met toepassing van de Regeling kavelruil kunnen betrokken producenten&#13;
zelf bepalen welke heffingvrije hoeveelheden als gevolg van wijzigingen in de voor de&#13;
melkproduktie gebruikte oppervlakte grond overgaan. Een overgang van een heffingvrije&#13;
hoeveelheid is gebonden aan een maximum van 20 000 kg per ha waarmee de&#13;
voor de melkproduktie gebruikte oppervlakte van een producent wordt gewijzigd.&#13;
De overeengekomen hoeveelheden moeten worden opgenomen in de kavelruilakte.&#13;
- Tijdelijk gebruik&#13;
De in paragraaf 3 beschreven regeling is niet gewijzigd.&#13;
- Substantiële bedrijfsvergroting&#13;
Uit oogpunt van goed quotumbeheer is het nodig gebleken om de uitgifte van heffingvrije&#13;
hoeveelheden in landinrichtingsprojecten te beperken tot die gevallen waarin&#13;
het landinrichtingsbelang toekenning van een extra quotum noodzakelijk maakt.&#13;
Dit is wel het geval bij gesubsidieerde bedrijfsverplaatsing - immers een dergelijke&#13;
verplaatsing moet in het belang van de landinrichting zijn - maar niet bij substantiële&#13;
bedrijfsvergroting zonder verplaatsing, omdat dan het individuele belang voorop&#13;
staat. Derhalve worden voor substantiële bedrijfsvergrotingen na 31 maart 1987&#13;
geen extra quota meer toegekend.&#13;
- Gesubsidieerde bedrijfsverplaatsing&#13;
De in paragraaf 4 beschreven regelingen inzake de keuzemogelijkheid (bij nieuwbouw)&#13;
en het extra toe te kennen melkquotum, inclusief de bij de wijziging d.d. 29&#13;
mei 1986 van de uitvoeringsregeling ingevoerde beperkingen, zijn niet gewijzigd.&#13;
6. DE BESCHIKKING SUPERHEFFING 1988&#13;
Bij deze beschikking wordt het zogenaamde B-systeem ingevoerd, dat wil zeggen dat&#13;
de koper (zuivelfabriek) een heffingvrije hoeveelheid melk wordt toegekend; dit&#13;
quotum is gelijk aan de som van de individuele quota van de melkveehouders.&#13;
Wordt het fabrieksquotum overschreden dan dient een heffing te worden betaald.&#13;
Deze heffing kan worden doorberekend aan de producent die zijn individuele quotum&#13;
heeft overschreden. Zoals bekend gold tot dusver het zogenaamde A-systeem,&#13;
waarbij de producent heffing was verschuldigd bij overschrijding van het hem toegekende&#13;
quotum.&#13;
Paragraaf 5 (art. 16 tot en met 25) regelt de overgang van referentiehoeveelheid&#13;
(melkquotum van de producent) en heffingvrije hoeveelheid (melkquotum van de&#13;
fabriek) bij grondoverdrachten, pachtovereenkomsten en landinrichting (art. 24).&#13;
Het systeem van overgang van melkquota is in vergelijking met het onder de Beschikking&#13;
superheffing 1985 geldende systeem hetzelfde gebleven. Producenten kunnen&#13;
overeenkomen maximaal 20 000 kg per ha over te doen gaan. De uitvoeringsregeling&#13;
ex. art. 24, derde lid van de beschikking is thans (medio mei 1988) nog niet&#13;
verschenen. In de regeling kunnen nadere regelen worden gesteld ter zake van het&#13;
bepalen van de aanspraak op een referentie-hoeveelheid in geval van landinrichting.&#13;
Art. 24, tweede lid bepaalt dat door herverkaveling in het kader van het plan van&#13;
toedeling de aanspraak niet wijzigt. 7. SLOT&#13;
Tot slot nog enkele opmerkingen.&#13;
- Bij de invoering van de superheffing in 1984 heeft lange tijd onzekerheid&#13;
bestaan over de gevolgen van de superheffing voor de melkveehouderijbedrijven.&#13;
Deze onzekerheid heeft aanvankelijk ook zijn weerslag gehad op de realisering van&#13;
boerderijverplaatsingen in landinrichtingsprojecten.&#13;
In 1983 werden in totaal nog 45 overeenkomsten voor nieuwbouw aangegaan, terwijl&#13;
dit aantal in 1984 slechts 28 bedroeg. In 1985 trad herstel op en werden er 46&#13;
overeenkomsten afgesloten. De huidige regeling met betrekking tot het toekennen&#13;
van melkquota bij boerderijverplaatsing lijkt het tot stand komen van de in de landinrichtingsplannen&#13;
voorziene boerderijverplaatsingen niet in ongunstige zin te beïnvloeden.&#13;
- Zoals bekend kent de Landinrichtingswet in het kader van de herverkaveling&#13;
een aantal bezwarenprocedures (lijst van rechthebbenden/eerste schatting, plan van&#13;
toedeling, lijst der geldelijke regelingen). Slechts incidenteel leggen reclamanten in&#13;
hun bezwaarschriften een verband met de superheffing. Veelal lukt het de land&#13;
inrichtingscommissie de reclamant duidelijk te maken dat zij, de commissie, met het&#13;
toekennen van (extra) melkquota geen enkele bemoeienis heeft.&#13;
- In het plan van toedeling kan, wanneer het belang van de landinrichting zulks&#13;
dringend vordert, pachtruil worden toegepast. Naast de al bestaande beperkingen&#13;
met betrekking tot het toewijzen van een nieuwe pachter aan een verpachter, lijkt&#13;
het toewijzen van een pachter/melkveehouder met een lager melkquotum dan de af&#13;
gaande pachter, voor de verpachter niet aantrekkelijk. Dit in verband met de moge&#13;
lijke aanspraak van de verpachter op de helft van de waarde van het quotum als de&#13;
pachter gebruik maakt van de opkoopregeling voor melkquota. Pachtruil in het ka&#13;
der van het plan van toedeling, in bepaalde streken van Nederland vaak een dringen&#13;
de noodzaak voor het verkrijgen van een goede gebruiksverkaveling, lijkt hierdoor&#13;
extra te worden bemoeilijkt.&#13;
Arnhem, mei 1988</content><legacyfootnotes>1. Brief van de minister van Landbouw en Visserij, Tweede Kamer, vergaderjaar 1984-1985, 18.600&#13;
hoofdstuk XIV, nr. 58.&#13;
2. Beschikking superheffing d.d. 18 april 1984, nr. J 1731, Stcrt. 79.&#13;
3. Beschikking superheffing 1985 d.d. 20 juni 1985, nr. J 3626, Stcrt. 118.&#13;
4. Wijziging Beschikking superheffing 1985 d.d. 5 september 1986, nr. J 6096, Stcrt. 171.&#13;
5. Beschikking superheffing 1988 d.d. 30 maart 1988, nr. J 3804, Stcrt. 64.&#13;
6. Beschikking kavelruil, Stcrt. 1972, 137&#13;
7. Regeling kavelruil, Stcrt. 1985, 218.&#13;
8. Uitvoeringsregeling ex. art. 17. derde lid van de Beschikking superheffing, d.d. 28 augustus 1984, nr. J&#13;
5165, Stcrt. 169.&#13;
9. Ingevoerd bij Wijziging Beschikking superheffing d.d. 28 maart 1985, nr. J 1939.&#13;
10. Wijziging Uitvoeringsregeling ex. art. 17, derde lid Beschikking superheffing, d.d. 4 juni 1985, nr.&#13;
J 2616, Stcrt. 107.&#13;
11. Uitvoeringsregeling ex. art. 9, derde lid van de Beschikking superheffing 1985, d.d. 13 november 1985, nr. J&#13;
5522, Stcrt. 223.&#13;
12. Wijziging Uitvoeringsregeling d.d. 29 mei 1986, nr. J 3086, Stcrt. 101.&#13;
13. Wijziging Uitvoeringsregeling ex. art. 10, derde lid van de Beschikking superheffing 1985, d.d. 30&#13;
maart 1987, nr. J 2957, Stcrt. 1 april 1987.&#13;
</legacyfootnotes><footnotes><footnote/></footnotes><auteurs>Ir. W. Meinema</auteurs><published>1988-07-01 00:00:00</published><modified>1988-07-01 00:00:00</modified><editiondate>1988-07-01</editiondate><htmlpath>https://denhollander.info/artikel/6303</htmlpath></article>
</articles></edition>