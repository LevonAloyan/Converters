<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1988</searchword><id>6271</id><udhid>UDH:TvAR/6271</udhid><titel>Meewerkende vrouwen en stilstaande mannen; reactie op Nederlandse en Belgische meewerkende vrouwen van mr. D.L. Rodrigues Lopes</titel><searchwords><searchword>TvAR 2/1988</searchword><searchword>UDH:TvAR/6271</searchword></searchwords><attachments><attachment><name>1988_nr 2_Artikel_Gerner-vanderPloeg.pdf</name><extention>pdf</extention><url>https://denhollander.info/download/6065/ci</url></attachment></attachments><inleiding>Uit onderzoek is gebleken dat mensen die zich gedurende langere tijd in het buitenland&#13;
ophouden, het beeld dat zij van hun land van herkomst hebben fixeren op het&#13;
moment dat zij dat land hebben verlaten. Het is een stilstaand beeld geworden waar&#13;
weinig verandering meer in komt. Zo wordt de realiteit die zij in het dagelijks leven&#13;
in het nieuwe land ervaren vergeleken met de realiteit zoals ze die - soms tientallen&#13;
- jaren geleden in hun land van herkomst kenden. Daar zit een discrepantie tussen&#13;
- dat zal duidelijk zijn - en veelal leidt dat tot afkeuring van wat zich in de huidige&#13;
werkelijkheid voordoet. Nostalgische gevoelens naar vroeger in het eigen land behoren&#13;
daar ook bij. </inleiding><content>Zo is een onderzoek gedaan onder Nederlanders die in de vijftiger jaren naar Canada&#13;
en Australië zijn geëmigreerd. Het verschijnsel doet zich ook voor bij bijvoorbeeld&#13;
Turken en Marokkanen die gedurende enige tientallen jaren in Nederland wonen&#13;
en werken. Dat leidt er bijvoorbeeld toe dat hun dochters in Nederland minder&#13;
vrijheid hebben dan leeftijdgenoten in Turkije en Marokko. Want daar is de maatschappij&#13;
verder ontwikkeld en zijn de gedachten over de vrijheden die meisjes kunnen&#13;
worden toegestaan niet stil blijven staan.&#13;
De gedachte aan deze stilstaande beelden drong zich onweerstaanbaar op, toen&#13;
wij de nabeschouwing lazen die mr. Rodrigues Lopes meende te moeten toevoegen&#13;
aan zijn verslag van de studiedag over de juridische positie van meewerkende echtgenotes&#13;
in het juninummer van Agrarisch recht. Hoewel het verslag redelijk neutraal&#13;
geformuleerd is en wij al lezend de indruk kregen dat het een betrouwbaar beeld&#13;
geeft van de studiedag, wordt die indruk door de nabeschouwing zeer aan het wankelen&#13;
gebracht.&#13;
Hij haalt daarin flink uit naar wat hij gemakshalve maar op één hoop gooit als&#13;
hét feministisch agrarisch recht en meent en passant de feministische theologie naar&#13;
de leer der dwalingen te kunnen verwijzen. Als bewijs daarvoor voert hij bijvoorbeeld&#13;
aan dat op grond van het boek Genesis de vrouw slechts de helpster van de&#13;
man kan zijn.&#13;
Met stijgende verbazing hebben wij die nabeschouwing gelezen. Het lijkt er op dat&#13;
ook mr. Rodrigues Lopes het beeld gefixeerd heeft op een samenleving van enige&#13;
tientallen jaren geleden. Anders zou hij toch niet bijvoorbeeld de stelling verkondigen&#13;
dat 'een vrouw niet tegelijkertijd (...) een goede relatie met haar man (kan)&#13;
hebben en een aparte status nastreven'. Hoezo kan dat niet? Kijk eens in de huidige&#13;
realiteit. De voorbeelden die het tegendeel bewijzen zijn ontelbaar. Wij zijn er zelf&#13;
de exponenten van. Zo zijn meer van zijn stellingen achterhaald. Wij beginnen hier maar niet aan een&#13;
systematische weerlegging. Daarvoor lenen de argumenten die mr. Rodrigues Lopes&#13;
aandraagt zich immers nauwelijks. Hoe moeten wij ingaan op de stelling dat een&#13;
kleine groep vrouwen 'rechten opeisen die zij al hebben of die moeilijk voor te stellen&#13;
zijn en problemen formuleren die er niet zijn', zonder dat mr. Rodrigues Lopes&#13;
dat nader adstrueert? Wij kunnen dan ook alleen maar reageren met de aansporing&#13;
eens om zich heen te kijken in de werkelijkheid.&#13;
Ook op het gebied van de theologie begeven we ons maar niet. Hoewel we wel&#13;
de stelling aandurven dat de wereld sinds Genesis wel wat veranderd is, laten wij een&#13;
discussie over de feministische theologie maar over aan de specialisten op dat gebied.&#13;
Van groter belang vinden wij dat de discussie heeft plaatsgevonden op deze studiedag&#13;
en dat ook in het agrarisch recht aandacht is ontstaan voor de positie van de&#13;
vrouw. In het agrarisch bedrijf is weliswaar voor de vrouw een belangrijke plaats&#13;
weggelegd, omdat het werk veelal verricht wordt door man en vrouw te zamen. Niettemin&#13;
- ook al zijn onderling goede werkafspraken gemaakt waardoor sprake is&#13;
van een gelijkwaardige inzet op en voor het bedrijf - bestaan vaak formele problemen&#13;
op juridisch, fiscaal en economisch gebied. Ook op die terreinen dienen man&#13;
en vrouw die op het bedrijf als gelijken worden beschouwd gelijk te worden gesteld.&#13;
Die constatering was aanleiding voor de studiedag. Gelukkig is daar blijkens het verslag&#13;
serieus over gediscussieerd.&#13;
Zoals mr. Rodrigues Lopes het feministisch agrarisch recht terzijde legt, zo leggen&#13;
wij zijn nabeschouwing terzijde. Het leidt de aandacht maar af van een interessante&#13;
discussie. We hopen wel dat de redactie van Agrarisch recht voortaan wat kritischer&#13;
kijkt naar dergelijke toevoegsels. Nabeschouwingen als deze kunnen gemist worden.</content><legacyfootnotes/><footnotes><footnote/></footnotes><auteurs>Mr. Y.E.T.M. Gerner &#13;
Mr. P.C.J. van der Ploeg</auteurs><published>1988-02-01 00:00:00</published><modified>1988-02-01 00:00:00</modified><editiondate>1988-02-01</editiondate><htmlpath>https://denhollander.info/artikel/6271</htmlpath></article>
</articles></edition>