<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1985</searchword><id>6379</id><udhid>UDH:TvAR/6379</udhid><titel>Het wetsontwerp tot wijziging van de Wet op de Ruimtelijke Ordening na behandeling door de Tweede Kamer</titel><searchwords><searchword>TvAR 3/1985</searchword><searchword>UDH:TvAR/6379</searchword></searchwords><attachments><attachment><name>1985_nr 3_Artikel_Brussaard.pdf</name><extention>pdf</extention><url>https://denhollander.info/download/6161/ci</url></attachment></attachments><inleiding>INLEIDING&#13;
Op 13 juni 1984 werd het wetsontwerp tot wijziging van de Wet op de Ruimtelijke&#13;
Ordening (Kamerstuk 14889) in eindstemming door de Tweede Kamer aanvaard.&#13;
Daarmee werd een belangrijke stap gezet in een reeds vele jaren lopende discussie.&#13;
Al betrekkelijk kort na de inwerkingtreding van de Wet RO in 1965 was&#13;
namelijk de behoefte ontstaan om de wet op een aantal punten bij te stellen. In de&#13;
in 1973 gepubliceerde Oriënteringsnota ruimtelijke ordening stelde de regering&#13;
een herziening van de Wet RO in drie fasen in het vooruitzicht. In de eerste fase&#13;
bestond toen op korte termijn behoefte aan verbreding van de&#13;
aanwijzingsbevoegdheid van de Minister van Volkshuisvesting en Ruimtelijke&#13;
Ordening tot het geven van rechtstreekse aanwijzingen aan de gemeenten over de&#13;
inhoud van structuur- en bestemmingsplannen. Voor de tweede fase stond het&#13;
aanpakken van een aantal knelpunten voor ogen, waartoe onder meer gerekend&#13;
werden een verkorting van de bestemmingsplanprocedure en een herziening van&#13;
de anticipatiemogelijkheden. De derde fase werd omschreven als 'het in studie&#13;
nemen van het gehele veld van de wetgeving inzake de ruimtelijke ordening,&#13;
waarbij tevens zal worden betrokken de verhouding van die wetgeving tot de&#13;
andere wettelijke regelingen die van invloed zijn op de ruimtelijke structuur en op&#13;
de kwaliteit van de omgeving van de mens.'&#13;
Inmiddels was ook de planologische kernbeslissing ten tonele verschenen, en ook&#13;
voor deze figuur werd een wettelijke regeling wenselijk geacht. Uiteindelijk&#13;
duurde het tot 14 december 1977, voordat de ministers Gruijters en De Gaay&#13;
Fortman een wetsontwerp indienden dat de elementen van zowel de eerste als de&#13;
tweede fase omvatte, alsmede een regeling van de planologische kernbeslissing en&#13;
nog enige andere punten. Ook daarna bleef de discussie tussen regering en Tweede&#13;
Kamer uiterst langzaam verlopen: de verschillende stappen in deze dialoog werden&#13;
gezet met de frequentie van gemiddeld één per anderhalf jaar. Pas tegen de&#13;
eindfase trad enige versnelling op. Aanleiding tot deze trage voortgang was mede&#13;
dat met de pkb een staatsrechtelijk nieuw en lastig onderwerp in het wetsontwerp&#13;
was terecht gekomen en dat ook de regeling van het Kroonberoep bij&#13;
bestemmingsplannen een moeilijk punt bleek te zijn. Het voorstel werd in de loop&#13;
van dit proces verschillende keren, soms ingrijpend, door de regering gewijzigd.&#13;
Ook in de mondelinge behandeling in de Tweede Kamer, waar tientallen&#13;
amendementen op het ontwerp werden losgelaten, onderging het voorstel nog&#13;
belangrijke veranderingen. In dit artikel zullen, aan de hand van de tekst zoals die thans de Tweede Kamer&#13;
verlaten heeft, de verschillende wijzigingen die in de Wet RO aangebracht zullen&#13;
worden de revue passeren. Daarbij zullen, waar dit nodig of interessant is, ook de&#13;
belangrijkste elementen uit de Kamerbehandeling betrokken worden.</inleiding><content>DE PLANOLOGISCHE KERNBESLISSING&#13;
Met de pkb is het merkwaardig gelopen. Al vanaf het begin van de schriftelijke&#13;
behandeling van het wetsontwerp was duidelijk dat binnen de Kamer nogal&#13;
uiteenlopende opvattingen bestonden over de vraag of en zo ja, hoe de pkb in de&#13;
wet geregeld diende te worden. Uit vrees dat de verdere behandeling daardoor nog&#13;
meer vertraging zou oplopen nam minister Winsemius kort voor de aanvang van&#13;
de mondelinge behandeling de regeling van de pkb uit het wetsontwerp terug;&#13;
tegelijkertijd zette hij in een 'Actieprogramma planologische kernbeslissingen'&#13;
een aantal maatregelen uiteen om de pkb-procedure in de praktijk beter te laten&#13;
lopen en de (inderdaad uit de pan gerezen) duur van totstandkoming van pkb's&#13;
tot maximaal 15 maanden terug te brengen.1 Ondanks al haar aarzelingen ging&#13;
het achterwege laten van een wettelijke regeling van de pkb de Kamer te ver:&#13;
vanuit verschillende fracties werden amendementen ingediend die beoogden de&#13;
pkb weer in één of andere vorm in het wetsontwerp te brengen. Nadat een&#13;
CDA-amendement-Eversdijk (dat de pkb volgens de procedure van de formele&#13;
wet wilde doen vaststellen) verworpen was, werd vervolgens met steun van de&#13;
CDA-fractie een amendement-Van Erp (VVD) aanvaard.&#13;
Volgens dit amendement stelt de Ministerraad, gehoord de Rijksplanologische&#13;
Commissie, 'plannen voor bepaalde aspecten van het nationaal ruimtelijk&#13;
beleid' vast. Deze plannen kunnen bestaan uit structuurschetsen,&#13;
structuurschema's en concrete beleidsbeslissingen, die van belang zijn voor het&#13;
nationaal ruimtelijk beleid. (De term 'planologische kernbeslissing' komt in deze&#13;
omschrijving dus niet meer voor.) De procedure die deze plannen doorlopen&#13;
vertoont opmerkelijke gelijkenis met die uit het (teruggenomen)&#13;
regeringsvoorstel gecombineerd met de regeringsvoornemens uit het&#13;
Actieprogramma planologische kernbeslissingen. Het ontwerpplan ligt ter inzage&#13;
en een ieder krijgt de gelegenheid zijn mening kenbaar te maken. Tegelijk met de&#13;
inspraakfase vindt het bestuurlijk overleg van de minister(s) met de lagere&#13;
overheden plaats en brengt de RARO advies uit. Ook de Tweede Kamer wordt&#13;
verondersteld in deze fase reeds haar eerste reactie op het ontwerp te geven in&#13;
de vorm van schriftelijke vragen. Vervolgens beslist de Ministerraad, gehoord de&#13;
RPC, over de vaststelling van het plan. Uiterlijk negen maanden na de&#13;
terinzageleg-ging moet het vastgestelde plan aan de Tweede Kamer (en dat is&#13;
nieuw ten opzichte van de huidige - buitenwettelijke - procedure) 'ter&#13;
goedkeuring' worden voorgelegd. Het plan wordt niet van kracht dan nadat en&#13;
voorzover de Tweede Kamer het heeft goedgekeurd (art. 2a). Bij herziening of&#13;
intrekking kan een eenvoudiger procedure gevolgd worden in die zin dat dan per geval uitgemaakt kan worden in&#13;
hoeverre inspraak, bestuurlijk overleg en advisering zullen plaatsvinden (art. 2b).&#13;
In deze procedure blijft de invloed van de Tweede Kamer op de pkb zich afspelen via&#13;
het (buitenwettelijke) fenomeen van de 'amenderingsmoties'. Doordat in de nieuwe&#13;
situatie de pkb de goedkeuring van die Kamer behoeft, zal haar positie ten opzichte van&#13;
de regering wel aanzienlijk sterker worden en zal dus ook het gewicht van de in&#13;
dergelijke moties neergelegde Kamer-uitspraken toenemen. Is een pkb eenmaal&#13;
goedgekeurd, dan heeft zij - afgezien van de bestuurlijke werking die van een dergelijke&#13;
beslissing uitgaat - als enig rechtsgevolg, dat een daarop gebaseerde ministeriële&#13;
aanwijzing aan een gemeentebestuur niet de uitdrukkelijke instemming van de&#13;
Tweede Kamer behoeft (art. 37, lid 2, nieuw).&#13;
Tenslotte verdient vermelding dat deze regeling nog uitgewerkt moet worden in het&#13;
Besluit op de Ruimtelijke Ordening, waar moet worden vastgelegd welke structuurschetsen,&#13;
structuurschema's en andere beslissingen deze procedure zullen volgen.2&#13;
DE AANWIJZINGSBEVOEGDHEDEN&#13;
In de huidige wetstekst zijn de aanwijzingsbevoegdheden zo geregeld, dat een hoger&#13;
bestuursniveau alleen aan het daaronder liggende bestuursniveau rechtstreeks aanwijzingen&#13;
kan geven. Zo kunnen Gedeputeerde Staten aan een gemeenteraad aanwijzingen&#13;
geven over de inhoud van een bestemmingsplan en de minister aan het&#13;
provinciaal bestuur over de inhoud van een streekplan. In het laatste geval heeft de&#13;
minister wel de mogelijkheid om bij zijn aanwijzing over het streekplan tevens voorschriften&#13;
te geven over de inhoud van aanwijzingen die Gedeputeerde Staten weer aan&#13;
de gemeenteraden moeten geven. In spoedeisende gevallen kunnen Gedeputeerde Staten&#13;
zo'n aanwijzing al doorgeven vóórdat het streekplan is vastgesteld of herzien, maar het&#13;
oordeel of die urgentie aanwezig is berust bij Gedeputeerde Staten. In deze constructie&#13;
is de invloed van de minister op het bestemmingsplan dus erg indirect: zij loopt via het&#13;
streekplan en de minister is van het college van Gedeputeerde Staten afhankelijk voor de&#13;
snelheid waarmee zijn 'getrapte' aanwijzing wordt doorgegeven naar het gemeentelijk&#13;
niveau. Aangezien de doorwerking van rijksbeleid uiteindelijk altijd zijn vertaling zal&#13;
moeten krijgen in bestemmingsplannen (als enig plan dat rechtstreeks bindend is voor&#13;
de burger), is deze afhankelijke positie op rijksniveau al jaren lang een doorn in het oog.&#13;
Al kort na de inwerkingtreding van de Wet RO in 1965 ontstonden dan ook&#13;
voornemens om de wet op dit punt te wijzigen.&#13;
Het wetsontwerp creëerde daartoe voor de minister de bevoegdheid om aan gemeenteraden&#13;
rechtstreeks aanwijzingen te geven met betrekking tot de inhoud van&#13;
structuur- en bestemmingsplannen. Tevens bevatte het ontwerp een regeling van de zogenaamde 'uitnodigings' bevoegdheid. Na een aanwijzing volgt namelijk de gewone&#13;
procedure van een bestemmingsplanwijziging, en die kan lang duren. Zolang het&#13;
bestemmingsplan niet is gewijzigd kan voor de werken en werkzaamheden waar het&#13;
bij de aanwijzing om ging geen (bouw- of aanleg)vergunning worden verleend (tenzij&#13;
het gemeentebestuur bereid is om te anticiperen), en dat kan bezwaarlijk zijn als&#13;
snelle realisering van de werken noodzakelijk wordt geacht. Daarom bevatte het&#13;
wetsontwerp tevens de regeling dat de minister na een aanwijzing Burgemeester en&#13;
Wethouders kan uitnodigen om, vooruitlopend op de wijziging van het bestemmingsplan,&#13;
vast vergunning te verlenen voor de uitvoering van die werken en werkzaamheden.&#13;
Geven Burgemeester en Wethouders niet binnen zes weken aan deze uitnodiging&#13;
gevolg, dan verleent de minister de vergunning. (Een soort afgedwongen&#13;
anticipatie dus.) Deze uitnodigingsmogelijkheid komt niet alleen toe aan de minister,&#13;
maar ook aan Gedeputeerde Staten na een provinciale aanwijzing.&#13;
De rechtstreekse aanwijzingsbevoegdheid ontmoette bij de Kamer grote aarzeling&#13;
en tegenstand. Het kostte de opeenvolgende bewindslieden heel wat overredingskracht&#13;
om (een meerderheid van) de Kamer over de streep te halen. Uiteindelijk&#13;
kreeg de minister zijn rechtstreekse aanwijzingsbevoegdheid, maar zij werd wel stevig&#13;
ingepakt. De regeling zoals die thans in het wetsontwerp (art. 37 nieuw) is neergelegd&#13;
verplicht de minister ertoe, alvorens een aanwijzing te geven, eerst overleg&#13;
te plegen met Gedeputeerde Staten en de gemeenteraad en vervolgens zijn voornemen&#13;
vergezeld van de opmerkingen van die beide colleges ter kennis te brengen&#13;
van de Tweede Kamer. De Kamer heeft dan een maand de tijd om (desgewenst) over&#13;
dit voornemen met de minister van gedachten te wisselen. Bij een aanwijzing die niet&#13;
berust op een pkb is zelfs de uitdrukkelijke instemming van de Kamer vereist. Is de&#13;
Kamer niet binnen die maand tot een besluit gekomen over de behandeling van het&#13;
ministeriële voornemen, dan wordt zij geacht daarmee te hebben ingestemd. Voor&#13;
aanwijzingen die wel op een pkb zijn gebaseerd is alleen mededeling aan de Tweede&#13;
Kamer (en een maand wachten met uitvoering) vereist. Alleen onder al deze inperkingen&#13;
achtte de Kamer een rechtstreekse aanwijzingsbevoegdheid ten behoeve van&#13;
de minister aanvaardbaar. De daarbij behorende uitnodigingsfiguur (art. 38 nieuw)&#13;
werd zonder veel discussie door de Kamer geaccepteerd.&#13;
De hiervoor beschreven rechtstreekse aanwijzingsmogelijkheid zal derhalve in de&#13;
plaats komen van de 'getrapte' aanwijzing die nu bestaat. Daarnaast blijft bestaan&#13;
(in art. 6 nieuw) de bevoegdheid van de minister om aanwijzingen te geven aan het&#13;
provinciaal bestuur over de inhoud van streekplannen. Nieuw daarbij is dat tegen&#13;
zo'n aanwijzing voor een ieder beroep op de Kroon openstaat.&#13;
Zowel de rechtstreekse ministeriële aanwijzing als de ministeriële uitnodiging worden&#13;
in het wetsontwerp (art. 39 nieuw) aangemerkt als beschikkingen in de zin van&#13;
de Wet AROB (amendement-Van Erp). Daarmee worden zij vatbaar voor beroep&#13;
op de Afdeling rechtspraak van de Raad van State, althans voor diegenen die rechtstreeks&#13;
in hun belang zijn getroffen. (Een beroep op de Kroon, zoals aanvankelijk&#13;
voorgesteld door de regering, werd minder juist geacht nu de betrokkenheid van de&#13;
Tweede Kamer bij de rechtstreekse aanwijzing zo groot geworden is.) Zolang op het&#13;
beroep niet is beslist behoeft het gemeentebestuur geen gevolg te geven aan een&#13;
(eventuele) uitnodiging. Is over een kwestie in het kader van een beroep tegen een aanwijzing onherroepelijk&#13;
beslist (of is daartegen geen beroep ingesteld), dan is de zaak daarmee afgedaan&#13;
en kan zij niet in de daarop volgende procedure tot wijziging van het bestemmingsplan&#13;
nogmaals worden opgevoerd: in die procedure kan geen bezwaar worden gemaakt&#13;
tegen het plan voor zover dit zijn grondslag vindt in een aanwijzing. Deze&#13;
beperking van de bezwaar- en beroepsmogelijkheid geldt zowel bij rechtstreekse&#13;
ministeriële als bij provinciale aanwijzingen over bestemmingsplannen (art. 24, lid&#13;
2, nieuw).&#13;
Voor wat betreft de provinciale aanwijzing ging de Kamer akkoord met de door&#13;
de regering voorgestelde verbreding van de basis voor zo'n aanwijzing: provinciale&#13;
aanwijzingen zullen niet alleen gebaseerd kunnen zijn op ('hun grondslag vinden in&#13;
of redelijkerwijs voortvloeien uit') een streekplan, maar ook op het provinciaal beleid,&#13;
neergelegd in een besluit van Provinciale Staten, de provinciale planologische&#13;
commissie gehoord. Tegen de provinciale aanwijzing en (eventueel) uitnodiging zal&#13;
beroep open staan op de Kroon. Ook dat beroep schorst de verplichting om aan de&#13;
uitnodiging gevolg te geven.&#13;
Tenslotte verdient vermelding dat de Kamer de voorgestelde aanwijzingsbevoegdheid&#13;
ten aanzien van structuurplannen schrapte.&#13;
De nu ontstane regeling van de aanwijzingsbevoegdheden als geheel overziende&#13;
kan men constateren dat enerzijds de mogelijkheden voor het geven van aanwijzingen&#13;
vergroot zijn, en anderzijds voor die gevallen waar die aanwijzing niet berust&#13;
op een door de gekozen vertegenwoordiging (Tweede Kamer, Provinciale Staten)&#13;
goedgekeurd of vastgesteld plan (pkb, streekplan), de greep van die gekozen vertegenwoordiging&#13;
terecht is vergroot.&#13;
Met het totstandkomen van een sluitende regeling van de aanwijzingen worden&#13;
allerlei aanwijzingsconstructies, die - vooruitlopend op de definitieve regeling in&#13;
de Wet RO - tijdelijk in verschillende sectorwetten een plaats kregen, overbodig.&#13;
Zij zullen dan ook bij het in werking treden van de hier besproken wijzigingswet vervallen.&#13;
Het betreft hier onder meer de artt. 24a van de Luchtvaartwet, 4b van de&#13;
Woonwagenwet, 46 van de Reconstructiewet Midden-Delfland, 29 van de Herinrichtingswet&#13;
Oost-Groningen en Gronings-Drentse Veenkoloniën en 116 van de&#13;
ontwerp-Landinrichtingswet.&#13;
DE PROCEDURE VAN HET BESTEMMINGSPLAN&#13;
Al spoedig na de inwerkingtreding van de Wet RO begon de lange duur van de&#13;
bestemmingsplanprocedure, in het bijzonder als beroep op de Kroon wordt ingesteld,&#13;
zich te manifesteren als een ernstig knelpunt voor een slagvaardig ruimtelijk&#13;
beleid. Deze situatie vormde de voedingsbodem, waarop het buitensporig (en vaak&#13;
oneigenlijk) gebruik van de anticipatiemogelijkheid tot ontwikkeling kon komen; tegelijkertijd&#13;
versterkte zij op rijksniveau de behoefte aan een rechtstreekse aanwijzingsbevoegdheid&#13;
met uitnodigingsfiguur. De noodzaak om tot verkorting van de&#13;
planprocedure te komen werd daarbij steeds duidelijker. In het oorspronkelijk wetsontwerp&#13;
wilde minister Gruijters die verkorting vooral bereiken door afschaffing van het Kroonberoep bij bestemmingsplannen. Toen dit voorstel politiek niet haalbaar&#13;
bleek zochten zijn opvolgers het meer in een inperking van het beroep gecombineerd&#13;
met het over de hele linie verkorten van de termijnen. De Kamer nuanceerde&#13;
deze voorstellen nog verder door een onderscheid te introduceren tussen gevallen&#13;
waarin wel en die waarin geen bezwaren zijn ingediend.&#13;
Resultaat van één en ander is dat, waar de gemeenteraad nu binnen maximaal zes&#13;
maanden na het einde van de tervisieligging over de vaststelling van het plan moet&#13;
beslissen, dat onder de nieuwe regeling binnen twee maanden zal moeten of, als tegen&#13;
het ontwerp bezwaren zijn ingediend, binnen vier maanden. Na de vaststelling&#13;
moet het bestemmingsplan zo spoedig mogelijk, maar in ieder geval binnen één&#13;
maand na dagtekening van het raadsbesluit aan de goedkeuring van Gedeputeerde&#13;
Staten worden onderworpen. Ook de termijn die Gedeputeerde Staten voor hun&#13;
beslissing ter beschikking hebben (nu maximaal twaalf maanden) wordt drastisch&#13;
bekort: drie maanden als tegen het vastgestelde plan geen bezwaren zijn ingediend&#13;
en zes maanden als er wel bezwaren zijn. Overschrijding van de termijn door Gedeputeerde&#13;
Staten blijft tot rechtsgevolg houden dat het plan wordt geacht te zijn&#13;
goedgekeurd. Toegevoegd is echter dat aan het plan goedkeuring wordt geacht te&#13;
zijn onthouden, als niet alleen Gedeputeerde Staten de termijn hebben overschreden&#13;
maar ook de gemeenteraad niet heeft voldaan aan de verplichting om het vastgestelde&#13;
plan binnen één maand aan het provinciaal niveau ter goedkeuring voor te leggen.&#13;
Deze bepaling hangt samen met het feit dat de termijn voor Gedeputeerde Staten&#13;
begint te lopen na afloop van de terinzageligging, ongeacht of de gemeente voldoet&#13;
aan zijn verplichting tot tijdige toezending van het plan aan dit college; aldus&#13;
zou de gemeente door het plan niet in te zenden het aan het provinciaal bestuur onmogelijk&#13;
kunnen maken te beslissen en daarmee het rechtsgevolg van een fictieve&#13;
goedkeuring kunnen uitlokken, hetgeen uiteraard ongewenst geacht werd.&#13;
Nieuw is de bepaling (in art. 29, eerste lid) dat het besluit van Gedeputeerde Staten&#13;
tot goedkeuring onherroepelijk is 'ten aanzien van die gedeelten van het bestemmingsplan,&#13;
waartegen bij hen geen bezwaren zijn ingediend en waarop bij hen ingediende&#13;
bezwaren niet mede betrekking hebben'. Gedeputeerde Staten moeten deze&#13;
gedeelten op de plankaart en in de voorschriften aangeven. Deze bepaling beoogt&#13;
voor de niet-aangevochten delen van het plan het besluit van Gedeputeerde Staten&#13;
eindbeslissing te laten zijn en Kroonberoep daartegen uit te sluiten. Blijkens de parlementaire&#13;
behandeling wil de gekozen formulering aangeven, dat niet alleen de aangevochten&#13;
delen waartegen bezwaren lopen, maar ook die plangedeelten waartegen&#13;
dan weliswaar geen directe bezwaren zijn ingediend maar waarop ingediende bezwaren,&#13;
gezien de samenhangen binnen het plan, wel geacht mogen worden (indirect)&#13;
betrekking te hebben, niet onder een dergelijke onherroepelijkverklaring kunnen&#13;
vallen. De belangrijke beslissing waar de grens ligt tussen de onherroepelijke en de&#13;
nog niet onherroepelijke plandelen (zowel op de kaart als in de voorschriften), is&#13;
derhalve in handen gelegd van Gedeputeerde Staten.&#13;
Deze constructie kwam in de plaats van het voorstel-Gruijters tot algehele afschaffing&#13;
van het Kroonberoep, toen dat op te grote bezwaren bleek te stuiten. In&#13;
het regeringsvoorstel was de hiervoor beschreven regeling van onherroepelijkverklaring&#13;
van bepaalde plandelen echter gecombineerd met een bepaling dat de overige plandelen geacht werden onherroepelijk te zijn: Kroonberoep daartegen was&#13;
nog wel mogelijk, maar zou geen schorsende werking hebben, tenzij de Voorzitter van&#13;
de Afdeling voor de geschillen van bestuur van de Raad van State op verzoek van een&#13;
belanghebbende schorsing zou uitspreken. Voor de Kamer was dit deel van het&#13;
voorstel minder aanvaardbaar. Na uitvoerige discussie ontstond uiteindelijk een&#13;
regeling, waarbij het Kroonberoep tegen een nog niet onherroepelijk plandeel schorsende&#13;
werking behoudt, tenzij de Voorzitter van de Afdeling geschillen, wederom op&#13;
verzoek van een belanghebbende, die schorsing opheft (het spiegelbeeld derhalve van&#13;
de door de regering voorgestane constructie). Deze regeling geldt voor die plandelen&#13;
die door Gedeputeerde Staten zijn goedgekeurd; ten aanzien van de plandelen waaraan&#13;
goedkeuring is onthouden blijft de oude regeling van kracht, dat een ieder die tegen&#13;
die onthouding bezwaren heeft bij de Kroon in beroep kan gaan.&#13;
De nieuwe regeling heeft onder meer tot consequentie dat in de toekomst bij de&#13;
onherroepelijk verklaarde plandelen anticipatie niet meer nodig zal zijn. Wie wil&#13;
vooruitlopen op plandelen die nog wel in beroep bij de Kroon zijn kan daartoe de&#13;
weg van anticipatie volgen, maar kan nu ook proberen de Voorzitter van de Afdeling&#13;
geschillen er toe bewegen de schorsende werking van het beroep op te heffen.&#13;
Ook voor de behandeling van het Kroonberoep door de Raad van State introduceert&#13;
de nieuwe regeling termijnen, maar dat zijn termijnen van orde. Zo zal de Afdeling&#13;
geschillen van bestuur haar advies moeten uitbrengen binnen twaalf maanden na&#13;
afloop van de (derde) terinzageligging. Indien aan de Afdeling nader advies wordt&#13;
gevraagd moet zij binnen zes maanden adviseren (art. 29, lid 6 en 7, nieuw). (Daarnaast&#13;
bestaat er de door de Wet op de Raad van State voor alle Kroonberoepen opgelegde&#13;
regel, dat de Kroon dient te beslissen binnen zes maanden na het advies of nader&#13;
advies van de Afdeling, welke termijn éénmaal met ten hoogste drie maanden kan&#13;
worden verlengd; deze termijn is in zoverre fataal dat na het verstrijken daarvan de&#13;
minister niet meer contrair kan gaan).&#13;
Aldus ontstaat een procedure die, als er geen bezwaren worden ingediend en Gedeputeerde&#13;
Staten het plan goedkeuren, maximaal negen maanden kan duren. Zijn er&#13;
wel bezwaren, dan wordt dit maximaal 16 maanden, althans voorzover de procedure&#13;
eindigt bij de beslissing van Gedeputeerde Staten (d.w.z. voor de onherroepelijk&#13;
verklaarde plandelen en in de gevallen dat geen Kroonberoep wordt ingesteld). Bij&#13;
beroep op de Kroon kunnen daar nog maximaal 21 maanden bij komen. Vergelijken&#13;
we deze nieuwe termijnen met de feitelijke situatie op dit moment dan blijkt, dat de&#13;
besluitvorming op gemeentelijk en provinciaal niveau voor bestemmingsplannen met&#13;
bezwaren al enige jaren gemiddeld 15 a 16 maanden vergt en derhalve praktisch gelijk&#13;
is aan de nu voorgestelde maximale termijn. Bij beroep op de Kroon echter blijkt de&#13;
totale procedureduur tot gemiddeld ruim vijf jaar op te lopen, en dat betekent dat de&#13;
Kroonfase op het ogenblik feitelijk tweemaal zoveel tijd kost als de maximale 21&#13;
maanden die daar in de nieuwe situatie voor beschikbaar zullen zijn. Het knelpunt zit&#13;
hier in het 'stuwmeer' van zo'n 500 beroepszaken over bestemmingsplannen, die bij de&#13;
Raad van State in behandeling zijn en waar weinig beweging in zit, omdat de aanwas&#13;
van zaken ongeveer gelijke tred houdt met de afdoening. De verantwoordelijke&#13;
ministers zijn doende om door (bescheiden) inzet van extra mankracht dit stuwmeer&#13;
geleidelijk aan leeg te pompen, maar het is duidelijk dat die operatie wel enige jaren zal vergen. Van het succes daarmee is afhankelijk&#13;
of het ooit zal lukken de advisering door de Afdeling geschillen terug te brengen binnen&#13;
de maximaal twaalf maanden die in de nieuwe regeling daarvoor zijn voorzien.&#13;
De tijdsperiode van maximaal negen maanden, die de Kroon na het advies van de&#13;
Afdeling heeft om tot een beslissing te komen, blijkt bij bestemmingsplannen geen&#13;
problemen op te leveren: op het ogenblik ligt het gemiddelde daar op 2½ maand.3&#13;
ANTICIPATIE EN ANDERE VRIJSTELLINGSBEPALINGEN&#13;
Na het in werking treden van de Wet RO begon geleidelijk aan discrepantie te ontstaan&#13;
tussen enerzijds de procedure van het bestemmingsplan met zijn uitvoerige&#13;
rechtswaarborgen en anderzijds het veelvuldig omzeilen van die procedure via de&#13;
anticipatiebepalingen. Deze zorgelijke ontwikkeling bracht de regering tot een aantal&#13;
voorstellen, die het probleem van verschillende kanten beoogden aan te pakken: aan&#13;
de ene kant door de hiervoor al besproken verkorting van de bestemmingsplanprocedure&#13;
en beperking (aanvankelijk afschaffing) van het Kroonberoep, aan de andere&#13;
kant door inperking van de anticipatiemogelijkneden en tegelijkertijd introductie&#13;
van een nieuwe vrijstellingsmogelijkheid voor 'kruimelgevallen'.&#13;
De anticipatiebepalingen van de artt. 19 Wet RO en 50, lid 8, Woningwet zijn indertijd&#13;
bewust in de wet gebracht om vooruitlopen op een nog in procedure zijnd&#13;
bestemmingsplan mogelijk te maken, waarbij men het oog had op de niet-omstreden&#13;
plandelen. Wat zorgen ging baren was vooral het gemak en de frequentie waarmee&#13;
de praktijk zich van deze mogelijkheid ging bedienen, alsmede de aard van de gevallen&#13;
waarvoor zij werd gebruikt. Daaraan werd aanvankelijk in niet geringe mate bijgedragen&#13;
door de colleges van Gedeputeerde Staten, die niet alleen (om aan de&#13;
stroom van gevallen het hoofd te kunnen bieden) 'algemene verklaringen van geen&#13;
bezwaar' gingen afgeven, maar ook toelieten dat geanticipeerd werd in gevallen&#13;
waarin wel degelijk bezwaren bestonden. Ook werd het gebruikelijk om te anticiperen&#13;
in situaties waarin van een toekomstig plan nog geen sprake was: er was alleen&#13;
nog maar een voorbereidingsbesluit, dat vaak uitsluitend terwille van de anticipatie&#13;
genomen was. Het ging daarbij om vele duizenden gevallen per jaar, naar hun inhoud&#13;
uiteenlopend van dakkapellen tot complete woonwijken. Het onderzoek van&#13;
Bröcking en Van Geest4 laat zien, welke vlucht dit oneigenlijk gebruik van de anticipatiebepalingen&#13;
genomen heeft en hoe het zich heeft ontwikkeld tot een zelfstandige&#13;
procedure. Zo is naast de bestemmingsplanprocedure met zijn uitgebreide rechtswaarborgen&#13;
een praktijk ontstaan, waarin talloze (grote en kleine) beslissingen buiten&#13;
dat plan om en zonder enige wettelijke rechtsbescherming tot stand komen. Als&#13;
de anticipatieprocedure op het ogenblik toch nog enige rechtsbescherming biedt is&#13;
dat te danken aan de colleges van Gedeputeerde Staten, die geleidelijk aan een (bescheiden)&#13;
bezwarenprocedure als voorwaarde gingen stellen voor hun medewerking, om zo te kunnen beoordelen of het gebruik van de anticipatie in de hun voorgelegde&#13;
gevallen bezwaarlijk was.&#13;
In het aanvankelijk wetsontwerp wilde de regering het voorbereidingsbesluit als&#13;
basis voor anticipatie schrappen en daarmee de mogelijkheid tot anticipatie beperken&#13;
tot situaties, waarin een ontwerp voor een nieuw bestemmingsplan in procedure is&#13;
gebracht. Mede onder invloed van de reacties op dit voorstel (het zou een te grote&#13;
beperking van de flexibiliteit voor gemeentebesturen inhouden) trok de regering dit&#13;
later in; zij kon dat ook omdat inmiddels de colleges van Gedeputeerde Staten veel&#13;
terughoudender geworden waren in hun medewerking aan anticipatie en omdat inmiddels&#13;
de AROB-rechter ten tonele verschenen was die in een aantal gevallen van al&#13;
te gemakkelijke anticipatie krachtig had ingegrepen. Gehandhaafd bleef het voorstel dat&#13;
beoogt de gemeenteraad meer greep te geven bij anticipatie op bestemmingsplannen,&#13;
die nog niet door die raad zijn vastgesteld. In die gevallen neemt de raad de beslissing&#13;
omtrent de anticipatie van Burgemeester en Wethouders over, indien tenminste één&#13;
vijfde van zijn leden daartoe binnen een maand de wens te kennen geeft. Dit voorstel&#13;
werd door de Kamer aanvaard.&#13;
In het regeringsvoorstel omtrent de sanctie, die gesteld moet worden als Gedeputeerde&#13;
Staten de termijn waarbinnen zij moeten beslissen over de verklaring van geen&#13;
bezwaar overschrijden, bracht de Kamer wel een belangrijke wijziging aan: bij overschrijding&#13;
wordt de verklaring namelijk geacht te zijn geweigerd (voorgesteld was een&#13;
fictieve verlening). Bovendien voegde de Kamer bij amendement een nieuw artikel 19c&#13;
aan het wetsontwerp toe, dat de procedure bij anticipatie precies regelt. In aansluiting&#13;
op het bestaande provinciale circulairerecht op dit punt houdt deze procedure onder&#13;
meer in de tervisielegging van het verzoek om anticipatie en de mogelijkheid voor een&#13;
ieder om daartegen bezwaar te maken. De maximale tijdsduur van de totale procedure&#13;
zal ruim 7 ½ maand bedragen.&#13;
Naast een betere regeling van de anticipatie introduceerde het wetsontwerp nog een&#13;
andere voor de anticipatie-praktijk belangrijke nieuwe bepaling, namelijk de mogelijkheid&#13;
om voor 'kruimelgevallen' vrijstelling te verlenen van de bepalingen van een&#13;
bestemmingsplan. Ingevolge een nieuw artikel 18c zullen Burgemeester en Wethouders&#13;
namelijk 'ten behoeve van gedeeltelijke veranderingen of vernieuwingen van&#13;
bouwwerken alsmede ten behoeve van verbouwingen of de oprichting van&#13;
bouwwerken van beperkte betekenis' in nader bij amvb aan te geven gevallen&#13;
vrijstelling kunnen verlenen van een bestemmingsplan. In het Besluit op de Ruimtelijke&#13;
Ordening zal dus nader moeten worden uitgewerkt welke gevallen voor deze&#13;
vrijstellingsmogelijkheid in aanmerking komen. Vanuit de Kamer kreeg de minister de&#13;
wens mee bij die uitwerking toch vooral royaal te werk te gaan.&#13;
De nieuwe regeling houdt derhalve in dat voor dergelijke kruimelgevallen, als zij in&#13;
strijd zijn met het bestemmingsplan, vrijstelling verleend kan worden en dus niet meer&#13;
- zoals tot nu toe het geval is - planwijziging of anticipatie noodzakelijk zal zijn.&#13;
Tezamen met de nieuwe regeling van het Kroonberoep, die ook bij de onherroepelijk&#13;
verklaarde delen van het bestemmingsplan anticipatie overbodig maakt, betekent dit&#13;
dat er in de toekomst (veel?) minder vaak aanleiding zal zijn om van de&#13;
anticipatiemogelijkheid gebruik te maken. Ook de tijdelijke vrijstellingsmogelijkheid van art. 17 maakte deel uit van het wetsontwerp.&#13;
Door de nadruk die de huidige wetstekst legt op de tijdelijkheid van de&#13;
behoefte is deze mogelijkheid tot nu toe maar zeer beperkt toepasbaar gebleken. Het&#13;
(door de Kamer aanvaarde) regeringsvoorstel beoogde dan ook verruiming van de&#13;
toepassingsmogelijkheden. In het vervolg kunnen Burgemeester en Wethouders&#13;
'met het oog op een voor een bepaalde termijn voorgenomen afwijking van een bestemmingsplan&#13;
voor die termijn vrijstelling verlenen van dat plan'. De maximale duur&#13;
van de vrijstelling werd, na enige discussie in de Kamer, gehandhaafd op vijf jaar.&#13;
Nieuw zijn de bepalingen over wat er moet gebeuren als de termijn om is. Degene&#13;
aan wie de vrijstelling is verleend of diens rechtsopvolger heeft dan de keus tussen&#13;
herstel in de vorige toestand of in overeenstemming brengen met het bestemmingsplan.&#13;
Doet hij dit niet, dan is het gemeentebestuur verplicht hem onverwijld aan te&#13;
schrijven tot naleving van zijn verplichting. Blijft de betrokkene dan nog in gebreke,&#13;
dan kunnen Burgemeester en Wethouders politiedwang toepassen of (als dit middel&#13;
redelijkerwijs onmogelijk of ondeugdelijk moet worden geacht) een dwangsom van&#13;
ten hoogste ƒ 10.000, - per dag opleggen. Deze forse regeling is niet van toepassing,&#13;
als vóór het verstrijken van de termijn een herziening van het bestemmingsplan die&#13;
de strijdigheid van het plan bedoelt op te heffen in procedure is gebracht. De regeling&#13;
van de dwangsom heeft een tijdelijk karakter en komt te vervallen, zodra door een&#13;
wijziging van de Gemeentewet in dit onderwerp in zijn algemeenheid is voorzien.&#13;
Voor alle vrijstellingen op grond van de artt. 17, 18 en 18a zullen ook de (hiervoor&#13;
beschreven) procedureregels van art. 19a gelden. De maximale behandelingsduur bedraagt&#13;
hier vier maanden. De nu nog in art. 20 neergelegde mogelijkheid van beroep&#13;
op de gemeenteraad werd bij amendement geschrapt. Daarvoor in de plaats komt&#13;
de Afdeling rechtspraak van de Raad van State, althans in de gevallen die aan de&#13;
vereisten van de Wet AROB voldoen.&#13;
VERGOEDING VAN SCHADE EN HOGERE KOSTEN&#13;
Hoewel art. 49 (het schadevergoedingsartikel) geen deel uitmaakte van de regeringsvoorstellen&#13;
tot wijziging van de Wet RO raakte het wel in die wijziging betrokken.&#13;
In september 1983 verscheen namelijk het rapport van de Commissie-Samkalden,&#13;
ingesteld door de regering om te adviseren over de werking van art. 49. Dit rapport&#13;
bevatte onder meer voorstellen tot uitbreiding van de werkingssfeer van art. 49, en&#13;
de Kamer greep de gelegenheid aan om die voorstellen meteen maar in het aanhangige&#13;
wetsontwerp te amenderen. Tengevolge daarvan zal de schadevergoedingsregeling&#13;
in de toekomst niet alleen van toepassing zijn als de schade voortvloeit uit de&#13;
bepalingen van een bestemmingsplan, maar ook als zij het gevolg van één van de&#13;
volgende beslissingen is:&#13;
- vrijstelling van de voorschriften van een bestemmingsplan, als bedoeld in de art.&#13;
17, 18, 18a en 19;&#13;
- aanhouding van een beslissing over het verlenen van een bouw- of aanlegvergunning; - ministeriële en provinciale aanwijzingen en uitnodigingen gericht aan gemeenten;&#13;
- beslissingen op grond van de artt. 65 en 66, tweede lid.&#13;
De zinsnede dat de schadevergoeding kan worden bepaald in geld of op andere wijze&#13;
werd geschrapt.&#13;
Inmiddels heeft het kabinet ook ingestemd met een andere belangrijke aanbeveling&#13;
van de Commissie-Samkalden, namelijk om de Kroon als beroepsinstantie te vervangen&#13;
door de Afdeling rechtspraak van de Raad van State.5 Over de mogelijkheid&#13;
om ook schade tengevolge van andere ruimteplannen voor vergoeding in aanmerking&#13;
te laten komen heeft de minister vóór 1 januari 1985 een notitie toegezegd.&#13;
Een tweede financieel punt dat bij de wetswijziging een rol speelde betrof het&#13;
vraagstuk van de verdeling van de hogere kosten, die een gemeente maakt als zij ten&#13;
behoeve van belangen die door een ander openbaar lichaam worden behartigd, een&#13;
bestemmingsplan moet aanpassen. De huidige regeling van deze materie in art. 50&#13;
maakt het wel mogelijk dat de Kroon, op verzoek van de gemeenteraad, aan die andere&#13;
openbare lichamen de verplichting oplegt die hogere kosten geheel of gedeeltelijk&#13;
aan de gemeente te vergoeden, maar deze mogelijkheid is beperkt tot gevallen&#13;
waarin een aanwijzing is gegeven. In overeenstemming met het rapport van de werkcommissie&#13;
'Bovengemeentelijke belangen in bestemmingsplannen' kwam de regering&#13;
(bij de tweede nota van wijziging) met voorstellen om deze mogelijkheid te verruimen&#13;
en beter te regelen. De nieuwe regeling (ondergebracht in de nieuwe artt. 31A&#13;
en 31b) laat de koppeling met de aanwijzing los en maakt vergoeding van de hogere&#13;
kosten mogelijk in alle gevallen waarin op schriftelijk verzoek van een ander openbaar&#13;
lichaam of krachtens wettelijk voorschrift een bestemmingsplan wordt aangepast&#13;
en partijen het over de kostenverdeling niet eens kunnen worden. De besluitvorming&#13;
over die kostenverdeling zal worden gekoppeld aan de procedure van het&#13;
bestemmingsplan, zodat de Kroon tegelijk kan beslissen over de bestemmingsplanwijziging&#13;
en de kostenverdeling. Alleen als de hogere kosten ten tijde van de procedure&#13;
van het bestemmingsplan in redelijkheid nog niet waren te voorzien, kan de&#13;
gemeente ook achteraf nog een procedure tot vergoeding van die kosten starten. De&#13;
Tweede Kamer aanvaardde deze regeling en gaf er - in overeenstemming met het&#13;
amendement over art. 49 - nog enige uitbreiding aan: ook in de gevallen dat op&#13;
verzoek van een ander openbaar lichaam vrijstellingen worden verleend, bouw- of&#13;
aanlegvergunningen worden aangehouden of na een provinciale of ministeriële aanwijzing&#13;
worden verleend, zal vergoeding van eventuele hogere kosten aan de gemeente&#13;
mogelijk zijn (art. 31c).&#13;
OVERIGE ONDERWERPEN&#13;
Van de andere wijzigingen in de Wet RO wil ik nog apart noemen de introductie van&#13;
de inspraakverordening. Ingevolge een nieuw art. 6a zal de gemeenteraad verplicht&#13;
zijn een verordening vast te stellen, waarin regels worden gegeven over de wijze waarop ingezetenen en in de gemeente een belang hebbende natuurlijke en rechtspersonen&#13;
bij de voorbereiding van ruimtelijke plannen of herziening daarvan worden&#13;
betrokken. Ten opzichte van het oorspronkelijk regeringsvoorstel, dat de inspraakverordening&#13;
uitsluitend voorschreef ten behoeve van de voorbereiding van&#13;
bestemmingsplannen, verruimde de Kamer de werkingssfeer tot alle gemeentelijke&#13;
ruimtelijke plannen. Ook deze regeling loopt in feite vooruit op een wijziging van&#13;
de Gemeentewet die de inspraak op gemeentelijk niveau in zijn algemeenheid zal regelen,&#13;
en zal dus vervallen zodra dit gebeurd is.&#13;
De nu in artikel 47, derde lid, neergelegde mogelijkheid dat de inspecteur van de&#13;
ruimtelijke ordening bij Gedeputeerde Staten in beroep kan gaan tegen het verlenen&#13;
van een aanlegvergunning werd bij amendement geschrapt.&#13;
Nog vermeldenswaardige wijzigingen op provinciaal niveau zijn, dat de afwijkingsbevoegdheid&#13;
bij streekplannen niet meer de essentiële beslissingen in dat plan&#13;
zal kunnen betreffen (art. 4a, lid 8, nieuw) en dat Gedeputeerde Staten verplicht&#13;
worden jaarlijks aan de Staten verslag te doen van het door hen gevoerde ruimtelijk&#13;
beleid (art. 4, lid 2, nieuw).&#13;
De op rijksniveau al bestaande verplichting tot jaarlijkse verslaglegging aan de&#13;
Tweede Kamer over het door de regering gevoerde ruimtelijk beleid zal worden geïncorporeerd&#13;
in de memorie van toelichting op het desbetreffende hoofdstuk van de&#13;
Rijksbegroting. Daarbij zal de minister voortaan tevens een overzicht moeten geven&#13;
van de stand van zaken met de behandeling van Kroonberoepen over bestemmingsplannen&#13;
en (voegde de Kamer daar nog bij amendement aan toe) 'een wetgevingsprogramma&#13;
gericht op harmonisatie en coördinatie van ruimtelijk relevante wetgeving'&#13;
moeten overleggen (art. 2, lid 2, nieuw).&#13;
Ook bij amendement werd een art. 3a toegevoegd, inhoudende dat alle in de wet&#13;
voorziene amvb's niet eerder in werking treden dan twee maanden na de dagtekening&#13;
van het Staatsblad waarin ze zijn geplaatst. Aan de Staten-Generaal wordt&#13;
onverwijld mededeling gedaan van die plaatsing. Deze regeling geeft de Kamer de&#13;
kans over de inhoud van (de wijziging van) het Besluit op de Ruimtelijke Ordening&#13;
nog met de minister van gedachten te wisselen voordat deze in werking treedt.&#13;
Tenslotte verdient hier vermelding dat ook de bepaling in art. 10, dat bestemmingsplanvoorschriften&#13;
geen eisen mogen bevatten met betrekking tot de structuur van&#13;
agrarische bedrijven (destijds bij amendement-Brouwer in de wet gebracht), onder&#13;
vuur kwam te liggen. Een amendement van PvdA en D'66, dat beoogde deze bepaling&#13;
weer uit de wet te halen, kreeg echter geen meerderheid.&#13;
SLOT&#13;
Al met al is - zoals uit het voorgaande moge blijken - de Wet RO op een groot&#13;
aantal punten niet onbelangrijk gewijzigd. Het wetsontwerp is nu bij de Eerste&#13;
Kamer in behandeling.6 Als zich daarbij geen verrassingen voordoen, kan de wetsprocedure naar schatting in het voorjaar van 1985 zijn voltooid. Een deel van de&#13;
aangebrachte wijzigingen zal nog moeten worden uitgewerkt in het Besluit op de&#13;
Ruimtelijke Ordening, dat ook op andere punten op de helling staat. Het is de&#13;
bedoeling dat de wijzigingen van de Wet en het Besluit op de Ruimtelijke&#13;
Ordening gelijktijdig het Staatsblad bereiken en daarna gefaseerd in werking&#13;
treden, met name om de overgang naar de nieuwe termijnen soepel te laten&#13;
verlopen en het ontstaan van nieuwe stuwmeren te voorkomen.&#13;
De eerste en tweede fase van de herziening daarmee afgedaan zijnde, wordt de&#13;
derde fase actueel. Tijdens de mondelinge behandeling heeft de minister laten&#13;
blijken niet meer te denken over een herbezinning op het gehele veld van het&#13;
ruimtelijk bestuursrecht in de vergaande betekenis die daaraan in de&#13;
Oriënteringsnota gegeven is. Het wil mij voorkomen dat van het huidige, op de&#13;
dereguleringstoer zijnde kabinet vooral activiteiten verwacht mogen worden die&#13;
de strekking hebben de regellast voor burger en bedrijfsleven te verminderen.&#13;
Dat laat zich naar mijn mening heel goed combineren met het streven naar&#13;
harmonisatie en coördinatie op het gebied van de ruimtelijk relevante wetgeving,&#13;
waartoe de regering jaarlijks een wetgevingsprogramma moet opstellen. Naar&#13;
verwachting zal in de komende jaren het accent komen te liggen op de uitbouw&#13;
van de 'Spelregels voor ruimtelijk relevante wetgeving' en de geleidelijke&#13;
vertaling daarvan in (wijziging van) wetgeving, al naar gelang urgentie, behoefte&#13;
en gelegenheid.&#13;
Beziet men het resultaat van alle nu aangebrachte wijzigingen uit een oogpunt&#13;
van deregulering, dan moet men concluderen dat de hoeveelheid regels in de&#13;
Wet RO niet onaanzienlijk is toegenomen. Er is in de bestaande regels nauwelijks&#13;
geschrapt, er zijn vooral nieuwe regels bijgekomen. Een flink deel van deze&#13;
nieuwe regels heeft echter tot doel de rechtsbescherming van burger en&#13;
bedrijfsleven te vergroten (de uitbreiding van art. 49, de procedure bij&#13;
anticipatie) of beslissingen sneller tot stand te laten komen (de nieuwe&#13;
termijnen in de bestemmingsplanprocedure, de termijn voor Gedeputeerde Staten&#13;
bij anticipatie, maar ook: de rechtstreekse aanwijzingsbevoegdheid en de&#13;
uitnodigingsfiguur). Daardoor worden de zaken ten behoeve van burger en&#13;
bedrijfsleven zodanig beter geregeld dat zij daarmee direct of indirect zijn gebaat&#13;
(met uitzondering van degenen die geen belang hebben bij snelle beslissingen).&#13;
Ook de wijzigingen die er rechtstreeks op gericht zijn het leven voor burger- en&#13;
bedrijfsleven eenvoudiger te maken (het onherroepelijk verklaren van nietaangevochten&#13;
plandelen, de vrijstellingsmogelijkheid voor kruimelgevallen)&#13;
blijken uiteindelijk méér regels nodig te hebben.&#13;
Deze situatie bij de wijziging van de Wet RO is naar mijn schatting niet uniek,&#13;
misschien zelfs symptomatisch. Heroverweging van wetgeving zal waarschijnlijk&#13;
vaker leiden tot herregulering dan tot deregulering. Afgezien van de&#13;
(waarschijnlijk spaarzame) gevallen waarin bepaalde regels geheel worden&#13;
afgeschaft, zal voor het beter regelen van een bepaald onderwerp eerder méér dan&#13;
minder regelgeving nodig zijn. Daarbij kan - de hier besproken wijzigingswet&#13;
illustreert dat - vereenvoudiging van regelgeving ook (en soms alleen maar)&#13;
bereikt worden via toevoeging van nieuwe regels. procedure naar schatting in het voorjaar van 1985 zijn voltooid. Een deel van de&#13;
aangebrachte wijzigingen zal nog moeten worden uitgewerkt in het Besluit op de&#13;
Ruimtelijke Ordening, dat ook op andere punten op de helling staat. Het is de bedoeling&#13;
dat de wijzigingen van de Wet en het Besluit op de Ruimtelijke Ordening&#13;
gelijktijdig het Staatsblad bereiken en daarna gefaseerd in werking treden, met&#13;
name om de overgang naar de nieuwe termijnen soepel te laten verlopen en het&#13;
ontstaan van nieuwe stuwmeren te voorkomen.&#13;
De eerste en tweede fase van de herziening daarmee afgedaan zijnde, wordt de&#13;
derde fase actueel. Tijdens de mondelinge behandeling heeft de minister laten blijken&#13;
niet meer te denken over een herbezinning op het gehele veld van het ruimtelijk&#13;
bestuursrecht in de vergaande betekenis die daaraan in de Oriënteringsnota&#13;
gegeven is. Het wil mij voorkomen dat van het huidige, op de dereguleringstoer&#13;
zijnde kabinet vooral activiteiten verwacht mogen worden die de strekking hebben&#13;
de regellast voor burger en bedrijfsleven te verminderen. Dat laat zich naar mijn&#13;
mening heel goed combineren met het streven naar harmonisatie en coördinatie&#13;
op het gebied van de ruimtelijk relevante wetgeving, waartoe de regering jaarlijks&#13;
een wetgevingsprogramma moet opstellen. Naar verwachting zal in de komende&#13;
jaren het accent komen te liggen op de uitbouw van de 'Spelregels voor ruimtelijk&#13;
relevante wetgeving' en de geleidelijke vertaling daarvan in (wijziging van)&#13;
wetgeving, al naar gelang urgentie, behoefte en gelegenheid.&#13;
Beziet men het resultaat van alle nu aangebrachte wijzigingen uit een oogpunt&#13;
van deregulering, dan moet men concluderen dat de hoeveelheid regels in de Wet&#13;
RO niet onaanzienlijk is toegenomen. Er is in de bestaande regels nauwelijks&#13;
geschrapt, er zijn vooral nieuwe regels bijgekomen. Een flink deel van deze nieuwe&#13;
regels heeft echter tot doel de rechtsbescherming van burger en bedrijfsleven te&#13;
vergroten (de uitbreiding van art. 49, de procedure bij anticipatie) of beslissingen&#13;
sneller tot stand te laten komen (de nieuwe termijnen in de&#13;
bestemmingsplanprocedure, de termijn voor Gedeputeerde Staten bij anticipatie,&#13;
maar ook: de rechtstreekse aanwijzingsbevoegdheid en de uitnodigingsfiguur).&#13;
Daardoor worden de zaken ten behoeve van burger en bedrijfsleven zodanig beter&#13;
geregeld dat zij daarmee direct of indirect zijn gebaat (met uitzondering van&#13;
degenen die geen belang hebben bij snelle beslissingen). Ook de wijzigingen die&#13;
er rechtstreeks op gericht zijn het leven voor burger en bedrijfsleven eenvoudiger&#13;
te maken (het onherroepelijk verklaren van niet-aangevochten plandelen, de&#13;
vrijstellingsmogelijkheid voor kruimelgevallen) blijken uiteindelijk méér regels&#13;
nodig te hebben.&#13;
Deze situatie bij de wijziging van de Wet RO is naar mijn schatting niet uniek,&#13;
misschien zelfs symptomatisch. Heroverweging van wetgeving zal waarschijnlijk&#13;
vaker leiden tot herregulering dan tot deregulering. Afgezien van de&#13;
(waarschijnlijk spaarzame) gevallen waarin bepaalde regels geheel worden&#13;
afgeschaft, zal voor het beter regelen van een bepaald onderwerp eerder méér dan&#13;
minder regelgeving nodig zijn. Daarbij kan - de hier besproken wijzigingswet&#13;
illustreert dat - vereenvoudiging van regelgeving ook (en soms alleen maar)&#13;
bereikt worden via toevoeging van nieuwe regels.</content><legacyfootnotes>1. Tweede Kamer, zitting 1982-1983, 18056, nr. 1.&#13;
2. Voor degenen die geïnteresseerd zijn in meer uitvoerige informatie over de belevenissen van de pkb in de&#13;
parlementaire behandeling verwijs ik naar mijn artikel 'De planologische kernbeslissing in een nieuwe&#13;
levensfase', in Bouwrecht 1984/nr. 10, blz. 681-692.&#13;
3. De hier gebruikte gegevens ontleen ik aan een brief van 27 maart 1984 van de Minister van Volkshuis&#13;
vesting, Ruimtelijke Ordening en Milieubeheer aan de Tweede Kamer, vergaderjaar 1983-1984,&#13;
14889, nr. 82&#13;
4. Bröcking en Van Geest, Anticiperen en ruimtelijk beleid; Tjeenk Willink, Zwolle 1982.&#13;
5. Tweede Kamer, vergaderjaar 1983-1984, 18530, nr. 1-2.&#13;
6. Inmiddels is op 9 oktober 1984 het voorlopig verslag van de Eerste Kamer verschenen, dat met name ten&#13;
aanzien van de regeling van de pkb een aantal kritische vragen bevat. De (uitvoerige) memorie van&#13;
antwoord verscheen op 27 december 1984.&#13;
</legacyfootnotes><footnotes><footnote/></footnotes><auteurs>Prof. mr W. Brussaard</auteurs><published>1985-03-01 00:00:00</published><modified>1985-03-01 00:00:00</modified><editiondate>1985-03-01</editiondate><htmlpath>https://denhollander.info/artikel/6379</htmlpath></article>
</articles></edition>