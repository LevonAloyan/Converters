<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2011</searchword><id>8946</id><udhid>UDH:TvAR/8946</udhid><titel>Reactie naar aanleiding van het artikel ‘Kavelruil anno 2010: de stand van zaken’ in Agrarisch Recht 2010, p. 316</titel><searchwords><searchword>TvAR 1/2011</searchword><searchword>UDH:TvAR/8946</searchword></searchwords><attachments><attachment><name>TvAR2011_01_03_Reactie.pdf</name><extention>pdf</extention><url>https://denhollander.info/download/7901/ci</url></attachment></attachments><inleiding>Het artikel ‘Kavelruil anno 2010: de stand van zaken’ in Agrarisch Recht van 9 september 2010, p. 316 – 325, van de hand van mr. J.W.A. Rheinfeld geeft op belangrijke punten een goed beeld van de huidige stand van zaken. Het nodigt op een aantal punten echter ook uit tot nuan­cering en aanvulling.&#13;
</inleiding><content>Overdrachtsbelasting en provinciale subsidie&#13;
Ten eerste is het goed om te benadrukken dat subsidiëring van kavelruilkosten door de provincies geheel los staat van de in de Wet Inrichting Landelijk Gebied (hierna: WILG) opgenomen wettelijke vormvoorschriften van kavelruil en de daaraan gekoppelde vrijstelling van overdrachtsbelasting. De automatische koppeling tussen ministeriële goedkeuring van een kavelruil en subsidiëring van notaris- en kadaster­kosten zoals die onder de Landinrichtingswet gold, is met de invoering van de WILG vervallen.&#13;
In zijn artikel stelt de heer Rheinfeld dat door veel provin­cies in de provinciale subsidieverordening onnodig boven­wettelijke eisen worden gesteld met betrekking tot de bij­drage van kavelruil aan een verbetering van het landelijk gebied. Hiermee wordt de ‘objectieve verbeteringseis’, die bewust buiten de WILG is gehouden, via een achterdeur weer binnengehaald. Hij stelt dat dit, met het oog op de on­duidelijkheid en onzekerheid die dit veroorzaakt, een onge­wenste ontwikkeling is. Dit standpunt wil ik graag nuance­ren.&#13;
Terecht wordt gesteld dat met de invoering van de WILG de wetgever de verantwoordelijkheid voor de uitvoering van het beleid uitdrukkelijk bij de provincies heeft willen leg­gen: een centrale inhoudelijke toetsing van elke individue­le kavelruil aan art. 16 van de wet door of namens de minis­ter past niet (meer) in deze lijn. Het lijkt in verband met de decentralisatie van bevoegdheden naar 12 provincies vooral een praktische keuze te zijn geweest om toetsing aan dit arti­kel helemaal uit te sluiten. De wetgever neemt daarmee voor lief dat incidenteel ruilingen, die in het geheel niet bijdragen aan een verbetering van het landelijk gebied, wettelijk ge­zien wel als kavelruil kunnen worden aangemerkt en als zo­danig worden gefaciliteerd (onder andere door vrijstelling van overdrachtsbelasting).&#13;
Los hiervan staat de vraag of de kosten van de kavelruil ge­heel of gedeeltelijk door de provincie moeten worden ge­subsidieerd. Vanuit maatschappelijk oogpunt is het goed te verdedigen dat provincies bovenwettelijke eisen stellen aan subsidiëring. De provincie voert in het kader van de decen­tralisatie de regie op de uitvoering en realisatie van beleids­doelen en heeft hiervoor geld beschikbaar uit het Investe­ringsbudget Landelijk Gebied (hierna: ILG). Subsidie voor kavelruil wordt uit dit budget gefinancierd. Het is daarom logisch dat de provincie aan de hand van criteria toetst of de kavelruil bijdraagt aan de realisatie van deze doelen. Overi­gens is in sommige gevallen discussie mogelijk over de ge­hanteerde criteria.&#13;
De ervaring van de Stichting Bevordering Kavelruil Gelder­land leert dat het succes en de houdbaarheid van kavelruil staat of valt met inhoudelijk goede en maatschappelijk ver­antwoorde kavelruilen. Aandringen op het laten vervallen van de inhoudelijke toetsing door de provincies bij subsidie­verlening, zoals de heer Rheinfeld betoogd, zou daarbij zijn doel voorbij kunnen schieten.&#13;
Hoewel de door verschillende provincies gestelde criteria voor subsidieverlening discutabel kunnen zijn, is het gebruik van criteria op zichzelf een geschikt middel om een belan­genafweging te maken met betrekking tot de investering en de te realiseren beleidsdoelen. De door de heer Rheinfeld genoemde uitspraak met betrekking tot het niet-toetsen aan art. 16 heeft mijns inziens een andere achtergrond en mag daarom niet zomaar worden vertaald naar, of worden op­gelegd aan de provincies. Die zouden in dat geval namelijk worden gedwongen om ook kavelruilen te subsidiëren die niet bijdragen aan provinciale en rijkdsdoelen of die zelfs te­gen het beleid ingaan.&#13;
Percelen uitgesloten van kavelruil&#13;
Het is duidelijk dat de WILG en/of het Besluit Inrichting Landelijk Gebied (hierna: BILG) percelen die in bepaal­de gebieden liggen uitsluit van kavelruilen. Het artikel sug­gereert (waarschijnlijk onbedoeld) dat eigenaren met on­roerende zaken in de bebouwde kom geheel zijn uitgesloten van deelname aan kavelruilen. Zij kunnen echter wel deel­nemen met de onroerende zaken die buiten de genoemde ge­bieden liggen.&#13;
Uitsluiting van onroerende zaken binnen de in het BILG ge­noemde gebieden is, gezien het feit dat de WILG zich richt op het landelijk gebied, eveneens een te verdedigen stap. In verband met de uitvoerbaarheid en controleerbaarheid zou de kritiek zich volgens mij meer kunnen richten op de ge­hanteerde terminologie en de omschrijving van die gebie­den. Het zou bijvoorbeeld aan te bevelen zijn dat gemeen­ten de bebouwde komgrens als contour zouden vaststellen en die contour kenbaar zouden maken. Hiermee wordt voor de betrokkenen duidelijk welke percelen binnen de bebouw­de kom zijn gelegen en dus geen onderdeel kunnen zijn van de kavelruil. &#13;
Projectontwikkelaars en kavelruil &#13;
De heer Rheinfeld stelt in zijn artikel dat projectontwikke­laars geen gebruik (meer) kunnen maken van het instrument kavelruil. Daarbij is het goed op te merken dat ook onder de Landinrichtingswet deelname van projectontwikkelaars vaak niet mogelijk was, omdat een kavelruil moest leiden tot een verbetering van de inrichting van het landelijk gebied. Het beoogde doel van de meeste projectontwikkelaars had, en heeft, daar niets mee te maken. Alleen als voldoende aanne­melijk kon worden gemaakt dat niet-agrarische ontwikkelin­gen nog (helemaal) niet in beeld waren en de gronden tot die tijd in gebruik (pacht) werden gegeven bij agrariërs, waarbij ook nog sprake was van een verbetering van de landbouw­structuur, zijn projectontwikkelaars wel eens geaccepteerd als partij in een kavelruil. &#13;
Met de komst van de WILG (en het BILG) is weinig veran­derd. Zolang projectontwikkelaars of ontgronders gronden krijgen toegedeeld op plaatsen waarop in ruimtelijke plan­nen en visies nog geen claim is gelegd, kunnen zij (al dan niet gesubsidieerd) blijven deelnemen aan kavelruilen. In die zin zijn de uitsluitingen die nu in het BILG zijn opgeno­men nauwelijks een beperking van de toepasbaarheid van het instrument kavelruil te noemen. &#13;
Overigens is het ook vanuit maatschappelijk oogpunt niet onlogisch dat uitsluitingen zijn opgenomen. De WILG is ge­richt op de verbetering van de inrichting van het landelijk gebied. Het feit dat kavelruilen niet aan art. 16 hoeven wor­den getoetst doet niets af aan de doelstelling van de wet als geheel. De overheid ondersteunt kavelruilen door deelne­mers te faciliteren (en vrij te stellen van overdrachtsbelas­ting). Het is de vraag of het wenselijk is dat projectontwik­kelaars of ontgronders van dit belastingvoordeel profiteren als de kavelruil niet bijdraagt aan het maatschappelijk be­lang van de verbetering van het landelijk gebied. &#13;
Uitsluiting van de in het besluit genoemde gebieden kan, zo­als de heer Rheinfeld constateert, tot gevolg hebben dat pro­jectontwikkelaars en ontgronders geen deel uit kunnen ma­ken van een kavelruil. Het afvallen van die partijen hoeft het restant van de kavelruil overigens niet te blokkeren. De ove­rige ruilingen c.q. transacties kunnen nog steeds in de vorm van een kavelruil worden gegoten, mits aan de wettelijke ei­sen blijft worden voldaan. Met voldoende gebiedskennis en creativiteit kan met de resterende deelnemers vrijwel altijd een kwalitatief goede kavelruil worden gerealiseerd. &#13;
Provinciegrens overschrijdende kavelruilen &#13;
De mening van de heer Rheinfeld over de problematiek van subsidiëring van provinciegrens overschrijdende kavelrui­len deel ik. Dit is een punt van kritiek dat de provincies zich mogen aantrekken. Het is op zijn minst bijzonder te noe­men dat zij onderling geen afspraken hebben kunnen of wil­len maken over een gezamenlijke subsidieregeling, of in elk geval over grensoverschrijdende kavelruilen. Het zou de praktijk al enorm helpen als een subsidieaanvraag voor een grensoverschrijdende kavelruil bijvoorbeeld kan worden in­gediend in de provincie waar het grootste deel van de ka­velruil ligt. In de huidige situatie lukt het in het gunstigste geval voor één kavelruil in twee (of meer) provincies subsi­die te verkrijgen, waarbij elke provincie alleen subsidie ver­strekt voor het gedeelte van de kavelruil dat binnen haar ei­gen grenzen ligt. &#13;
De WILG kent geen beperkingen voor provinciegrens over­schrijdende kavelruilen. De daarbij behorende vrijstelling van overdrachtsbelasting is dan ook gewoon van toepassing. Zeker in het geval van bedrijfsverplaatsingen waar opstallen mee zijn gemoeid, is die vrijstelling een belangrijkere factor dan subsidiëring van de notaris- en kadasterkosten door de provincie. De conclusie van de heer Rheinfeld dat bedrijfs­verplaatsing over de provinciegrens heen met kavelruil vrij­wel onuitvoerbaar is, behoeft dan ook enige nuancering. Het grootste voordeel kan immers nog steeds worden binnenge­haald. &#13;
Voor de volledigheid is het goed om aan te vullen dat bij het ruilen van grond zonder opstallen over de provinciegren­zen een eventuele subsidie wel (meer) van belang is. In die gevallen is normaliter de ‘reguliere’ vrijstelling van over­drachtsbelasting voor agrarische bedrijven al van toepas­sing. De notaris- en kadasterkosten vormen dan dus een relatief groter deel van de totale kosten. Juist omdat met der­gelijke ruilingen de lokale (landbouw)structuur aanmerke­lijk wordt verbeterd, zou een eenvoudige subsidiëring op zijn plaats zijn. &#13;
Tot slot &#13;
De heer Rheinfeld stelt dat de kavelruilovereenkomst zeer vaak door notariële tussenkomst tot stand zal komen. Aan­vullend is het goed om erop te wijzen dat die overeenkomst ook (via de notaris) dient te worden ingeschreven in de openbare registers. &#13;
In verband met het ontbreken van een overgangsregeling is het de vraag aan welke wettelijke eisen een kavelruil moet voldoen. Hoewel die vraag in de praktijk veelal achterhaald is, is mijns inziens de datum van ondertekening van de ka­velruilovereenkomst of wellicht de datum waarop de akte notarieel wordt verleden bepalend. De datum van de subsi­dieaanvraag is alleen relevant voor eventuele eisen die van­uit de subsidievoorwaarden worden gesteld, niet voor de wettelijke eisen. &#13;
Naschrift mr. J.W.A. Rheinfeld1 &#13;
Inleiding &#13;
Mijn bijdrage in het septembernummer van dit tijdschrift (‘Kavelruil anno 2010: de stand van zaken’, Agr.r. 2010, p. 316) heeft de heer ing. J.W. Wiltink geïnspireerd tot het schrijven van een uitgebreide reactie, waarin hij enkele aan­vullende opmerkingen plaatst en voorts oproept tot nuance­ring op diverse onderdelen (zie elders in deze uitgave van het tijdschrift). Op diverse punten kan ik instemmen met zijn goed gefundeerde en doordachte reactie, maar er zijn ook enkele punten waarop ik een andere zienswijze voorsta. In dit naschrift zal ik (kort) de meest in het oog springende onderwerpen bespreken. &#13;
Rol en eisen provincies &#13;
Een groot deel van de reactie van Wiltink spitst zich toe op de inhoud en omvang van de provinciale subsidiëring van de kavelruil. Als eerste is het goed om in dit kader op te mer­ken dat ik, net als Wiltink, geen voorstander ben van ver­val van elke vorm van inhoudelijke toetsing op decentraal niveau. Natuurlijk dient er ten aanzien van de subsidiëring te allen tijde een zekere toetsing plaats te vinden. Overgang naar een systeem waarbij, indien voldaan is aan de civiel­rechtelijke eisen voor een kavelruil, naast de fiscale vrijstel­ling ook automatisch de subsidie wordt verkregen, is on­gewenst. De deur naar misbruik van de kavelruil zou dan wagenwijd worden opengezet. Dat kan natuurlijk nooit de bedoeling zijn. Ik heb in mijn bijdrage daarom enkel gro­te vraagtekens casu quo kanttekeningen geplaatst bij de di­versiteit en wildgroei aan (additionele) eisen die nu op pro­vinciaal niveau worden gesteld aan een kavelruil. Indien er door alle provincies gezamenlijk uniforme, objectie­ve en duidelijk kenbare eisen worden opgesteld, die recht doen aan het doel van het instrument kavelruil, zal er voor mij geen reden meer zijn om kritische vragen te stellen over deze eisen. Afwezigheid van elke vorm van inhoudelijke toetsing door de provincies is voor mij dus zeker een brug te ver. Mijn betoog strekt enkel tot stroomlijning, afstemming en vereenvoudiging van de aanvullende eisen en voorwaar­den, zodat een optimale inzet van het instrument kavelruil overal in Nederland mogelijk is en blijft. &#13;
Naar de mening van Wiltink zijn de diverse bovenwettelij­ke eisen door de provincies vanuit maatschappelijk oogpunt goed te verdedigen. Deze eisen zijn namelijk een direct ge­volg van de regiefunctie van de provincies. Zuiver wetsyste­matisch gedacht is dit natuurlijk een juiste gedachte, maar ik heb in dit kader grote twijfels of de provincies wel in staat zijn hun regiefunctie op adequate en efficiënte wijze uit te voeren. Ik verwijs hierbij kortheidshalve naar een bericht in het Agrarisch Dagblad van 10 september 2010, waarin de provincie Gelderland noodgedwongen diverse landinrich­tingsprojecten, waaronder kavelruilprojecten in de ijskast heeft moeten zetten, aangezien de bodem van het provincia­le ILG-budget bereikt is. Volgens Ben Lichtenberg, voorzit­ter van de provinciale afdeling van LTO Noord is dit het ge­volg van een onjuiste financiële koers door de provincie: er is in zeer korte tijd erg veel geld uitgegeven aan grondaan­kopen. Natuurlijk is dit maar één voorbeeld, maar hieruit blijkt wel dat mijn twijfels over de kwaliteit van de regie­functie van (sommige) provincies op zijn minst deels ge­grond zijn. &#13;
De logische vervolgvraag is dan of de provincies wel om kunnen gaan met de grote (beleidsvrijheid) die ze onder de WILG hebben gekregen. De provincies hebben formeel, binnen de kaders van de door het Rijk met iedere provincie te sluiten bestuursovereenkomsten (art. 7 WILG) en binnen de grenzen van de algemene beginselen van behoorlijk be­stuur, zoals het verbod op willekeur, min of meer alle vrij­heid bij de realisering van de ontwikkeling, de inrichting en het beheer van het landelijke gebied, maar er dient mijns in­ziens voor gewaakt te worden dat deze vrijheid resulteert in willekeur, ondoorzichtige regelgeving en ondoelmati­ge eisen op provincieniveau. Misbruik van deze bevoegd­heid dient te worden voorkomen. Toegespitst op de kavel­ruil betekent dit mijns inziens terughoudendheid ten aanzien van het aantal aanvullende eisen en voorwaarden en de in­houd ervan, aangezien deze mogelijk een verlammende wer­king kunnen hebben op de toepassing van het instrument ka­velruil. &#13;
De objectieve verbeteringseis &#13;
Wiltink wijdt vervolgens een groot deel van zijn bijdrage aan het vervallen van de objectieve verbeteringseis. Volgens hem lijkt het vervallen van deze eis op centraal niveau voor­al een praktische keuze te zijn, aangezien centrale inhoude­lijke toetsing door de rijksoverheid niet meer past binnen de decentralisatiegedachte die een belangrijk uitgangspunt vormt van de WILG. Mede gezien de bewoordingen van de Minister in zijn brief d.d. 8 september 2006 en de gevolgen daarvan voor de kavelruilpraktijk betwijfel ik of deze con­clusie geheel juist is. De bewoordingen van de brief zijn im­mers duidelijk en niet voor meerdere uitleg vatbaar: voor de ruilverkaveling bij overeenkomst leidt de doelstelling van art. 16 WILG niet tot een zelfstandige toets. &#13;
Natuurlijk gelden deze bewoordingen enkel voor het civiel­rechtelijke traject en zijn de provincies, zo stelt de Minis­ter ook verderop in dezelfde brief, volledig vrij om voor het subsidietraject aanvullende eisen te stellen (hetgeen Wiltink ook meermaals terecht opmerkt), maar het vervallen van een dergelijke (basis)eis op (weliswaar) civielrechtelijk gebied raakt wel het wezen van de kavelruil en kan mijns inziens niet (enkel) worden gekwalificeerd als een overwegend praktische keuze. Het betreft hier een fundamentele keuze, die een ingrijpende beleidswijziging inhoudt ten opzichte van alle voorgaande wettelijke regelingen van de kavelruil. Deze beleidswijziging is deels het gevolg van de decentrali­satie onder de WILG (en is daarmee een praktische keuze te noemen), maar kan hier niet geheel aan worden toegeschre­ven. Daarmee doet men de argumentatie en belangenafwe­ging van de Minister tekort. De objectieve verbeteringseis is volgens de Minister in de huidige tijd kennelijk van zo’n gering belang, dat een kavelruil ook zonder dat voldaan is aan deze eis civielrechtelijk in orde is en daarmee automa­tisch in aanmerking komt voor de fiscale faciliteit, zijnde de vrijstelling van overdrachtsbelasting. De ‘hoofdprijs’ kan dus in de wacht worden gesleept zonder dat voldaan is aan deze eis, terwijl de ‘troostprijs’ (de subsidie) mogelijk niet kan worden verkregen. Dit geldt mutatis mutandis uiteraard voor elke bovenwettelijke eis die op provincieniveau ge­steld wordt, maar de objectieve verbeteringseis heeft, in te­genstelling tot alle andere eisen en voorwaarden, tot 1 janua­ri 2007 altijd deel uitgemaakt van het wettelijk kader van de kavelruil en heeft daardoor een andere status dan alle andere eisen. Het schrappen van deze eis uit het wettelijke systeem zou op zijn minst enige reflexwerking moeten hebben gehad richting de provincies. &#13;
De provincies zouden bij het opstellen van de diverse subsi­dieverordeningen eenzelfde afweging moeten maken als de Minister op 8 september 2006 deed: is (her)invoering van een objectieve verbeteringseis binnen de kaders van sub­sidiëring van een kavelruilproject opportuun en proportio­neel? Wiltink is van mening dat dit inderdaad het geval is. Dit standpunt is zeer wel verdedigbaar, maar ik vraag mij ten diepste af of de diverse provincies überhaupt bij het op­stellen van de diverse subsidieverordeningen hebben nage­dacht over de wenselijkheid van de objectieve verbeterings­eis (hetzelfde geldt, deze lijn doortrekkend, voor alle andere aanvullende eisen en voorwaarden). Het gevoel bekruipt mij dat deze exercitie door de provincies niet of in ieder geval niet in voldoende mate is uitgevoerd. &#13;
Natuurlijk pleit ik niet voor een eenmalige bezinning op de inhoud en omvang van de bovenwettelijke eisen: provincies zouden hun subsidieverordeningen idealiter moeten onder­werpen aan een continu proces van evaluatie en, indien no­dig, herijking en herformulering. Telkens zullen daarbij de gevolgen voor de effectiviteit en toepasbaarheid van de ka­velruil in het oog moeten worden gehouden. Net zoals de Minister op 8 september 2006 tot andere inzichten kwam, kunnen ook provincies op enig moment tot de conclusie ko­men dat het draagvlak voor een objectieve verbeterings­eis onvoldoende is en dat overgegaan dient te worden tot schrapping of afzwakking van deze eis. &#13;
Provinciegrensoverschrijdende bedrijfsverplaat­sing &#13;
Het stemt mij tevreden dat Wiltink mijn kritiek inzake de subsidiëring van provinciegrensoverschrijdende kavelruil deelt. Het feit dat iedere provincie hier een solitair beleid voert, zonder dat er afspraken met aangrenzende provincies gemaakt worden, vormt een fundamenteel probleem. Op dit terrein zie ik een coördinerende taak voor de centrale over­heid. Indachtig het motto ‘Centraal wat moet, decentraal wat kan’ zal de centrale overheid de provincies dienen te ver­plichten afspraken te maken over de subsidiëring van pro­vinciegrensoverschrijdende kavelruilen. De suggestie van Wiltink om de subsidieaanvraag voor het gehele project in te dienen bij de provincie waarbinnen het grootste gedeelte van de in de kavelruil betrokken gronden gelegen is, is een goe­de. De deelnemende partijen dienen te allen tijde te weten bij welke provincie ze de subsidieaanvraag kunnen indienen. Vervolgens is het aan de betrokken provincies om onderling tot verrekening van de uitbetaalde subsidie over te gaan. &#13;
Vervolgens stelt Wiltink dat de onuitvoerbaarheid van de provinciegrensoverschrijdende kavelruil wel meevalt, ge­zien het feit dat de ‘hoofdprijs’, in de vorm van de vrijstel­ling van overdrachtsbelasting, ondanks de afwezigheid van de (provinciale) subsidie, nog steeds te verkrijgen is. Dit is natuurlijk waar, maar gezien de ‘verkoopbaarheid’ van pro­vinciegrensoverschrijdende kavelruil richting de praktijk is afwezigheid van subsidie een erg vreemde consequentie. Hoe maak je deelnemers aan een dergelijk grensoverschrij­dend kavelruilproject duidelijk dat, hoewel de kavelruil de inhoudelijke toets van beide provincies op alle punten kan doorstaan, de subsidie toch niet verkregen kan worden, juist omdat de kavelruil een grensoverschrijdend karakter heeft? &#13;
Conclusie &#13;
Ik ben verheugd dat Wiltink de moeite heeft genomen om inhoudelijk te reageren op mijn artikel. In een goed opge­steld stuk heeft hij met inhoudelijke argumenten laten zien dat er over diverse kwesties binnen de kavelruil verschillend gedacht kan worden. Ik heb getracht in mijn reactie op de­zelfde open manier en eveneens met inhoudelijke argumen­ten aan te tonen dat een andere zienswijze op diverse terrei­nen zeer wel mogelijk is. &#13;
De beschreven verschillen laten echter onverlet dat zo­wel Wiltink als ik grote voorstanders zijn van de kavelruil als landinrichtingsinstrument. Onze bijdragen zijn geschre­ven vanuit een grote betrokkenheid en vakinhoudelijke in­teresse. Ondanks de verschillen van inzicht op diverse pun­ten is er eensgezindheid op het belangrijkste punt: het nut en de noodzaak van de kavelruil. Ongeacht de exacte invulling van het juridische kader waarbinnen de kavelruil wordt ge­plaatst, is voortdurende aandacht voor en promotie van het landinrichtingsinstrument van groot belang. Reacties van praktijkdeskundigen als Wiltink dragen bij aan dit doel. &#13;
Ter afsluiting wil ik meegeven dat, vooral op het terrein van de provinciale subsidiëring, de verschillen van inzicht in de toekomst wellicht nopen tot het maken van een principië­le keuze op rijksniveau: gaan we op de huidige, gedecentra­liseerde koers verder of gaan we terug naar de situatie van voor 1-1-2007? Een grondige evaluatie van het ILG-systeem is gewenst, zo niet noodzakelijk. Het moge duidelijk zijn dat ik voorstander ben van (hernieuwde) gehele of gedeeltelij­ke centralisatie, althans van meer uniformiteit op provinciaal niveau. Maar het moge duidelijk zijn dat er ook andere me­ningen in het kavelruilveld te horen zijn, die zeer goed ver­dedigbaar zijn. &#13;
</content><legacyfootnotes>* Ing. J.W. Wiltink is coördinator bij de Stichting Bevorde­ring Kavelruil Gelderland.&#13;
1. Mr. J.W.A. Rheinfeld is werkzaam als juridisch adviseur bij Countus Accountants en Adviseurs. &#13;
</legacyfootnotes><footnotes><footnote/></footnotes><auteurs>ing. J.W. Wiltink&#13;
</auteurs><published>2011-01-01 00:00:00</published><modified>2011-01-01 00:00:00</modified><editiondate>2011-01-01</editiondate><htmlpath>https://denhollander.info/artikel/8946</htmlpath></article>
</articles></edition>