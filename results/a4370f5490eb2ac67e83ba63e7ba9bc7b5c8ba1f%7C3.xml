<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2017</searchword><id>14403</id><udhid>UDH:TvAR/14403</udhid><titel>Pacht en bedrijfsopvolging</titel><searchwords><searchword>TvAR 7/8/2017</searchword><searchword>UDH:TvAR/14403</searchword></searchwords><attachments><attachment><name>19280.pdf</name><extention>pdf</extention><url>https://denhollander.info/download/19280/ci</url></attachment></attachments><inleiding>&lt;p&gt;Bedrijfsopvolging in het geval van pacht kan in verband worden gebracht met de regeling van art. 7:366 BW met betrekking tot erfopvolging, die van art. 7:363 BW met betrekking tot indeplaatsstelling en ten slotte met die van art. 7:364 BW over medepacht. Het begrip ‘bedrijfsopvolging’ komt in deze bepalingen als zodanig niet voor. Intussen lijkt het mogelijk maken van bedrijfsopvolging binnen familiebedrijven wel de achtergrond van deze regelingen te vormen. Wat als van bedrijfsopvolging in deze zin geen sprake is? In hoeverre kan die omstandigheid toch een rol spelen?&lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;Iedereen die het pachtrecht enigszins intensief beoefent, weet het: het is van groot belang dat een voorgenomen bedrijfsopvolging tijdig wordt geregeld. De pachter is immers verplicht het gepachte persoonlijk te gebruiken (door de rechtspraak afgeleid uit goed pachterschap, art. 7:347 BW) en onderverpachting zonder toestemming van de verpachter is niet toegestaan (art. 7:355 BW). Laat een pachter de bedrijfsvoering ‘zomaar’ aan een bedrijfsopvolger over, dan riskeert hij daarmee ontbinding (art. 6:265 jo. 7:376 BW) of beëindiging van de pachtovereenkomst (art. 7:369 jo. 7:370 lid 1 onder b BW).&lt;/p&gt;&lt;p&gt;Wordt met de verpachter over de bedrijfsopvolging overeenstemming bereikt, dan levert dat een overeenkomst van contractsoverneming op en volgens de heersende leer ook een pachtwijzigingsovereenkomst.[2] Ik wijs er terzijde op dat dit laatste door Huizingh, in haar eind 2016 verdedigde proefschrift, wordt bestreden.[3] In haar opvatting levert een wijziging van de pachtovereenkomst waarbij alleen de persoon van de pachter wordt vervangen, maar de inhoud van die overeenkomst voor het overige ongewijzigd blijft, wel contractsoverneming op, maar niet tevens een pachtwijzigingsovereenkomst. Het belang van deze discussie is uiteraard dat alleen als sprake is van een pachtwijzigingsovereenkomst, die overeenkomst ter goedkeuring naar de grondkamer moet worden gezonden (art. 7:318 BW). &lt;/p&gt;&lt;p&gt;Kunnen partijen het over een voorgenomen bedrijfsopvolging niet eens worden, dan is uiteraard ten volle aan de orde de vraag aan de hand van welke criteria het geschil dient te worden beslist. Uiteraard kan ik in de mij toegemeten tijd van tien minuten een en ander niet uitputtend uiteenzetten. Ik verwijs naar mijn bewerking van het Asserdeel over de pacht.[4] Vandaag wil ik er slechts een paar kwesties uitnemen.&lt;/p&gt;&lt;h3&gt;2. Erfopvolging&lt;/h3&gt;&lt;p&gt;Algemeen wordt betreurd dat we afscheid hebben genomen van het stelsel van art. 54 Pachtwet. Dat is, denk ik, terecht. De huidige regeling is in diverse opzichten ongelukkig. Niet het onbelangrijkste probleem is dat het huidige art. 7:366 BW, anders dan de regelingen van indeplaatsstelling en medepacht, niet een kring van opvolgers benoemt, die de verpachter in beginsel heeft te accepteren. Alles is nu overgelaten aan de regel van art. 7:366 lid 3 BW, volgens welke de verpachter ingeval er meerdere erfgenamen zijn, verplicht is mee te werken aan toedeling aan een van hen, tenzij hij tegen een of meer van de aangewezenen redelijke bezwaren heeft. De wetsgeschiedenis zegt dat bij de vraag of bezwaren redelijk zijn, mede mag worden gelet op de omstandigheid dat een erfgenaam niet behoort tot de kring van personen voor wie indeplaatsstelling en medepacht mogelijk is . Volgens de wetgever leidt dit ertoe dat er tussen oud en nieuw recht geen wezenlijk verschil is.[5] De kenners van het pachtrecht weten het: het is een vast patroon in de totstandkomingsgeschiedenis van de regeling van de pacht in het BW, dat de wetgever een ander criterium in de wet neerlegt dan de Pachtwet bevatte, maar tegelijk doet alsof er geen verschil is. Dat stelt ons geregeld voor lastige vragen. Wat betreft de kwestie waarover we het nu hebben, heeft het hof ervan gemaakt dat de betekenis van de bedoelde mededeling van de wetgever niet is dat een verpachter steeds iedere toedeling aan een erfgenaam buiten de kring van personen voor wie indeplaatsstelling of medepacht mogelijk zou zijn geweest, blokkeren kan, wel dat de vraag of de erfgenaam al dan niet tot die kring behoort een gezichtspunt is.[6] Ik meen dat dit niet anders kon. Indien de wetgever een hard criterium zou hebben bedoeld, in die zin dat een erfgenaam die niet tot de bedoelde kring behoort, steeds door de verpachter kan worden geblokkeerd, had hij dat moeten opschrijven. Het is niet aan de rechter om een criterium aan de wet toe te voegen. Wel kan en moet hij bij de toepassing van het wel in de wet neergelegde criterium, rekening houden met de maatschappelijke context en uiteraard ook met de totstandkomingsgeschiedenis van de wet. Welnu, het criterium volgens welke de rechter toetst of de bezwaren van een verpachter redelijk zijn of niet, biedt alle ruimte om ook rekening te houden met de vraag of een erfgenaam behoort tot de kring van personen voor wie indeplaatsstelling of medepacht mogelijk zou zijn geweest. Maar bij de redelijkheid zal tegelijk ook op meer moeten worden gelet, in beginsel op alle omstandigheden van het geval.&lt;/p&gt;&lt;p&gt;Uiteraard kunnen de bezwaren van een verpachter ook zien op de landbouwkundige kwaliteiten van de erfgenaam aan wie de gezamenlijke erfgenamen de rechten en verplichtingen uit de pachtovereenkomst willen toedelen. Voor dat geval heeft het hof eveneens aansluiting gezocht bij de criteria voor indeplaatsstelling en medepacht, door te toetsen of de aangewezen erfgenaam voldoende waarborgen biedt voor een behoorlijke bedrijfsvoering (art. 7:363 lid 5 BW).[7] In hetzelfde arrest heeft het hof bovendien getoetst aan het criterium of sprake is van bedrijfsmatige landbouw (art. 7:312 BW). Ook dat is in feite een verbinding tussen wat in geval van bedrijfsopvolging bij leven geldt en het geval van erfopvolging, want sinds het bekende arrest Van Boetzelaer/Weenink[8] geldt ook in geval van indeplaatsstelling dat een voorgenomen wijze van exploitatie die niet valt binnen de definitie van landbouw, aan de opvolging in de weg staat.&lt;/p&gt;&lt;p&gt;Art. 7:366 lid 3 BW veronderstelt dat er meerdere erfgenamen zijn. Als er slechts één erfgenaam is, is toedeling uiteraard niet aan de orde. Daarmee lijkt een verpachter op het eerste gezicht ook niets tegen een dergelijke opvolging te kunnen ondernemen. Deze eigenaardigheid van de huidige wettelijke regeling kan opzettelijk worden ingezet om bedrijfsopvolging mogelijk te maken door een persoon voor wie indeplaatsstelling of medepacht nooit zou hebben kunnen worden gevorderd. De pachter kan bij testament bijvoorbeeld een buurman, broer of verre neef als erfgenaam aanwijzen, eventueel onder toekenning van legaten aan de personen die zonder testament erfgenaam zouden zijn geweest, ter grootte van hun wettelijke erfdeel. En het valt zelfs niet uit te sluiten dat de bedoelde buurman, broer of neef bereid is om voor deze erfstelling een tegenprestatie te voldoen, hetzij boven hetzij onder tafel. Als ik me wat onaardig uitdruk, noem ik dit ‘misbruik van testamentair erfrecht’. &lt;/p&gt;&lt;p&gt;Kan de verpachter hiertegen niets ondernemen? Volgens de Memorie van Toelichting kan de verpachter ontbinding van de pachtovereenkomst vorderen op grond van art. 6:258 BW ingeval door de dood van de pachter een nieuwe, onvoorziene situatie ontstaat.[9] Mijns inziens kan het zojuist bedoelde geval dat bij testament iemand als erfgenaam is aangewezen van buiten de kring waarvoor indeplaatsstelling of medepacht mogelijk was, inderdaad onder art. 6:258 BW worden gebracht. Ik bedoel natuurlijk niet dat iedere erfopvolging door een persoon van buiten de kring waarvoor indeplaatsstelling of medepacht mogelijk is, steeds een grond voor ontbinding oplevert. De wetgever heeft er nu eenmaal voor gekozen om in het geval van het overlijden van de pachter in beginsel bij het erfrecht aan te sluiten. Maar tegelijk behoren we onder ogen te zien dat de wetgever met de regeling van art. 7:366 BW in de eerste plaats de bescherming van het eigen familiebedrijf van de pachter op het oog heeft gehad en niet de versterking van ándere landbouwbedrijven. In de context van het oorspronkelijke pachtrecht, waarin er naast reguliere pacht geen andere pachtvormen bestonden, was mogelijk verdedigbaar dat iedere voortzetting van de pacht door erfopvolging is toe te juichen. De context van het huidige pachtrecht is echter anders. Aan de verpachter is niet goed te verkopen dat hij door wat hij zal ervaren als een truc van de pachter, namelijk diens testament, met een nieuwe reguliere pachter komt te zitten, die het bedrijf van de pachter in het geheel niet voortzet, maar in plaats daarvan het gepachte aan zijn bedrijf toevoegt, mogelijk een bedrijf dat op geruime afstand van de pachtgronden is gelegen. Kortom, mijns inziens zal relatief gemakkelijk aan de maatstaf van art. 6:258 BW voldaan zijn, omdat de bedrijfsopvolging door de buurman, broer of neef veelal niet zal kunnen gelden als in de overeenkomst verdisconteerd.&lt;/p&gt;&lt;p&gt;Aan toepassing van art. 6:258 BW staat niet in de weg dat de wet aan de erfopvolging het rechtsgevolg verbindt dat de pachtovereenkomst met de erfgenaam wordt voortgezet. Ook een op grond van de wet ingetreden situatie kan mijns inziens een onvoorziene omstandigheid zijn in de zin van het artikel. En belangrijker: de wetgever denkt er ook zo over. Vergelijk de Memorie van Toelichting.&lt;/p&gt;&lt;p&gt;Ten slotte nog wat over de aanwijzing van een bedrijfsopvolger bij legaat. De uitvoering van zo’n legaat veronderstelt contractsoverneming (art. 6:159 BW), zodat de verpachter het in zijn macht heeft om medewerking te weigeren. Uiteraard is ook hier het debat mogelijk of zo’n weigering redelijk is of niet, maar indien een buurman of (verre) neef bij het legaat is aangewezen, zal de verpachter dat pleit waarschijnlijk relatief gemakkelijk kunnen winnen.&lt;/p&gt;&lt;h3&gt;3. Indeplaatsstelling en medepacht&lt;/h3&gt;&lt;p&gt;Over indeplaatsstelling en medepacht is heel veel te zeggen. Vandaag beperk ik mij tot enkele actualiteiten. Daarbij zal blijken dat ook bij indeplaatsstelling en medepacht de vraag zich voordoet of het acceptabel is dat het gepachte in feite aan een ander bedrijf wordt toegevoegd (in plaats van het gewone geval, waarin de voorgestelde pachter het bedrijf van de pachter overneemt).&lt;/p&gt;&lt;p&gt;Het is welbekend dat bij de toets of de verplichte afwijzingsgrond van art. 7:363 lid 5 BW zich voordoet, dus de vraag of de pachter (niet) voldoende waarborgen voor een behoorlijke bedrijfsvoering biedt, wordt gelet op de opleiding en ervaring van de voorgestelde pachter. Maar ook de overige omstandigheden van het geval spelen een rol. Volgens het hof in het arrest Kuiper/Kuiper[10] behoeft de lat niet steeds even hoog te worden gelegd. Of een voorgestelde pachter voldoende waarborgen biedt, is dus geen objectieve maatstaf, maar moet worden bezien tegen de achtergrond van de concrete rechtsverhouding. In het besliste geval werd die rechtsverhouding reeds decennialang overschaduwd door een geschil over de verdeling van de nalatenschap van de ouders van partijen. Onder meer die omstandigheid leidde ertoe dat de vordering tot het aanstellen van een medepachter werd toegewezen, hoewel de voorgestelde medepachter niet dezelfde maat had als in andere gevallen vereist zou zijn geweest. Ik verwijs verder naar het arrest voor de feitelijke omstandigheden die het hof tot deze beslissing hebben gebracht.&lt;/p&gt;&lt;p&gt;In de zaak Talsma/Van der Bos[11] heeft het hof verhelderd dat in geval van medepacht de voorgestelde pachter niet klaar behoeft te zijn voor een zelfstandige exploitatie van het bedrijf, maar wel de potentie moet hebben die voor een zelfstandige exploitatie nodig is, dit laatste ook met het oog op de mogelijkheid dat de zittende pachter plotseling wegvalt. Wat betreft die eventualiteit mag ook worden gerekend met de tijdelijke hulp van anderen, waarover de voorgestelde pachter in dat geval redelijkerwijs zal kunnen beschikken, zoals in het besliste geval de hulp van zijn moeder (naast de pachter actief in het bedrijf) en een buurman waarmee al jarenlang intensief werd samengewerkt.&lt;/p&gt;&lt;p&gt;Is toelaatbaar dat de voorgestelde pachter enkel beoogt het gepachte toe te voegen aan zijn eigen agrarisch bedrijf, of is voor toewijzing van een vordering tot indeplaatsstelling vereist dat de voorgestelde pachter in eigenlijke zin het bedrijf van de zittende pachter wenst voort te zetten? De wet gaat eenvoudig uit van een opvolging van de pachter in de pachtovereenkomst en stelt geen nadere eisen. Wel zal, zo meen ik, in het kader van de afweging naar billijkheid zoals die door art. 7:363 lid 3 BW wordt voorgeschreven, een rol kunnen spelen dat van een voortzetting van het bedrijf van de zittende pachter geen sprake is en dat de voorgestelde pachter slechts vergroting van zijn eigen bedrijf nastreeft. Mijn gedachte is dus dat indeplaatsstelling minder snel billijk zal zijn indien het de bedoeling van de voorgestelde pachter het gepachte aan zijn eigen bedrijf toe te voegen dan in het geval dat de wetgever mijns inziens vooral op het oog heeft gehad, namelijk de voortzetting van het bedrijf van de pachter door een bedrijfsopvolger.&lt;/p&gt;&lt;p&gt;Eventueel is iets anders te lezen in het recente arrest van het hof in de zaak van De With/Stichting Sint Anthony Gasthuis.[12] Het hof overweegt in dat arrest dat ‘anders dan besloten ligt in de vordering tot medepacht/indeplaatsstelling’ van opvolging in het bedrijf van de pachter geen sprake was. In de zaak kwam het hof echter reeds op andere gronden tot afwijzing van de vordering van de pachter, omdat het de reconventionele vordering van de verpachter tot ontbinding toewijsbaar achtte; de aangehaalde overweging staat in de sleutel van de vraag of de tekortkoming de ontbinding rechtvaardigde. Ik vermeld nog dat het arrest van het hof als relevante omstandigheid benoemt dat de verpachter had aangevoerd jonge zittende pachters in de streek te hebben die eveneens bedrijfsvergroting nastreefden. Ook vanwege dit laatste ben ik geneigd in het arrest niet te lezen dat het hof aan de wettelijke vereisten voor indeplaatsstelling een vereiste heeft toegevoegd, namelijk dat sprake is van échte bedrijfsopvolging. Dat jonge, zittende pachters dichterbij belang hebben bij de grond, is immers bij uitstek een omstandigheid die in het kader van een beslissing naar billijkheid kan worden meegewogen. &lt;/p&gt;&lt;h3&gt;4. Ten slotte nog&lt;/h3&gt;&lt;p&gt;Ik keer nog even terug naar het geval van erfopvolging. We hebben gezien dat als erfopvolging ertoe leidt dat het gepachte bij een persoon terecht komt die niet behoort tot de kring waarvoor indeplaatsstelling of medepacht mogelijk is, dit een rol speelt. In de eerste plaats bij de beoordeling van de redelijkheid van de bezwaren van de verpachter tegen toedeling, maar in het geval er slechts één erfgenaam is, in de tweede plaats via de band van art. 6:258 BW. Het ligt voor de hand dat de omstandigheid dat niet sprake is van eigenlijke bedrijfsopvolging, maar dat de erfopvolging ertoe leidt dat het gepachte aan een ander bedrijf wordt toegevoegd, op vergelijkbare wijze van belang zal kunnen zijn. De bezwaren van de verpachter tegen toedeling zullen sneller redelijk zijn indien het gepachte aan een ander bedrijf wordt toegevoegd, dan wanneer de erfopvolging het resultaat heeft wat de wetgever in de eerste plaats heeft beoogd, namelijk de instandhouding van het familiebedrijf van de pachter. Ook zal de omstandigheid dat het gepachte aan een ander bedrijf wordt toegevoegd, kunnen bijdragen tot het oordeel dat sprake is van onvoorziene omstandigheden in de zin van art. 6:258 BW. &lt;/p&gt;</content><legacyfootnotes/><footnotes><footnote>1 Lodewijk Valk is advocaat-generaal bij de Hoge Raad der Nederlanden. Dit artikel is een bewerking van een inleiding bij gelegenheid van de jaarvergadering van de Vereniging voor Agrarisch Recht op 12 mei 2017. Tot zomer 2016 was de auteur voorzitter van de pachtkamer van het Gerechtshof Arnhem-Leeuwarden. Een deel van de in deze bijlage besproken arresten van het hof zijn mede door hem gewezen.</footnote><footnote>2 Asser/Snijders &amp; Valk 2016/328.</footnote><footnote>3 M. Huizingh, &lt;span class="italic"&gt;Contractsoverneming&lt;/span&gt;, diss. Nijmegen, Deventer: Wolters Kluwer 2016, p. 55 e.v.</footnote><footnote>4 Asser/Snijders &amp; Valk 7-III 2016/244 e.v. over erfopvolging en hoofdstuk 5 van dat boek over indeplaatsstelling en medepacht.</footnote><footnote>5 MvT, &lt;span class="italic"&gt;Kamerstukken II&lt;/span&gt; 2005/06, 30448, nr. 3, p. 25.</footnote><footnote>6 Hof Arnhem 29 maart 2011, &lt;span class="italic"&gt;LJN&lt;/span&gt; ????, &lt;span class="italic"&gt;TvAR &lt;/span&gt;2012/5711 m.nt. E.H.M. Harbers (Gemeente Schinnen/Budé).</footnote><footnote>7 Hof Arnhem 15 januari 2013, &lt;span class="italic"&gt;LJN&lt;/span&gt; LY9347, &lt;span class="italic"&gt;TvAR&lt;/span&gt; 2014/5715 m.nt. G.M.F. Snijders (Koeckhoven/Geertsema).</footnote><footnote>8 Hof Arnhem 12 mei 2009, &lt;span class="italic"&gt;LJN &lt;/span&gt;BI4361, &lt;span class="italic"&gt;TvAR&lt;/span&gt; 2009/5535 m.nt. G.M.F. Snijders (Van Boetzelaer/Weenink).</footnote><footnote>9 MvT, &lt;span class="italic"&gt;Kamerstukken II&lt;/span&gt; 2005/06, 30448, nr. 3, p. 26.</footnote><footnote>10 Hof Arnhem- Leeuwarden 10 november 2015, ECLI:NL:2015:8441, &lt;span class="italic"&gt;TvAR&lt;/span&gt; 2016/5827 m.nt. B. Nijman (Kuiper/Kuiper).</footnote><footnote>11 Hof Arnhem-Leeuwarden 24 mei 2016, ECLI:NL:GHARL:2016:4018, &lt;span class="italic"&gt;TvAR&lt;/span&gt; 2017/5871 m.nt. E.H.M. Harbers (Talsma/Van de Bos).</footnote><footnote>12 Hof Arnhem-Leeuwarden 20 september 2016, ECLI:NL:GHARL:2016:7554, &lt;span class="italic"&gt;TvAR&lt;/span&gt; 2017/5869 m.nt. B. Nijman (De With/Stichting Sint Anthony Gasthuis).</footnote></footnotes><auteurs>mr. W.L. Valk</auteurs><published>2017-08-21 11:59:07</published><modified>2017-08-22 10:22:20</modified><editiondate>2017-08-21</editiondate><htmlpath>https://denhollander.info/artikel/14403</htmlpath></article>
</articles></edition>