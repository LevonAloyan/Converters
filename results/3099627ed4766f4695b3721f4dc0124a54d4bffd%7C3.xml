<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1991</searchword><id>6195</id><udhid>UDH:TvAR/6195</udhid><titel>De pachtbeheersovereenkomst</titel><searchwords><searchword>TvAR 4/1991</searchword><searchword>UDH:TvAR/6195</searchword></searchwords><attachments><attachment><name>1991_nr 4_Artikel_Hoog.pdf</name><extention>pdf</extention><url>https://denhollander.info/download/5989/ci</url></attachment></attachments><inleiding>1. INLEIDING&#13;
Bij Koninklijke Boodschap van 30 juni 1988 is bij de Tweede Kamer een wetsontwerp&#13;
tot wijziging van de Natuurbeschermingswet en de Pachtwet ingediend.1 Het wetsontwerp&#13;
komt in de plaats van het oorspronkelijke voorontwerp Wet Beheer Landbouwgronden,&#13;
dat is ingetrokken. Het doel van de thans voorgestelde wijzigingen is primair&#13;
het geven van een wettelijke grondslag aan vergoedingen ter zake van beheersovereenkomsten&#13;
binnen bepaalde aangewezen gebieden, waarbij onder een beheersovereenkomst&#13;
in dit kader dient te worden verstaan de overeenkomst, waarbij de&#13;
agrarisch ondernemer zich verplicht tegen vergoeding zijn bedrijfsvoering af te stemmen&#13;
op het beheer van natuur en landschap.&#13;
Een ander met de wijzigingen beoogd doel is het vergroten van de mogelijkheden om&#13;
pachters te betrekken bij reservaatsbeheer en beheer vanuit een oogpunt van natuur- en&#13;
landschapsbescherming gevoelige gebieden.&#13;
De voorstellen hebben zowel een publiekrechtelijk als privaatrechtelijk karakter.&#13;
Over de publiekrechtelijke aspecten is reeds een aantal publikaties verschenen.2 De&#13;
privaatrechtelijke kant, de wijziging van de wettelijke regeling van de relatie pachterverpachter,&#13;
lijkt tot op heden wat minder aanleiding tot commentaar te hebben gegeven.&#13;
Op zich is dat verwonderlijk, aangezien de inhoud van deze wettelijke regeling bepalend&#13;
zal zijn voor de mate waarin pachters bereid zullen zijn vrijwillig in te stemmen met&#13;
beperkingen in de bedrijfsvoering ten behoeve van natuur- en landschapsbeheer. Voor&#13;
zover de voorgestelde wijzigingen tot gevolg hebben dat pachters kunnen worden&#13;
gedwongen met beheersbeperkingen akkoord te gaan, is er alleszins reden het thans&#13;
voorliggende voorstel nader te beschouwen. In dit artikel staan de voorgestelde&#13;
wijzigingen van de wettelijke regeling van de relatie pachter - verpachter derhalve&#13;
centraal.</inleiding><content>2. DE HUIDIGE PACHTWET&#13;
De pachtovereenkomst wordt beheerst door de Pachtwet, die een groot aantal&#13;
dwingendrechtelijke bepalingen kent, zowel formele als materiële. Er is derhalve&#13;
slechts sprake van een zeer beperkte contractsvrijheid tussen partijen. De&#13;
contractsvrijheid tussen pachter en verpachter wordt inhoudelijk - voor zover hier van belang - met name beperkt door art. 5 lid 1b van de Pachtwet, dat bepaalt dat de&#13;
grondkamer de pachtovereenkomst goedkeurt, tenzij de overige verplichtingen, voor de&#13;
pachter uit de overeenkomst voortvloeiende, als buitensporig moeten worden beschouwd,&#13;
waarbij met het begrip 'overige' wordt bedoeld andere verplichtingen dan het&#13;
betalen van de pachtprijs.&#13;
Het criterium, dat de Centrale Grondkamer hanteert bij de beoordeling of er sprake&#13;
is van buitensporige verplichtingen, is dat er tegen voorschriften omtrent de wijze van&#13;
gebruik van het land geen bezwaar is, mits deze niet te ver gaan en de tegenprestatie in&#13;
een redelijke verhouding staat tot het toegestane gebruik.3 De Centrale Grondkamer stelt&#13;
overigens wel als voorwaarde, dat het algemeen belang de voorschriften moet rechtvaardigen.&#13;
Daartoe kan aanleiding zijn indien aannemelijk is, dat het gebied waartoe het&#13;
gepachte behoort een natuurwetenschappelijke, landschappelijke en/of cultuurhistorische&#13;
waarde heeft. Er lijkt bij de toetsing van pachtovereenkomsten overigens een&#13;
tendens waarneembaar om gebruiksbeperkingen minder snel als buitensporig beding&#13;
aan te merken dan in het verleden wel gebeurde.&#13;
De conclusie lijkt gerechtvaardigd, dat onder de huidige Pachtwet het opnemen van&#13;
gebruiksbeperkingen in pachtovereenkomsten mogelijk is, zij het niet in onbeperkte&#13;
mate. Met name geldt dit ten aanzien van de omvang van de aan de pachter opgelegde&#13;
verplichtingen. Toepassing van het door de Centrale Grondkamer geformuleerde&#13;
criterium, dat de tegenprestatie in redelijke verhouding moet staan tot het toegestane&#13;
gebruik, brengt met zich mee, dat de omvang van de verplichtingen begrensd wordt door&#13;
de geldelijke waardering daarvan: deze kan in feite niet meer dan de op grond van het&#13;
Pachtnormenbesluit hoogst toelaatbare pachtprijs bedragen. Zouden de gebruiksbeperkingen&#13;
op een bedrag gewaardeerd moeten worden, dat hoger dan de hoogst&#13;
toelaatbare pachtprijs is, dan zou er voor het hogere gedeelte sprake zijn van een&#13;
wettelijk verboden tegenprestatie. Aldus beschouwd dienen de gebruiksbeperkingen te&#13;
worden gekwalificeerd als een bijzondere vorm van tegenprestatie voor het gebruik van&#13;
het pachtobject.&#13;
3. HET WIJZIGINGSVOORSTEL&#13;
Het wijzigingsvoorstel ten aanzien van de Pachtwet valt in twee onderdelen uiteen:&#13;
wijziging en aanvulling van de huidige bepalingen betreffende buitensporige verplichtingen&#13;
en pachtprijs voorzover het gepachte is gelegen in een door de minister van&#13;
Landbouw en Visserij aan te wijzen gebied, en bijzondere bepalingen met betrekking&#13;
tot verpachtingen binnen reservaten.&#13;
De belangrijkste inhoudelijke bepaling ten aanzien van pachtovereenkomsten in de&#13;
door de minister aangewezen gebieden is verwoord in het nieuw toegevoegde lid 10 van&#13;
art. 5:&#13;
'Onverminderd het bepaalde in paragraaf 3 van hoofdstuk II worden in pachtovereenkomsten&#13;
betrekking hebbend op een hoeve of los land gelegen in gebieden die door onze minister, gehoord een bij algemene maatregel van bestuur aan te wijzen&#13;
instantie, op verzoek van de eigenaar zijn aangewezen, niet als buitensporige verplichting&#13;
aangemerkt, de verplichtingen:&#13;
a. die noodzakelijk zijn in verband met de instandhouding of ontwikkeling van de op&#13;
het land aanwezige waarden van natuur en landschap, mits zij inpasbaar zijn in de&#13;
agrarische bedrijfsvoering en&#13;
b. waarvoor bij de overeenkomst een vergoeding wordt bedongen.'&#13;
Voor pacht in reservaten wordt een regime gecreëerd, dat in belangrijke mate afwijkt van&#13;
het gewone pachtregime. De wettelijke regeling is neergelegd in de na art. 70 Pachtwet&#13;
op te nemen art. 70a tot en met 70e.&#13;
De grondslag van de wijziging wordt gevormd door art. 70b. Daarin wordt het volgende&#13;
bepaald:&#13;
' 1. In een pachtovereenkomst met betrekking tot een hoeve of los land gelegen in een&#13;
reservaat, kunnen een of meer verplichtingen worden opgenomen welke ten doel&#13;
hebben de opzet en de bedrijfsvoering te richten op het behoud van natuur en landschap.&#13;
2. Niet als buitensporige verplichtingen als bedoeld in art. 5, eerste lid, onderdeel b,&#13;
worden die verplichtingen aangemerkt:&#13;
a. die deel uitmaken van een pachtovereenkomst gesloten met betrekking tot door de&#13;
Staat of een bij koninklijk besluit aangewezen particuliere terreinbeherende natuur&#13;
beschermingsorganisatie in eigendom dan wel erfpacht verworven percelen, gelegen in&#13;
een reservaat,&#13;
b. die gewenst zijn in verband met de instandhouding of ontwikkeling van de op het land&#13;
aanwezige waarden van natuur en landschap en&#13;
c. waarvoor bij de overeenkomst een vergoeding wordt bedongen.'&#13;
Het begrip reservaat wordt gedefinieerd in art. 70a:&#13;
'In deze paragraaf wordt verstaan onder «reservaat» een gebied waar de eigendom dan&#13;
wel de erfpacht van landbouwgronden door de Staat of bij koninklijk besluit aangewezen&#13;
particuliere terreinbeherende natuurbeschermingsorganisaties is verworven en&#13;
waar een beheer gevoerd kan worden gericht op doeleinden van natuur- en&#13;
landschapsbehoud anders dan door middel van een daartoe te sluiten overeenkomst&#13;
betreffende het richten van de bedrijfsvoering van agrarische bedrijven op doeleinden&#13;
van natuur- en landschapsbehoud.'&#13;
De toepassing van art. 70b brengt automatisch met zich mee, dat de betreffende&#13;
pachtovereenkomst in afwijking van het bepaalde in art. 12 van de Pachtwet zowel voor&#13;
een hoeve als voor los land voor zes jaren geldt (art. 70c). De pachtovereenkomst wordt&#13;
telkens van rechtswege met zes jaren verlengd, tenzij een der partijen uiterlijk zes&#13;
maanden voor het einde van de lopende pachtovereenkomst aan de wederpartij bij&#13;
deurwaardersexploit of bij aangetekende brief heeft kennis gegeven dat zij verlenging&#13;
niet of niet onder dezelfde voorwaarden wenst (art. 70d lid 2). In de lijn van deze&#13;
bepaling worden de art. 36 tot en met 49a en art. 54 niet van toepassing verklaard (art. 70d lid 1). De pachter heeft derhalve niet slechts geen recht op verlenging, doch&#13;
evenmin op schadevergoeding op grond van de niet-verlenging van de pachtovereenkomst.&#13;
4 Hij heeft eveneens geen recht op indeplaatsstelling of benoeming van een&#13;
medepachter. Zowel de erfgenamen van de pachter als de verpachter hebben geen recht&#13;
om indeplaatsstelling of ontbinding van de pachtovereenkomst te vorderen na het&#13;
overlijden van de pachter.&#13;
Onder het huidige recht zijn zowel de pachter als de verpachter op grond van art. 33&#13;
bevoegd voor het verstrijken van een pachttermijn de grondkamer te verzoeken andere&#13;
bepalingen dan met betrekking tot de tegenprestatie te herzien. Het algemene criterium&#13;
voor de beoordeling van het verzoek is, of de bijzondere omstandigheden van het geval&#13;
daartoe aanleiding geven en noch het algemeen landbouwbelang, noch een redelijk&#13;
belang van de andere partij zich tegen inwilliging van het verzoek verzet. Ten aanzien&#13;
van pachtovereenkomsten waarbij toepassing is gegeven aan art. 10b geldt in afwijking&#13;
daarvan als enig criterium, dat de herziening gewenst is met het oog op de instandhouding&#13;
of ontwikkeling van de op het land aanwezige waarden van natuur of landschap&#13;
(art. 70e).&#13;
De beheersvergoeding en de relatie daarvan tot de pachtprijs worden geregeld in het&#13;
nieuw op te nemen art. 4a:&#13;
' 1. Onder pachtprijs wordt niet verstaan een vergoeding als bedoeld in art. 5, tiende lid,&#13;
onderdeel b, en in art. 70b, tweede lid, onderdeel c.&#13;
2. De vergoeding kan niet meer bedragen dan de pachtprijs, zoals opgenomen in een&#13;
door de grondkamer goedgekeurde pachtovereenkomst.&#13;
3. Bij algemene maatregel van bestuur worden nadere regelen vastgesteld ten aanzien&#13;
van de hoogst toelaatbare vergoeding.&#13;
4. Alvorens Ons de voordracht tot een algemene maatregel van bestuur wordt gedaan,&#13;
wordt de commissie beheer landbouwgronden als bedoeld in art. 30 van [de] Wet&#13;
Agrarisch Grondverkeer (Stb. 1981, 248) in de gelegenheid gesteld over het ontwerp&#13;
haar mening kenbaar te maken.'&#13;
Art. 4a is gezien zijn plaats in de Pachtwet een algemene bepaling, die zowel op&#13;
pachtovereenkomsten in aan te wijzen gebieden als op pachtovereenkomsten in reservaten&#13;
van toepassing is. Lid 1 moet aldus verstaan worden, dat de beheersvergoeding&#13;
en de pachtprijs twee afzonderlijke entiteiten zijn: het saldo van beide bedragen kan niet&#13;
als pachtprijs gelden.5&#13;
Van belang ten slotte is art. III van het wetsontwerp, dat bepaalt dat de daarin&#13;
opgenomen bepalingen tot wijziging van de Pachtwet niet van toepassing zijn op&#13;
pachtovereenkomsten, aangegaan voor het in werking treden van de bepalingen en&#13;
waarvan een schriftelijke pachtovereenkomst of een vonnis tot schriftelijke vastlegging&#13;
aan de grondkamer ter goedkeuring ingezonden wordt binnen één jaar na het in werking&#13;
treden van de bepalingen. 4. DE JURIDISCHE GEVOLGEN VAN HET WIJZIGINGSVOORSTEL&#13;
In de inleiding gaf ik reeds aan, dat het primaire doel van het wijzigingsvoorstel het&#13;
geven van een wettelijke basis is aan de thans in de praktijk gehanteerde beheersovereenkomsten.&#13;
In het voorstel is gekozen voor een integratie van pacht- en beheersovereenkomst.&#13;
De vraag is, hoe de aldus ontstane pachtbeheersovereenkomst juridisch&#13;
gekwalificeerd dient te worden.&#13;
De pachtovereenkomst wordt gekenmerkt door het in gebruik geven van een hoeve&#13;
of los land tegen een tegenprestatie. Als afgeleide van het gebruiksrecht kan worden&#13;
beschouwd de verplichting van de pachter het gepachte te onderhouden. De omvang van&#13;
de onderhoudsverplichting is weer van invloed op de hoogte van de geldelijke tegenprestatie&#13;
voor het gebruik.&#13;
Het belangrijkste kenmerk van de beheersovereenkomst is de verplichting van de&#13;
agrarisch ondernemer tot het verrichten van beheerswerkzaamheden, dan wel een&#13;
aanpassing van zijn bedrijfsvoering aan de eisen van natuur- en landschapsbeheer. Op&#13;
zich zal de beheersovereenkomst gevolgen hebben voor het gebruik van het gepachte,&#13;
doch zij staat daarmee niet onmiddellijk in verband.&#13;
De pachtbeheersovereenkomst voegt feitelijk twee los van elkaar staande overeenkomsten&#13;
samen tot één overeenkomst. Aldus ontstaat een gemengde overeenkomst. De&#13;
gevolgen daarvan kunnen onderscheiden worden volgens drie theoriën.6 Volgens de&#13;
theorie der analogische toepassing of van het contractus sui generis behoort de&#13;
overeenkomst, die de kenmerken van twee overeenkomsten vertoont, tot geen van deze&#13;
overeenkomsten, doch is zij in alle gevallen een contractus sui generis, waarop&#13;
voorzover daartoe aanleiding bestaat, de bepalingen van beide overeenkomsten kunnen&#13;
worden toegepast. Volgens de absorptietheorie dienen op de gemengde overeenkomst&#13;
uitsluitend de bepalingen van de overeenkomst, waarvan de kenmerken binnen de&#13;
combinatie overheersen, te worden toegepast. Volgens de combinatietheorie tenslotte&#13;
moeten de voor beide overeenkomsten geldende voorschriften rechtstreeks worden&#13;
toegepast.&#13;
Art. 1 lid 1d Pachtwet definieert de pachtovereenkomst als 'elke overeenkomst, in&#13;
welke vorm en onder welke benaming ook aangegaan, waarbij de ene partij zich&#13;
verbindt aan de andere partij tegen een voldoening van een tegenprestatie een hoeve of&#13;
los land in gebruik te verstrekken ter uitoefening van de landbouw'. De theorie van het&#13;
contract sui generis, die de gemengde overeenkomst, waarvan de pachtovereenkomst&#13;
een van de samenstellende overeenkomsten is, aan de werking van de Pachtwet onttrekt,&#13;
is in strijd met deze bepaling en voor deze gemengde overeenkomsten derhalve niet&#13;
aanvaardbaar.&#13;
De verhouding tussen de samenstellende overeenkomsten van de pachtbeheersovereenkomst,&#13;
de in sterke mate door dwingendrechtelijke regels beheerste pachtovereenkomst&#13;
enerzijds en de in beginsel niet door wettelijke regels beperkte&#13;
beheersovereenkomst anderzijds, brengt met zich mee, dat in geval van absolute&#13;
onverenigbaarheid van bepalingen van de beheersovereenkomst met de dwingendrechtelijke&#13;
bepalingen van de Pachtwet, de eersten buiten toepassing zullen moeten blijven. Voor zover daarvan geen sprake is, dan wel een splitsing van de overeenkomst&#13;
kan plaatsvinden, dienen de bepalingen van beide overeenkomsten te worden toegepast.&#13;
Uitgaande van deze criteria, is er in beginsel geen sprake van een onmogelijkheid van&#13;
de combinatie pachtovereenkomst en beheersovereenkomst. Beide overeenkomsten&#13;
staan evenwel niet geheel los van elkaar: het raakvlak tussen beide overeenkomsten&#13;
betreft het gebruik van het gepachte. Binnen de pachtbeheersovereenkomst zullen alle&#13;
gebruiksbepalingen, zowel de voorschriften als de beperkingen, onderhevig zijn aan de&#13;
werking van het criterium van art. 5 lid lb Pachtwet. Zoals ik reeds aangaf, is er onder&#13;
de huidige wettelijke regeling een beperkte vrijheid voor partijen gebruiksregulerende&#13;
beperkingen overeen te komen. Een volledige integratie van de beheersovereenkomst&#13;
in de pachtovereenkomst is onder de huidige wettelijke bepalingen niet mogelijk. Om&#13;
deze reden wordt ten aanzien van de door de minister aan te wijzen gebieden het nieuwe&#13;
art. 5 lid 10 en ten aanzien van reservaten art. 70b lid 2 toegevoegd, die art. 5 lid 1 b buiten&#13;
werking stellen.&#13;
Een direct gevolg van het in één gemengde overeenkomst opnemen van de pachtovereenkomst&#13;
en de beheersovereenkomst ligt op het gebied van de wanprestatie.&#13;
Wanprestatie van de pachter met betrekking tot het beheer kan in geval van een&#13;
zelfstandige beheersovereenkomst niet tot ontbinding van de pachtovereenkomst&#13;
leiden, tenzij de gepleegde wanprestatie ook wanprestatie in het kader van de pachtovereenkomst&#13;
oplevert.&#13;
In het geval van de pachtbeheersovereenkomst is wanprestatie ten aanzien van het&#13;
beheer wanprestatie ten aanzien van de pachtbeheersovereenkomst in zijn geheel. Het&#13;
gevolg daarvan is, dat schending van de beheersverplichting van de pachter onder&#13;
omstandigheden wel kan leiden tot ontbinding van de gehele pachtbeheersovereenkomst.&#13;
5. PACHTPRIJS EN BEHEERSVERGOEDING&#13;
Onder de huidige Pachtwet wordt de pachtprijs bepaald op grond van het Pachtnormenbesluit,&#13;
de algemene maatregel van bestuur als bedoeld in art. 3 lid 1 Pachtwet.&#13;
Voor de vaststelling van de beheersvergoeding is een zelfde systeem gekozen, neergelegd&#13;
in het nieuw op te nemen art. 4a.&#13;
De vraag is, hoe men de combinatie pachtprijs - beheersvergoeding moet beschouwen&#13;
tegen de achtergrond van het leerstuk van de gemengde overeenkomst. Enerzijds is&#13;
verdedigbaar, dat men beide vergoedingen ziet als één geheel: in dat geval zou het saldo&#13;
van beide vergoedingen bepalend zijn. Zou de beheersvergoeding de pachtprijs overtreffen,&#13;
dan zou er in feite geen sprake zijn van een tegenprestatie en derhalve eveneens&#13;
niet van een pachtovereenkomst. Anderzijds is verdedigbaar, dat een splitsing plaatsvindt&#13;
tussen pachtprijs en beheersvergoeding, waarbij beide naast elkaar een zelfstandig&#13;
onderdeel uitmaken van de pachtbeheersovereenkomst. In dat geval zou een feitelijk&#13;
negatief saldo geen invloed hebben op de formele status van de overeenkomst: ook&#13;
binnen de pachtbeheersovereenkomst is immers een tegenprestatie voor het gebruik van&#13;
het gepachte aanwijsbaar. Gezien het verschillende karakter van de samenstellende&#13;
pacht- en beheersovereenkomst ligt de benaderingswijze van de splitsing het meest voor de hand. De discussie daarover kan voor wat betreft de tegenprestatie evenwel achterwege&#13;
blijven, nu de wetgever zelf terzake een duidelijk standpunt inneemt: art. 4a lid&#13;
1 bepaalt, dat onder de pachtprijs niet wordt verstaan de beheersvergoeding. De&#13;
conclusie is derhalve, dat de pachtprijs en de beheersvergoeding twee naast elkaar&#13;
bestaande zelfstandige entiteiten zijn.&#13;
Met deze constatering is tevens een oordeel gegeven over de discussie over de&#13;
'negatieve pacht'. Van diverse zijden is betoogd, dat een negatieve pachtprijs niet&#13;
bestaanbaar is.7 Als argument daarvoor wordt aangevoerd, dat in geval van een negatieve&#13;
pachtprijs er geen sprake zou zijn van een tegenprestatie in de zin van de Pachtwet,&#13;
zodat er rechtens geen sprake is van een pachtovereenkomst. Het is duidelijk, dat deze&#13;
visie niet juist is: zij gaat eraan voorbij, dat er sprake is van een formele splitsing van&#13;
pachtprijs en beheersvergoeding op grond van art. 4a lid 1., nog daargelaten het feit, dat&#13;
ook zonder deze wettelijke bepaling een splitsing zou dienen plaats te vinden.&#13;
Op deze foutieve gedachtengang van de wetgever is de in art. 4a lid 2 neergelegde bepaling,&#13;
dat de beheersvergoeding niet meer kan bedragen dan de pachtprijs, gebaseerd.8&#13;
6. CONCLUSIE&#13;
Het is een vaststaand feit, dat de belangen van natuur- en landschapsbescherming en ook&#13;
milieu in de afgelopen jaren steeds meer op de voorgrond zijn komen te staan. Deze&#13;
aandacht is terecht, gezien de kwetsbaarheid van natuur, landschap en milieu. De&#13;
ontwikkelingen in het verleden hebben geleerd, dat een stringente regelgeving terzake&#13;
vereist is. De vragen die ten aanzien van het onderhavige ontwerp gesteld dienen te&#13;
worden zijn, of het een bijdrage aan de bescherming en het behoud van natuur en&#13;
landschap biedt en zo ja, of het onderhavige ontwerp geen overbodige aantasting van&#13;
de rechtspositie van de pachter tot gevolg heeft.&#13;
Onder het huidige pachtrechtelijk regime kunnen beheers verplichtingen op twee&#13;
wijzen worden geregeld: door middel van opneming ervan in pachtovereenkomsten,&#13;
zoals hierboven reeds is aangegeven, of door middel van het afsluiten van een&#13;
afzonderlijke beheersovereenkomst naast een bestaande pachtovereenkomst. In het&#13;
laatste geval kunnen nog twee varianten onderscheiden worden: die waarin bij zowel de&#13;
pachtovereenkomst als de beheersovereenkomst slechts twee partijen betrokken zijn,&#13;
pachter en verpachter, en die waarbij de beheersovereenkomst met een ander dan de&#13;
verpachter is afgesloten, bijvoorbeeld met een natuurbeschermingsorganisatie.&#13;
Het afsluiten van de beheersovereenkomst is een vrijwillige zaak. Niet iedere&#13;
grondgebruiker zal daartoe bereid zijn, hetgeen ten koste kan gaan van een structureel&#13;
beheersbeleid. Het ontwerp brengt verandering in die situatie, doordat de bereidheid van&#13;
de pachter een beheersovereenkomst aan te gaan direct gekoppeld wordt aan de mogelijkheid de grond in gebruik te kunnen nemen. Deze koppeling heeft niet slechts&#13;
gevolgen voor het aangaan van de overeenkomst, doch ook voor de nakoming ervan. Ik&#13;
gaf hiervoor reeds aan, dat het niet nakomen van de beheersovereenkomst onder de&#13;
huidige regelgeving slechts bij uitzondering tot ontbinding van de pachtovereenkomst&#13;
zal kunnen leiden, terwijl schending van de beheersbepalingen van een pachtovereenkomst&#13;
wel ontbinding van de gehele overeenkomst en daarmee beëindiging van het&#13;
gebruik van de grond tot gevolg kan hebben.&#13;
Uit het voorgaande kan geconcludeerd worden, dat het ontwerp daadwerkelijk bij kan&#13;
dragen tot een beter structureel beleid van natuur- en landschapsbescherming.&#13;
De volgende vragen zijn, welke de gevolgen voor de individuele pachter zijn, en of&#13;
het ontwerp geen onnodige afbreuk aan diens rechtspositie doet. Bij de beantwoording&#13;
van deze vragen dient onderscheid gemaakt te worden tussen de regelingen betreffende&#13;
pacht in door de minister aan te wijzen gebieden en die in reservaten.&#13;
Het gevolg van het ontwerp voor pacht in de door de minister aangewezen gebieden&#13;
is in de eerste plaats gelegen in de algemene gevolgen van de koppeling tussen beheer&#13;
en gebruik. Een tweede - ingrijpend gevolg - vloeit voort uit de voorgestelde regeling&#13;
van art. 4a lid 2, dat de beheersvergoeding niet meer kan bedragen dan de door de&#13;
grondkamer goedgekeurde pachtprijs. Ik heb hiervoor reeds uiteengezet, dat de door de&#13;
regering voor deze bepaling aangevoerde grondslag onjuist is: er is geen enkel formeel&#13;
bezwaar om deze bepaling te laten vervallen. De pachtbeheersovereenkomst, waarbij&#13;
de beheersvergoeding hoger is dan de pachtprijs, verliest niet de formele status van&#13;
pachtovereenkomst.&#13;
De bepaling van art. 4a lid 2 is niet alleen onnodig, het is duidelijk, dat zij ook uit&#13;
bedrijfseconomisch oogpunt bezien voor de pachter volstrekt onaanvaardbaar is,&#13;
althans voor zover de geldelijke waardering van de beheersverplichtingen ligt boven de&#13;
daadwerkelijk vastgestelde beheersvergoeding.9 Met een dergelijke bepaling wordt de&#13;
pachter in feite gedwongen onbetaald werk te verrichten.&#13;
De bepalingen voor pacht in reservaten zijn aanmerkelijk ingrijpender voor de&#13;
pachter. Ten eerste vervalt een aantal basis-rechten van de pachter: het recht op&#13;
indeplaatsstelling, het recht op medepacht en met name het continuatierecht. Partijen&#13;
hebben het recht de pachtovereenkomst op te zeggen, zonder dat de andere partij enig&#13;
recht op verlenging heeft. Deze verandering betekent een fundamentele aantasting van&#13;
de rechten van de pachter, die in geen enkel opzicht nodig is.&#13;
Onder de huidige Pachtwet wordt over indeplaatsstelling, medepacht en verlenging en&#13;
ontbinding van de pachtovereenkomst uiteindelijk door de rechter beslist. Wat met het&#13;
huidige ontwerp wordt bereikt is dat beslissingen over indeplaatsstelling, medepacht en&#13;
verlenging - en daarmee impliciet ontbinding - niet meer door de rechter, doch door één der&#13;
partijen - in de praktijk de verpachter - worden genomen. In feite is er daarmee sprake van&#13;
een gelegaliseerde eigenrichting: in plaats van dat de uiteindelijke beslissing over genoemde&#13;
zaken na zorgvuldige afweging van de belangen van betrokken partijen door de&#13;
rechter wordt genomen, wordt deze feitelijk overgelaten aan de willekeur van de verpachter. Een ander aspect met betrekking tot pacht in reservaten is het van toepassing worden&#13;
van het bestaande art. 33 op de beheersbepalingen, terwijl tevens niet duidelijk is welke&#13;
de gevolgen van art. 70e, dat de werking van het bestaande art. 33 verruimt, zullen zijn.&#13;
Onder het huidige pachtrechtelijke regime is de werking van art. 33 beperkt. De&#13;
Centrale Grondkamer stelt zich op het standpunt, dat de wetgever met art. 33 niet&#13;
bedoeld heeft een mogelijkheid te scheppen tot het inbrengen van nieuwe tussen partijen&#13;
niet overeengekomen bepalingen in een pachtovereenkomst10, doch slechts tot wijziging&#13;
van verouderde gebruiksvoorschriften in langlopende pachtovereenkomsten."&#13;
Uitgaande van deze formulering is het duidelijk, waarom de werking onder de huidige&#13;
Pachtwet beperkt is: gebruiksvoorschriften kunnen immers slechts marginaal zijn.&#13;
Onder de volgens het ontwerp van de regering gewijzigde Pachtwet kan deze situatie&#13;
evenwel in aanzienlijke mate veranderen. De kern van het ontwerp is immers gebruiksvoorschriften&#13;
en -beperkingen op grote schaal mogelijk te maken in gebieden, waarin&#13;
de functie natuur een belangrijke plaats inneemt. De kans is groot, dat de Centrale&#13;
Grondkamer na wijziging van de Pachtwet wijzigingsverzoeken met betrekking tot&#13;
gebruiksbepalingen wel zal honoreren, zeker nu zij ten aanzien van pacht in reservaten&#13;
niet meer afhankelijk is van de criteria van art. 33 lid 2 - indien de bijzondere omstandigheden&#13;
van het geval daartoe aanleiding geven en noch het algemeen landbouwbelang,&#13;
noch een redelijk belang van de andere partij zich daartegen verzet -, doch&#13;
slechts van het algemene criterium van art. 70e, dat de wijziging gewenst is met het oog&#13;
op de instandhouding of ontwikkeling van de op het land aanwezige waarden van natuur&#13;
of landschap.&#13;
Art. 70e houdt tevens het gevaar in, dat de in art. III van het wetsontwerp opgenomen&#13;
bepaling, dat de in het ontwerp opgenomen bepalingen tot wijziging van de Pachtwet&#13;
niet van toepassing doet zijn op pachtovereenkomsten, aangegaan voor het in werking&#13;
treden van de bepalingen en waarvan een schriftelijke pachtovereenkomst of een vonnis&#13;
tot schriftelijke vastlegging aan de grondkamer ter goedkeuring ingezonden wordt&#13;
binnen één jaar na het in werking treden van de bepalingen, ontkracht wordt. Art. 33&#13;
geeft immers, weliswaar in mindere mate dan art. 70e, de mogelijkheid beheersbepalingen&#13;
aan te passen.&#13;
De slotsom moet zijn, dat het onderhavige wetsontwerp qua uitgangspunt aanvaardbaar&#13;
is, doch qua uitwerking volstrekt onaanvaardbaar. De voorgestelde regeling&#13;
betreffende pacht in door de minister aangewezen gebieden is voornamelijk uit het&#13;
oogpunt van beheersvergoeding onaanvaardbaar, doch dit aspekt is met een eenvoudig&#13;
laten vervallen van art. 4a lid 2 op te lossen. De voorgestelde regeling betreffende pacht&#13;
in reservaten is in zijn gehele opzet onaanvaardbaar, nu de rechten van de pachter&#13;
volledig terzijde worden gesteld, terwijl het door de regering beoogde doel eveneens&#13;
verwezenlijkt kan worden via de bestaande mogelijkheden van het rechterlijk toezicht,&#13;
die de rechten van de pachter wel onverlet laten. Het is bovendien de vraag, of het door&#13;
de regering beoogde doel wel langs de thans gekozen weg verwezenlijkt kan worden.&#13;
In de voorgestelde situatie in reservaten is de pachter geheel overgeleverd aan de&#13;
willekeur van de verpachter: hij kan de grond in gebruik krijgen zonder de zekerheid dat&#13;
dit gebruik ook duurzaam is, en hij mag - tenzij art. 4a lid 2 alsnog vervalt - bovendien geld toeleggen op de exploitatie. Het is aannemelijk dat onder deze omstandigheden&#13;
nauwelijks pachters te vinden zijn die bereid zijn reservaatsgronden in exploitatie te&#13;
nemen.&#13;
7. DE PARLEMENTAIRE BEHANDELING&#13;
Na afronding van het voorgaande heeft de parlementaire behandeling van het wetsvoorstel&#13;
plaatsgevonden. Daarbij is gebruik gemaakt van het onderhavige artikel. De&#13;
discussie heeft zich met name toegespitst op het fenomeen 'negatieve pacht' en op de&#13;
onzekere positie van de pachter in een reservaat wanneer de voorgestelde wijziging van&#13;
kracht wordt.&#13;
Door een aantal kamerleden is een viertal amendementen ingediend. Het eerste&#13;
amendement (Esselink en Swildens-Rozendaal) beoogt een wijziging van het voorgestelde&#13;
art. 5 lid 10. Geamendeerd luidt dat als volgt:&#13;
'Onverminderd het bepaalde in paragraaf 3 van hoofdstuk II worden in pachtovereenkomsten&#13;
betrekking hebbend op een hoeve of los land gelegen in gebieden die&#13;
door onze Minister, gehoord een bij algemene maatregel van bestuur aan te wijzen&#13;
instantie, op verzoek van de eigenaar dan wel van de zakelijk gerechtigde als bedoeld&#13;
in artikel 56a, onderdeel b, in overeenstemming met de eigenaar zijn aangewezen, niet&#13;
als buitensporige verplichting aangemerkt, de verplichtingen:&#13;
a. die noodzakelijk zijn in verband met de instandhouding of ontwikkeling van de op het&#13;
land aanwezige waarden van natuur en landschap, mits zij inpasbaar zijn in de&#13;
agrarische bedrijfsvoering en&#13;
b. waarvoor bij de overeenkomst een vergoeding wordt bedongen.'&#13;
De bedoeling van het amendement is ook de zakelijk gerechtigden in overeenstemming&#13;
met de eigenaar een verzoek als bedoeld in het artikel te kunnen laten doen.&#13;
Het tweede amendement (Swildens-Rozendaal, Esselink en Blauw) voegt aan het&#13;
voorgestelde art. 70d een derde lid toe, luidende:&#13;
'3. De pachter kan binnen een maand na ontvangst van een kennisgeving als bedoeld in&#13;
het tweede lid, aan de pachtkamer verzoeken de pachtovereenkomst te verlengen.'&#13;
Dit amendement betekent een fundamentele wijziging van de voorgestelde regeling&#13;
van pacht in reservaten in die zin, dat ook deze pachtovereenkomsten verlengbaar zijn.&#13;
Het derde amendement (Swildens-Rozendaal, Esselink en Blauw) beoogt een wijziging&#13;
van art. 153, dat als volgt dient te gaan luiden:&#13;
'Indien bij een pachtkamer meer dan één verzoekschrift als bedoeld in artikel 36,&#13;
derde lid, onderscheidenlijk art. 70d, derde lid, is ingediend, kan de rechter ambtshalve&#13;
de gezamenlijke behandeling der zaken gelasten.'&#13;
Het vierde amendement ten slotte (Swildens-Rozendaal en Blauw) betekent eveneens&#13;
een ingrijpende wijziging van het wetsvoorstel, namelijk het vervallen van art. 4a, lid 2,&#13;
waarmee beoogd wordt negatieve pacht niet bij voorbaat uit te sluiten. De staatssecretaris heeft bij schrijven aan de Tweede Kamer d.d. 14 maart 1991 het&#13;
tweede, derde en vierde amendement ten sterkste ontraden. Overleg tussen Kamer en&#13;
de staatssecretaris heeft ondertussen geleid tot de volgende wijziging van het tweede&#13;
amendement:&#13;
- in het voorgestelde art. 70d lid 1 wordt 'de artikelen 36 tot en met 49a en 54' vervangen&#13;
door:', onverminderd het bepaalde in het derde, vierde en vijfde lid, de artikelen 36 tot&#13;
en met 49a en 54.'&#13;
- behalve een derde lid, worden aan art. 70d eveneens een vierde en vijfde lid toegevoegd,&#13;
luidende:&#13;
'4. De pachtkamer beslist op een verzoek om verlenging naar billijkheid, met&#13;
inachtneming evenwel van een overeenkomstige toepassing van het bepaalde in de&#13;
artikelen 37, 38a, eerste lid, 39 en 40, 42, 45 en 47. Voorts wijst de pachtkamer het&#13;
verzoek af indien de verpachter met betrekking tot de instandhouding of ontwikkeling&#13;
van de op het land aanwezige waarden van natuur en landschap een zodanig beheer wil&#13;
voeren, dat verdere verpachting hiermee niet in overeenstemming te brengen is.&#13;
5. Indien de pachtovereenkomst op grond van een verzoek als bedoeld in het derde&#13;
lid met zes jaren is verlengd, is voor verdere verlenging het bepaalde in het tweede en&#13;
derde lid van overeenkomstige toepassing.'&#13;
Het derde amendement is gehandhaafd. Het vierde amendement is ingetrokken, nadat&#13;
de staatssecretaris te kennen had gegeven, dat er naar zijn mening geen bezwaar tegen&#13;
bestaat, dat het surplus aan beheerswerkzaamheden, dat tot een hogere beheersvergoeding&#13;
dan de pachtprijs zou leiden, naast de bestaande pachtovereenkomst in een&#13;
afzonderlijke beheersovereenkomst geregeld wordt. Dat hiermee in feite gedeeltelijk&#13;
teruggekeerd wordt naar de huidige situatie, die de regering nu juist beoogde te&#13;
veranderen, wordt kennelijk niet als bezwaar ervaren.&#13;
De staatssecretaris en de Kamer hebben inmiddels op alle punten overeenstemming&#13;
bereikt. Behoudens bijzondere ontwikkelingen betekent dat derhalve, dat in tegenstelling&#13;
tot het oorspronkelijke wetsontwerp thans pachtovereenkomsten in reservaten&#13;
op dezelfde wijze als reguliere pachtovereenkomsten verlengbaar zijn, zij het dat de&#13;
beoordelingscriteria ter zake van verlenging toegespitst zijn op het specifieke karakter&#13;
van de pachtovereenkomst. Daarnaast is - zij het op weinig elegante wijze - de&#13;
mogelijkheid opengehouden dat de uiteindelijke beheersvergoeding hoger is dan de&#13;
pachtprijs.&#13;
Qua resultaat kan daarmee in ieder geval gesproken worden van een aanzienlijke&#13;
verbetering van het wetsontwerp.</content><legacyfootnotes>1. Kamerstukken 20 617&#13;
2. C. Backes: Voorontwerp van een nieuwe Natuurbeschermingswet, Milieu &amp; Recht 1989 p. 11 e.v.;&#13;
D. W. Bruil: Veranderingen in het natuur- en landschapsbeheer, onderdeel 4: het voorontwerp Natuurbeschermingswet,&#13;
Agrarisch Recht 1988 p. 549 e.v.&#13;
3. CG 26 juli 1982, Agr.R. 1984, 3794&#13;
4. Zie echter onderdeel 7: De parlementaire behandeling.&#13;
5. Memorie van toelichting, Artikelsgewijze opmerkingen, artikel II onderdeel A.&#13;
6. Zie over het leerstuk van de gemengde overeenkomst Houwing/Rombach: De Pachtwet (losbladig), aantekeningen&#13;
101 t/m 104.&#13;
7. Zie staatssecretaris Ploeg, Handelingen II 1984, p. 1666, 1673 en 1775, Houwing/Rombach: De Pachtwet&#13;
(losbladig) aantekening 94 op art. 1., D.W. Bruil: Veranderingen in het natuur- en landschapsbeheer, onderdeel 3:&#13;
De wijziging van de Pachtwet, Agrarisch Recht 1988 p. 548, alsmede de memorie van toelichting op het&#13;
onderhavige wetsontwerp. Vgl. ook A.J.M. Rennen: Voorstel voor een aanpassing Pachtwet onevenwichtig?,&#13;
Agrarisch Recht 1985 p. 251 e.v.&#13;
8. Inmiddels blijken ook de parlementariërs dezelfde denkfout als de regering te maken: zie het Eindverslag d.d.&#13;
14 januari 1990 p. 4 (Tweede Kamer, vergaderjaar 1989-1990, 20 617 nr. 7).&#13;
9. Aangenomen mag worden dat daarvan juist in reservaten in de meeste gevallen sprake zal zijn. Zie daarover&#13;
D.W. Bruil: Veranderingen in het natuur- en landschapsbeheer, onderdeel 3: De wijziging van de Pachtwet,&#13;
Agrarisch Recht 1988, p. 548.&#13;
10. CG 7 januari 1963, P 1964, 2435&#13;
11. CG 2 november 1970, P 1971, 2980&#13;
</legacyfootnotes><footnotes><footnote/></footnotes><auteurs>Mr. P.A. de Hoog</auteurs><published>1991-04-01 00:00:00</published><modified>1991-04-01 00:00:00</modified><editiondate>1991-04-01</editiondate><htmlpath>https://denhollander.info/artikel/6195</htmlpath></article>
</articles></edition>