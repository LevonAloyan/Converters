<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2010</searchword><id>8720</id><udhid>UDH:TvAR/8720</udhid><titel>Afwikkeling maatschap. Inbreng economische eigendom. Vereffening. Verrekening. (TvAR 2010/5595)</titel><searchwords><searchword>TvAR 9/2010</searchword><searchword>TvAR 2010/5595</searchword><searchword>UDH:TvAR/8720</searchword></searchwords><attachments><attachment><name>TvAR2010_09_13_5595.pdf</name><extention>pdf</extention><url>https://denhollander.info/download/7757/ci</url></attachment></attachments><inleiding>[Burgerlijk Wetboek, art. 3:166, 7A:1655]&#13;
In de maatschap ingebrachte economische eigendom van landerijen. Inbreng van het gebruik van de landerijen, waar­bij de landerijen eigendom van eiseres zijn gebleven, maar waarbij de waarde daarvan tot het bedrijfsvermogen van de maatschap is gaan behoren, zodat de waardevermeerde­ring of de waardevermindering daarvan voor rekening van de maatschap komt. Indien partijen niet anders zijn over­eengekomen, moet in het licht van de wettelijke regeling van de maatschap worden aangenomen dat een inbreng op deze voet is geschied voor de periode gedurende welke het doel van de maatschap (het behalen van voordeel; art. 7A:1655 BW) wordt nagestreefd, derhalve tot de ontbinding van de maatschap. Door de inbreng van de economische eigendom van het goed gaat dit goed niet toebehoren aan de maten ge­zamenlijk. Het valt derhalve niet in een gemeenschap zoals bedoeld in art. 3:166 BW. Wel zal in het kader van de veref­fening de eventuele waardevermeerdering of -vermindering tussen de voormalige maten moeten worden verrekend in overeenstemming met hetgeen zij zijn overeengekomen ten aanzien van de verdeling van door de maatschap behaalde winst of geleden verlies.&#13;
</inleiding><content>1. Het geding in feitelijke instanties&#13;
Voor het verloop van het geding in feitelijke instanties ver­wijst de Hoge Raad naar de navolgende stukken:&#13;
1. de vonnissen in de zaak 27009/HA ZA 97-506 van de rechtbank Groningen van 1 augustus 1997, 9 juli 1999, 21 december 2005 en 19 juli 2006,&#13;
2. het arrest in de zaken 9900401 en 9900415 van het ge­rechtshof te Leeuwarden van 30 oktober 2002, de arresten in de zaak 9900401 van het gerechtshof te Leeuwarden 14 april 2004 en 29 september 2004 en het arrest in de zaak 0600559 van het gerechtshof te Leeuwarden 5 september 2007.&#13;
De arresten van het hof zijn aan dit arrest gehecht.&#13;
2. Het geding in cassatie&#13;
Tegen de arresten van het hof heeft [eiseres] beroep in cas­satie ingesteld. [Verweerder] heeft voorwaardelijk inciden­teel cassatieberoep ingesteld. De cassatiedagvaarding en de conclusie van antwoord tevens houdende voorwaardelijk in­cidenteel cassatieberoep zijn aan dit arrest gehecht en maken daarvan deel uit.&#13;
Partijen hebben over en weer geconcludeerd tot verwerping van het beroep.&#13;
De zaak is voor [eiseres] toegelicht door haar advocaat en voor [verweerder] door mr. F. Damsteegt-Molier, advocaat te Amsterdam.&#13;
De conclusie van de plaatsvervangend Procureur-Generaal strekt in het principale beroep tot vernietiging van de be­streden arresten van 29 september 2004 en van 5 september 2007, en tot verwijzing ter verdere behandeling en beslis­sing. Voorts strekt de conclusie tot niet-ontvankelijkverkla­ring van het principale beroep voorzover gericht tegen het arrest van 14 april 2004 en tot verwerping van het beroep voor het overige. &#13;
3. Beoordeling van het middel in het principale beroep&#13;
3.1 In cassatie kan van het volgende worden uitgegaan.&#13;
(i) [Verweerder] is met zijn vader [betrokkene 1] met ingang van 1 februari 1975 voor onbepaalde tijd een maatschap aangegaan, die ten doel had het gezamenlijk uitoefenen van het veehouderijbedrijf op de boerderij aan de [a-straat 1] te [plaats].&#13;
(ii) [Betrokkene 1] bracht in de maatschap in het gebruik van de door hem gepachte boerenbehuizing, veestallen en ongeveer 22 ha land, staande en gelegen onder [plaats] en voorts het gebruik van de gehele veestapel en van zijn gehe­le bedrijfsinventaris, alsmede zijn kennis en zoveel arbeid en vlijt als hij zelf zou wensen. [Verweerder] bracht in zijn volle kennis, arbeid en vlijt.&#13;
(iii) Bij vonnis van 28 oktober 1983 heeft de rechtbank Gro­ningen in een onteigeningsprocedure van de gemeente Zuid­horn tegen o.a. [betrokkene 1] de aan hem toekomende schadeloosstelling (ter zake van zowel vermogens- als in­komensschade) bepaald op een bedrag van ƒ 66.020,40 en daarnaast (onder meer) de gemeente gelast hem voor een prijs van ƒ 15.000,- per ha vrij op naam per 1 november 1983 pachtvrij te leveren de percelen thans kadastraal be­kend gemeente Zuidhorn, sectie [A]. nrs [001] (0.82.80 ha), [002] (0.60.20 ha), [003] (2.29.20 ha) en [004] (1.32.00 ha), in totaal 5.04.20 ha (hierna ook: de landerijen).&#13;
(iv) [Betrokkene 1] is op 18 november 1983 overleden. Bij testament heeft hij het levenslang vruchtgebruik van zijn ge­hele nalatenschap aan zijn echtgenote [eiseres] - met wie hij in algehele gemeenschap van goederen was gehuwd - gele­gateerd en zijn vier kinderen - onder wie [verweerder] - tot zijn enig erfgenamen benoemd onder bezwaar van voormeld vruchtgebruik.&#13;
(v) [Verweerder] en [eiseres] hebben vervolgens mondeling een maatschapsovereenkomst gesloten voor het gezamenlijk uitoefenen van het veehouderijbedrijf. De winst werd daar­bij tussen [verweerder] en [eiseres] aanvankelijk verdeeld in de verhouding 50:50 en later 60:40.&#13;
(vi) De landerijen zijn door [eiseres] van de gemeente Zuid­horn gekocht voor een koopprijs van ƒ 74.535,- en door haar op 3 april 1984 in eigendom verkregen.&#13;
(vii) [Verweerder] heeft de maatschapsovereenkomst met [eiseres] opgezegd tegen 1 mei 1992.&#13;
(viii) [Eiseres] heeft de landerijen op 4 december 1997 ver­kocht aan [B] B.V. voor een bedrag van ƒ 1.361.340,- ex­clusief BTW. Bij akte van 23 januari 1998 zijn de landerijen aan deze vennootschap geleverd.&#13;
3.2.1 De afwikkeling van de maatschap tussen [verweer­der] en [eiseres] heeft geleid tot een aantal geschilpunten die in de onderhavige procedure aan de rechter zijn voorgelegd. In cassatie is daarvan nog slechts een geschil betreffende de landerijen aan de orde.&#13;
De eerste door [verweerder] terzake ingestelde vordering strekt na enige wijzigingen van eis tot het verkrijgen van een verklaring voor recht dat [eiseres] gehouden is de opbrengst van de landerijen ad € 612.058,55 (ƒ 1.361.340,-), exclu­sief B.T.W., in te brengen in de maatschap zoals deze tus­sen partijen dient te worden verdeeld, dit vermeerderd met de wettelijke rente over het genoemde bedrag vanaf 23 janu­ari 1998 tot aan de dag van inbreng, en dat met dit saldo re­kening wordt gehouden bij de te plegen verdeling en het op­stellen van de slotbalans van de maatschap per 1 mei 1992. Daarbij verdient aantekening dat de rentevordering pas aan de vordering is toegevoegd na het arrest van 29 september 2004, waarmee het eerste hoger beroep is geëindigd.&#13;
In de tweede plaats vorderde [verweerder] vergoeding van schade, op te maken bij staat, op grond van een onrechtma­tige daad dan wel toerekenbare tekortkoming van [eiseres], hieruit bestaande dat zij de landerijen zonder toestemming van [verweerder] heeft vervreemd.&#13;
3.2.2 Nadat de rechtbank twee tussenvonnissen had gewe­zen, heeft [verweerder] hoger beroep ingesteld tegen het tweede daarvan, dat het karakter van een deelvonnis droeg. In dit eerste hoger beroep heeft [verweerder], in afwijking van hetgeen hij in de eerste instantie had aangevoerd, zijn hiervóór in 3.2.1 als eerste genoemde vordering hierop ge­baseerd, dat om een aantal redenen moet worden aange­nomen dat de landerijen de economische eigendom van de maatschap zijn geworden. “Een en ander leidt er volgens [verweerder] toe”, aldus het hof in rov. 9 van zijn arrest van 30 oktober 2002, “dat hij in ieder geval gerechtigd is tot de waardestijging van de betreffende percelen tot het moment van de ontbinding van de maatschap, dit conform de tus­sen partijen bestaande winstverdelingsafspraak. Daarenbo­ven neemt hij het standpunt in dat hij ook (volledig) gerech­tigd is tot de waardestijging ná ontbinding van de maatschap en wel omdat niet [eiseres], doch hijzelf (alleen!) vennoot­schappelijk als inbrenger van de landerijen moet worden ge­zien, nu uit de kapitaalopbouw van enerzijds [eiseres] en anderzijds [verweerder], zoals blijkende uit de kapitaalreke­ningen, geen andere conclusie lijkt te kunnen volgen dan dat [verweerder] voor het volledige bedrag van ƒ 74.535,- (de waarde van de landerijen ten tijde van de inbreng) is gecre­diteerd.”&#13;
Blijkens rov. 10 stelde [eiseres] hiertegenover dat zij de lan­derijen met eigen geld van de gemeente Zuidhorn heeft ge­kocht en dat zij slechts het gebruik van de landerijen ter be­schikking van de maatschap heeft gesteld. “Volgens haar stelling”, aldus het hof, “stond het haar geheel vrij om de bewuste percelen vele jaren na de ontbinding van de maat­schap te verkopen en komt de opbrengst daarvan haar volle­dig toe. Een eventuele waardestijging van de percelen ná de ontbinding van de maatschap, komt volgens haar de maat­schap in het geheel niet toe, zelfs indien men uitgaat van de redenering dat de percelen tot de economische eigendom van de maatschap zouden hebben behoord.”&#13;
Het hof heeft in voornoemd arrest aan [eiseres] bewijs op­gedragen van feiten en omstandigheden waaruit volgt dat zij de landerijen ad ƒ 74.535,- heeft betaald uit eigen vermo­gen, althans uit het vermogen van de door het overlijden van [betrokkene 1] ontbonden, doch nog niet gescheiden en ge­deelde huwelijksgoederengemeenschap. In zijn arrest van 29 september 2004 is het hof tot het oordeel gekomen dat [ei­seres] ten aanzien van een gedeelte van de koopprijs, groot ƒ 61.994,54, niet in het haar opgedragen bewijs is geslaagd (rov. 12). Derhalve dient ervan te worden uitgegaan dat [ei­seres] dit bedrag met maatschapsvermogen heeft gefinan­cierd (rov. 13).&#13;
Nu gesteld noch gebleken is dat zij gerechtigd was om de aankoop van de landerijen geheel of ten dele met maat­schapsvermogen te financieren, heeft [eiseres] terzake je­gens de maatschap een schuld van ƒ 61.994,54, hetgeen overeenkomt met een bedrag van € 28.131,90 (rov. 14).&#13;
3.2.3 Op grond van een aantal in rov. 15 vermelde feiten was het hof voorts van oordeel dat [eiseres] de economi­sche eigendom van de landerijen in de maatschap heeft in­gebracht. Dit bracht naar het oordeel van het hof ten aan­zien van de eerste, hiervóór in 3.2.1 weergegeven vordering (waarvan in dat stadium de rentevordering nog niet deel uit­maakte) het volgende mee:&#13;
“18. Nu de economische eigendom van de landerijen be­hoorde tot het bedrijfsvermogen van de inmiddels ontbon­den maatschap, dient [eiseres] de waardevermeerdering die de landerijen gedurende het bestaan van de maatschap heb­ben ondergaan, te vergoeden aan de maatschap. Daarbij dient in beginsel te worden uitgegaan van de waarde van de grond op het moment van de vereffening van de maatschap, doch nu [eiseres] de betreffende percelen reeds op een eer­der tijdstip heeft verkocht, brengen naar het oordeel van het hof de redelijkheid en billijkheid mee dat de door [eiseres] gerealiseerde verkooprijs ad f 1.361.340,- exclusief BTW tot uitgangspunt wordt genomen. Derhalve dient [eiseres] uit dien hoofde f 1.286.805,- exclusief BTW (de verkoopprijs ad f 1.361.340,- minus de aankooprijs ad f 74.535,-), het­geen overeenkomt met een bedrag van € 583.926,65 exclu­sief BTW, aan de maatschap te vergoeden.&#13;
19. Gelet op het hiervoor in de rechtsoverwegingen 14 en 18 overwogene, is de vordering van [verweerder] tot een ver­klaring voor recht dat [eiseres] gehouden is de opbrengst ad f 1.361.340,- van de litigieuze percelen in te brengen in de maatschap (...) toewijsbaar tot een totaalbedrag van € 612.058,55 exclusief BTW, zijnde het aankoopbedrag voor zover door de maatschap gefinancierd ad € 28.131,90, plus de waardevermeerdering ten bedrage van € 583.926,65.”&#13;
3.2.4 De vordering tot schadevergoeding achtte het hof evenwel niet toewijsbaar. Het overwoog daartoe:&#13;
“21. Nu de economische eigendom van de litigieuze lan­derijen behoorde tot het bedrijfsvermogen van de inmid­dels ontbonden maatschap, was [eiseres] niet gerechtigd om - zoals zij heeft gedaan - de betreffende grond te verkopen vóórdat vereffening van de maatschap heeft plaatsgevon­den. Indien en voor zover [verweerder] schade lijdt doordat de maatschap ten tijde van de vereffening niet beschikt over de waarde die de grond op dat moment heeft, is [eiseres] dan ook verplicht om deze aan [verweerder] te vergoeden. Aangezien, zoals hiervoor in rechtsoverweging 18 overwo­gen, [eiseres] de volledige waardestijging van de grond tot het moment van de verkoop ten bedrage van f 1.286.805 (€ 583.926,65) exclusief BTW bij de vereffening van de maat­schap dient in te brengen, en voorts [verweerder] niet heeft gesteld dat de schade hierin bestaat dat de grond inmiddels méér waard is geworden dan de door [eiseres] gerealiseer­de verkoopprijs ad f 1.361.340,- exclusief BTW, lijdt [ver­weerder] echter geen schade die voor vergoeding in aanmer­king komt.&#13;
22. Voor zover [verweerder] zijn vordering tot schadever­goeding baseert op schending door [eiseres] van een (obliga­toire) verplichting tot juridische levering aan [verweerder], heeft [verweerder] het bestaan van deze verplichting onvol­doende onderbouwd, zodat voor vergoeding van bedrijfs-schade geen grond bestaat.”&#13;
3.2.5 Voor de verdere behandeling van (onder meer) de vor­deringen betreffende de landerijen heeft het hof de zaak te­rugverwezen naar de rechtbank. De rechtbank heeft de hier­vóór onder 3.2.1 als eerste genoemde vordering grotendeels toegewezen en de als tweede genoemde vordering afgewe­zen.&#13;
3.2.6 In het vervolgens door [eiseres] ingestelde principa­le en door [verweerder] ingestelde incidentele hoger beroep heeft het hof zich in zijn arrest van 5 september 2007, wat betreft de hiervóór in 3.2.1 weergegeven vorderingen, be­perkt tot een behandeling van de beslissing van de rechtbank over de rentevordering, omdat voor het overige de beroepen geen punten aan de orde stelden waarover niet reeds in het eerste hoger beroep een beslissing was gegeven.&#13;
Het hof achtte, anders dan de rechtbank, de rentevordering niet toewijsbaar en heeft deze, met vernietiging in zoverre van de betrokken vonnissen van de rechtbank, alsnog afge­wezen. Deze beslissing wordt in cassatie niet bestreden.&#13;
3.3 De in onderdeel 1 tegen het arrest van 30 oktober 2002 aangevoerde klachten kunnen niet tot cassatie leiden. Zulks behoeft, gezien art. 81 RO, geen nadere motivering nu de klachten niet nopen tot beantwoording van rechtsvragen in het belang van de rechtseenheid of de rechtsontwikkeling.&#13;
Dit brengt mee dat het beroep moet worden verworpen, voorzover het is ingesteld tegen het arrest van 30 oktober 2002, aangezien tegen dit arrest verder geen klachten zijn gericht.&#13;
3.4 Het middel richt geen klachten tegen het arrest van het hof van 14 april 2004, zodat het beroep in cassatie in zover­re niet-ontvankelijk moet worden verklaard.&#13;
3.5 Onderdeel 2 is gericht tegen het oordeel van het hof in het arrest van 29 september 2004, dat [eiseres] de economi­sche eigendom van de landerijen in de maatschap heeft in­gebracht. Het hof heeft te dien aanzien het volgende over­wogen.&#13;
“15. (..) Nu de betreffende landerijen, zoals hiervoor over­wogen, grotendeels met maatschapsvermogen zijn gefinan­cierd, en de waarde van de bewuste 4.96.90 ha. land ad f 74.535,- vanaf het boekjaar 1983/1984 werd vermeld onder de activa van de maatschapsbalans, en nu de maatschap voor de betreffende landerijen een extra hoeveelheid melkquotum heeft aangevraagd en verkregen, en nu voorts [verweerder] onweersproken heeft gesteld dat de kosten die samenhingen met genoemde landerijen, zoals onroerende zaakbelasting en afschrijvingen, ten laste kwamen van de maatschap, heeft [eiseres] naar het oordeel van het hof de economische eigen­dom van de landerijen in de maatschap ingebracht.&#13;
16. Hetgeen [eiseres] overigens heeft aangevoerd is onvol­doende om tot een ander oordeel te kunnen komen. De om­standigheid dat [eiseres] niet voor de waarde van de grond is gecrediteerd, leidt op zichzelf niet tot de gevolgtrekking dat zij de economische eigendom niet heeft ingebracht, aange­zien een dergelijke creditering ook niet voor de hand lag, nu - zoals boven overwogen - de aankoop van de grond groten­deels met maatschapsvermogen is gefinancierd.”&#13;
Onderdeel 2.b (onderdeel 2.a bevat geen klacht) voert aan dat het hof te dezen over het hoofd heeft gezien dat het, al­vorens tot zijn oordeel te komen, gehouden was [eiseres] in de gelegenheid te stellen om tegen die (mogelijke) gevolg­trekking tegenbewijs te leveren, dan wel gehouden was deze (of een dergelijke) conclusie slechts voorshands, behoudens tegenbewijs van de zijde van [eiseres], te trekken alvorens op het desbetreffende punt definitief te beslissen.&#13;
De feitelijke vaststellingen die het hof aan zijn oordeel ten grondslag heeft gelegd, zijn in cassatie niet bestreden. Even­min betoogt het onderdeel dat het hof relevante feitelijke stellingen buiten beschouwing heeft gelaten. De beslissing dat op grond van de door het hof vermelde feiten moet wor­den geoordeeld dat [eiseres] de economische eigendom van de landerijen in de maatschap heeft ingebracht, vergde geen nadere afweging van feitelijke aard. Onderdeel 2.b faalt der­halve.&#13;
De onderdelen 2.c-2.e kunnen niet tot cassatie leiden, omdat zij uitgaan van een onjuiste lezing van het bestreden arrest.&#13;
3.6.1 De onderdelen 3.a, 3.b, 3.c en 3.f zijn gericht tegen het hiervóór in 3.2.3 weergegeven oordeel van het hof dat [ei­seres] niet slechts de waardevermeerdering die de landerij­en gedurende het bestaan van de maatschap hebben onder­gaan, dient te vergoeden aan de maatschap, doch dat daarbij in beginsel dient te worden uitgegaan van de waarde van de grond op het moment van de vereffening van de maatschap.&#13;
Mede gezien hetgeen het hof verder heeft overwogen, houdt het oordeel van het hof dat [eiseres] de economische eigen­dom van de landerijen in de maatschap heeft ingebracht, in dat niet slechts het gebruik van de landerijen in de maat­schap is ingebracht maar dat het inbrengen van de landerij­en in de maatschap aldus is geschied dat de landerijen eigen­dom van [eiseres] zijn gebleven, doch de waarde daarvan tot het bedrijfsvermogen van de maatschap is gaan behoren, zodat de waardevermeerdering of de waardevermindering daarvan voor rekening van de maatschap komt.&#13;
Indien partijen niet anders zijn overeengekomen, moet in het licht van de wettelijke regeling van de maatschap wor­den aangenomen dat een inbreng op deze voet is geschied voor de periode gedurende welke het doel van de maatschap (het behalen van voordeel; art. 7A:1655 BW) wordt nage­streefd, derhalve tot de ontbinding van de maatschap. Door de inbreng van de economische eigendom van het goed gaat dit goed niet toebehoren aan de maten gezamenlijk. Het valt derhalve niet in een gemeenschap zoals bedoeld in art. 3:166 BW. Wel zal in het kader van de vereffening de eventue­le waardevermeerdering of -vermindering tussen de voor­malige maten moeten worden verrekend in overeenstem­ming met hetgeen zij zijn overeengekomen ten aanzien van de verdeling van door de maatschap behaalde winst of gele­den verlies.&#13;
De stellingen van partijen (zie de weergave daarvan hier­vóór in 3.2.2) laten geen andere conclusie toe dan dat zij niet anders zijn overeengekomen.&#13;
Het bestreden oordeel van het hof geeft derhalve blijk van een onjuiste rechtsopvatting. De op het voorgaande betrek­king hebbende klachten van de onderdelen slagen. De overi­ge klachten behoeven geen behandeling.&#13;
3.6.2 Onderdeel 3.d kan niet tot cassatie leiden, omdat het is gericht tegen een overweging ten overvloede, die niet een partijen bindende beslissing inhoudt.&#13;
3.6.3 Onderdeel 3.e is gericht tegen de hiervóór in 3.2.4 weergegeven rov. 21 van het arrest van 29 september 2004. Het kan bij gebrek aan belang niet tot cassatie leiden, nu het hof de in die overweging aan de orde zijnde vordering tot schadevergoeding niet toewijsbaar heeft geoordeeld, deze vordering in het vervolg van de procedure is afgewezen en tegen die beslissingen in cassatie niet wordt opgekomen.&#13;
3.7 Onderdeel 4 bevat de klacht dat de klachten van de on­derdelen 1-3 tegen de daar genoemde overwegingen van het hof ook vitiëren de overwegingen en beslissingen die daarop in latere arresten voortbouwen dan wel voortborduren, als­mede de (uiteindelijke) beslissing in het dictum van ‘s hofs eindarrest van 5 september 2007.&#13;
Deze klacht slaagt voorzover zij betrekking heeft op de doorwerking van het door de onderdelen 3.a, 3.b, 3.c en 3.f met succes bestreden oordeel in de volgende onderdelen van de arresten van 29 september 2004 en 5 september 2007:&#13;
(1) in het dictum van het arrest van 5 september 2007: de verklaring voor recht, dat [eiseres] gehouden is een bedrag van € 583.926,65 in te brengen in de maatschap zoals deze tussen partijen dient te worden verdeeld, zijnde dit het deel van de opbrengst van de landerijen ad € 612.058,55 dat - naar het oordeel van het hof - moet worden aangemerkt als de waardevermeerdering die de landerijen gedurende het be­staan van de maatschap hebben ondergaan, alsmede de in dat dictum opgenomen kostenveroordeling;&#13;
(2) in de rechtsoverwegingen van de arresten: de oordelen die aan deze verklaring voor recht ten grondslag liggen.&#13;
De klacht faalt voorzover zij betrekking heeft op de overi­ge onderdelen van het middel, en kan voor het overige niet tot cassatie leiden bij gebrek aan belang, nu de vorderingen van [verweerder] tot rentevergoeding en schadevergoeding zijn afgewezen en tegen die afwijzing in cassatie niet is op­gekomen.&#13;
4. Beoordeling van het incidentele beroep&#13;
Het slagen van onderdeel 3 van het middel in het principa­le beroep brengt mee dat het incidentele beroep, dat is inge­steld onder de voorwaarde dat het bedoelde onderdeel 3 niet slaagt, geen behandeling behoeft.&#13;
5. Beslissing&#13;
De Hoge Raad:&#13;
in het principale beroep:&#13;
verwerpt het beroep tegen het arrest van het gerechtshof te Leeuwarden van 30 oktober 2002;&#13;
verklaart [eiseres] niet-ontvankelijk in haar beroep tegen het arrest van dat gerechtshof van 14 april 2004;&#13;
vernietigt de arresten van dat gerechtshof van 29 september 2004 en 5 september 2007;&#13;
verwijst het geding naar het gerechtshof te Arnhem ter ver­dere behandeling en beslissing;&#13;
veroordeelt [verweerder] in de kosten van het geding in cas­satie, tot op deze uitspraak aan de zijde van [eiseres] begroot op € 465,49 aan verschotten en € 2.600,- voor salaris.&#13;
Conclusie A-Gmr. De Vries Lentsch-Kostense&#13;
Inleiding&#13;
1. Thans eiseres tot cassatie (verder: [eiseres]) heeft teza­men met haar zoon, thans verweerder in cassatie (verder: [verweerder]), in maatschapsverband een veehouderij geëx­ploiteerd. De maatschap is door opzegging door [verweer­der] per 1 mei 1992 ontbonden. Partijen kunnen het niet eens worden over de (financiële) afwikkeling. In het onder­havige geding, dat in 1997 is aangevangen, gaat het in cas­satie nog slechts om de landerijen die [eiseres] in 1983 in ei­gendom heeft verworven en die zij na de ontbinding van de maatschap aan een derde in eigendom heeft overgedragen. Daarbij is aan de orde of [eiseres] de economische eigen­dom van deze landerijen in de maatschap heeft ingebracht, en zo ja, welke datum dan in het kader van de financiële af­wikkeling (de verdeling van de maatschap) als peildatum voor de waardering van deze landerijen heeft te gelden. Het hof heeft geoordeeld dat het (in beginsel) gaat om de waarde op de datum van vereffening (doch dat in casu de door [ei­seres] gerealiseerde verkoopprijs als uitgangspunt kan wor­den genomen).&#13;
Het principale cassatiemiddel betoogt dat het gaat om de waarde op de datum van ontbinding, in welk verband ook wordt geklaagd dat het hof de grenzen van de rechtsstrijd te buiten is gegaan. Dit middel richt zich voorts tegen ‘s hofs oordeel dat de economische eigendom van de landerijen in de maatschap is ingebracht, in welk verband het middel op­komt tegen ‘s hofs oordeel omtrent de bewijslast (bewijslas­tomkering) en voorts klaagt dat [eiseres] niet in de gelegen­heid is gesteld tegenbewijs te leveren.&#13;
Het incidentele middel, dat is ingesteld onder de voorwaar­de dat het principale beroep niet slaagt, komt op tegen ‘s hofs oordeel dat [verweerder] geen voor vergoeding in aan­merking komende schade lijdt doordat de landerijen vóór de vereffening zijn verkocht.&#13;
2. Tussen partijen staat onder meer en voor zover in cassa­tie van belang het volgende vast (zie voor een volledig over­zicht van de feiten rov. 1 onder a-l van het vonnis van de rechtbank Groningen van 9 juli 1999 juncto rov. 7 van het (tussen)arrest van het gerechtshof Leeuwarden van 30 okto­ber 2002):&#13;
i) [Verweerder] is met zijn vader [betrokkene 1] met ingang van 1 februari 1975 voor onbepaalde tijd een maatschap aangegaan die ten doel had het gezamenlijk uitoefenen van het veehouderijbedrijf op de boerderij aan de [a-straat 1] te [plaats].&#13;
ii) [Betrokkene 1] heeft in de maatschap ingebracht het ge­bruik van de door hem gepachte boerenbehuizing, veestallen en ongeveer 22 ha land, staande en gelegen onder [plaats] en voorts het gebruik van de gehele veestapel en van zijn gehe­le bedrijfsinventaris, alsmede zijn kennis en zoveel arbeid en vlijt als hij zelf zal wensen. [Verweerder] bracht in zijn volle kennis, arbeid en vlijt.&#13;
iii) In artikel 2 van bedoelde overeenkomst is bepaald dat ie­der der vennoten bevoegd is te allen tijde de maatschap te doen eindigen door opzegging aan de andere vennoot bij aangetekend schrijven, of deurwaardersexploot met inacht­neming van een termijn van ten minste zes maanden voor het einde van ieder boekjaar, dat eindigt op 30 april.&#13;
iv) Bij vonnis van 28 oktober 1983 heeft de rechtbank te Groningen in een onteigeningsprocedure van de gemeen­te Zuidhorn tegen o.a. [betrokkene 1] de aan hem toekomen­de schadeloosstelling (ter zake van zowel vermogens- als in­komensschade) bepaald op een bedrag van f 66.020,40 en daarnaast (onder meer) de gemeente gelast hem voor een prijs van f 15.000,- per ha vrij op naam per 1 november 1983 pachtvrij te leveren de percelen thans kadastraal be­kend gemeente Zuidhorn, sectie [A]. nrs [001] (0.82.80 ha), [002] (0.60.20 ha), [003] (2.29.20 ha) en [004] (1.32.00 ha), in totaal 5.04.20 ha (hierna ook: de landerijen).&#13;
v) [Betrokkene 1] is op 18 november 1983 overleden. Bij testament heeft hij het levenslang vruchtgebruik van zijn ge­hele nalatenschap aan zijn echtgenote [eiseres] - met wie hij in algehele gemeenschap van goederen was gehuwd - gele­gateerd en zijn vier kinderen - onder wie [verweerder] - tot zijn enig erfgenamen benoemd onder bezwaar van voormeld vruchtgebruik.&#13;
vi) [Verweerder] en [eiseres] hebben vervolgens mondeling een maatschapsovereenkomst gesloten voor het gezamenlijk uitoefenen van het veehouderijbedrijf. De winst werd daar­bij tussen [verweerder] en [eiseres] aanvankelijk verdeeld in de verhouding 50:50 en later 60:40.&#13;
vii) Op 3 april 1984 heeft [eiseres] de landerijen in eigen­dom verkregen.&#13;
viii) Bij aangetekend schrijven d.d. 31 oktober 1991 heeft [verweerder] de maatschapsovereenkomst met [eiseres] op­gezegd tegen 1 mei 1992.&#13;
ix) [Eiseres] heeft op 4 december 1997 aan [B] B.V. te [plaats] de landerijen verkocht voor een bedrag van f 1.361.340,- exclusief BTW. Bij akte d.d. 23 januari 1998 zijn de percelen aan deze vennootschap geleverd.&#13;
3. Bij exploot van 7 mei 1997 heeft [verweerder] [eiseres] gedagvaard voor de rechtbank Groningen. [Verweerder] heeft, voor zover in cassatie nog van belang, oorspronkelijk gevorderd [eiseres] te veroordelen mee te werken aan het verlijden van een notariële akte waarbij de eigendom van de landerijen mede ten name van [verweerder] worden gesteld. Nadat [verweerder] was gebleken dat [eiseres] de litigieuze landerijen had verkocht, heeft [verweerder] zijn vordering gewijzigd in dier voege dat hij vordert dat de rechtbank voor recht zal verklaren dat [eiseres] gehouden is de opbrengst ad f 1.361.340,- van de landerijen in te brengen in de maat­schap zoals deze tussen partijen dient te worden geschei­den en gedeeld en dat met dit saldo rekening wordt gehou­den bij de te plegen scheiding en deling en het opstellen van de slotbalans van de maatschap per 1 mei 1992. Voorts heeft [verweerder] - in verband de verkoop van de landerijen door [eiseres] - zijn eis vermeerderd met een vordering tot scha­devergoeding, op te maken bij staat, ter zake van wanpresta­tie c.q. onrechtmatige daad.&#13;
[Eiseres] heeft verweer gevoerd en een reconventionele vor­dering ingesteld die in cassatie geen rol speelt.&#13;
4. Bij tussenvonnis van 9 juli 1999 heeft de rechtbank over­wogen dat de vordering van [verweerder] met betrekking tot de inbreng van de opbrengst van de landerijen, welke vor­dering [verweerder] baseerde op het onteigeningsvonnis van 28 oktober 1983, moet worden afgewezen en voorts dat de vordering tot schadevergoeding voor directe afwijzing ge­reed ligt.&#13;
In het dictum van haar vonnis heeft de rechtbank de litigieu­ze vorderingen evenwel niet afgewezen. Gelet op de overi­ge vorderingen van [verweerder] en [eiseres], die in cassatie geen rol meer spelen, heeft de rechtbank onder aanhouding van iedere verdere beslissing een comparitie van partijen ge­last nadat zij een drietal vorderingen van [verweerder], die in cassatie evenmin een rol spelen, had toegewezen en nadat zij zich onbevoegd had verklaard kennis te nemen van een reconventionele vordering van [eiseres] en zij in zoverre de zaak naar de kantonrechter had verwezen.&#13;
5. Op het door [verweerder] ingestelde hoger beroep heeft het hof Leeuwarden bij arrest van 30 oktober 2002 ter zake van de vordering van [verweerder] met betrekking tot de in­breng van de opbrengst van de landerijen (en tot schadever­goeding) vooropgesteld dat [verweerder] zijn vordering in hoger beroep - anders dan in eerste aanleg - hierop baseert dat de landerijen de economische eigendom van de maat­schap zijn geworden. Het hof heeft daaromtrent - na de stel­lingen van [verweerder] en de weren van [eiseres] te hebben weergegeven - in rechtsoverweging 11 overwogen als volgt.&#13;
Nu [verweerder] zijn onderhavige vordering grotendeels hierop baseert dat het door [betrokkene 1] - bij wijze van voorschot ter zake van onteigening - te veel ontvangen be­drag ad ƒ 69.429,60 door [eiseres] is terugbetaald uit het maatschapsvermogen (anders gezegd: dat [eiseres] de aan­koop van de landerijen met geld van de maatschap heeft ge­financierd), terwijl [eiseres] dit betwist, rust de bewijslast ter zake van deze betaling ingevolge art. 177 (oud) Rv. in be­ginsel op hem. Het hof ziet echter op grond van de eisen van redelijkheid en billijkheid aanleiding om de bewijslast om te keren, en wel op grond van de volgende omstandigheden. &#13;
Uit de bedrijfsbalans per 1 mei 1993 en 30 april 1994 (pro­ductie ter gelegenheid van het pleidooi) blijkt dat de lande­rijen staan vermeld bij de activa van de maatschap, hetgeen een aanwijzing vormt voor de juistheid van de stelling van [verweerder]. Voorts staat tussen partijen vast dat de admi­nistratie betreffende de maatschap zich bevindt bij [eiseres]. Bovendien moet het voor [eiseres] eenvoudiger zijn om te bewijzen dat zij de landerijen met geld uit eigen vermogen heeft betaald, dan dat het voor [verweerder] is om te bewij­zen dat [eiseres] de landerijen niet met eigen geld heeft gefi­nancierd. Nu [eiseres] ter zake uitdrukkelijk een bewijsaan­bod had gedaan, zal het hof haar in de gelegenheid stellen om bedoeld bewijs te leveren.&#13;
Ten slotte heeft het hof in het dictum van zijn arrest met be­trekking tot de overige vorderingen, die in cassatie geen rol spelen, het vonnis van de rechtbank gedeeltelijk bekrach­tigd en gedeeltelijk vernietigd en de zaak wat betreft de re­conventionele vordering van [eiseres] teruggewezen naar de rechtbank. Het hof heeft met betrekking tot de vordering van [verweerder] tot inbreng van de opbrengst van de landerij­en en de vordering tot schadevergoeding - onder aanhouding van iedere verdere beslissing - [eiseres] opgedragen feiten en omstandigheden te bewijzen waaruit volgt dat zij de liti­gieuze landerijen heeft betaald uit eigen vermogen, althans uit het vermogen van de (ten gevolge van het overlijden van [betrokkene 1]) ontbonden doch nog niet gescheiden en ge­deelde huwelijksgoederengemeenschap.&#13;
6. Bij arrest van 14 april 2004 heeft het hof de processuele stand van zaken geschetst. Het hof heeft daarbij onder meer overwogen dat nu de eindbeslissingen van de rechtbank om­trent de vordering van [verweerder] inzake de inbreng van de opbrengst van de landerijen en inzake de schadevergoe­ding niet in het dictum van het rechtbankvonnis zijn opge­nomen, het hof in beginsel slechts een oordeel over deze ge­schilpunten kan geven zonder dat dit invloed heeft op het dictum van het rechtbankvonnis. Het hof heeft partijen in de gelegenheid gesteld bij akte uitdrukkelijk te kennen te ge­ven of zij kunnen instemmen met een door het hof in hoog­ste ressort zelf afdoen van deze geschilpunten.&#13;
7. Bij arrest van 29 september 2004 heeft het hof overwogen dat [eiseres] - anders dan [verweerder] - heeft aangegeven geen feitelijke instantie te willen verliezen, zodat het hof de zaak naar de rechtbank zal terugwijzen met inachtneming van hetgeen het hof ter zake van de desbetreffende vorde­ringen zal overwegen. Het hof overwoog met betrekking tot de vordering tot inbreng en de vordering tot schadevergoe­ding als volgt.&#13;
Het hof heeft [eiseres] opgedragen te bewijzen dat zij de li­tigieuze landerijen ad f 74.535,- heeft betaald uit privé-ver­mogen. [Verweerder] heeft erkend dat de koopprijs van de litigieuze landerijen in verband met een gedeeltelijke verre­kening neerkwam op een bedrag van f 61.994,54 van de to­tale koopprijs van f 74.535,-. [Eiseres] is naar het oordeel van het hof niet erin geslaagd te bewijzen dat zij - wat be­treft het thans aan de orde zijnde bedrag - de litigieuze gron­den uit privé-vermogen heeft gefinancierd. Derhalve dient ervan te worden uitgegaan dat [eiseres] een bedrag van f 61.994,54 van de totale koopprijs van f 74.535,- met maat­schapsvermogen heeft gefinancierd. Nu gesteld noch geble­ken is dat [eiseres] al dan niet krachtens overeenkomst met [verweerder] gerechtigd was om de aankoop van de lande­rijen geheel of gedeeltelijk met maatschapsvermogen te fi­nancieren, heeft zij terzake jegens de maatschap een schuld van f 61.994,54, hetgeen overeenkomt met een bedrag van € 28.131,90. Ten aanzien van de door [eiseres] betwiste stel­ling van [verweerder] dat de economische eigendom van de litigieuze landerijen tot het maatschapsvermogen behoorde, overweegt het hof als volgt:&#13;
“15. (..) Nu de betreffende landerijen, zoals hiervoor over­wogen, grotendeels met maatschapsvermogen zijn gefinan­cierd, en de waarde van de bewuste 4.96.90 ha. land ad f 74.535,- vanaf het boekjaar 1983/1984 werd vermeld onder de activa van de maatschapsbalans, en nu de maatschap voor de betreffende landerijen een extra hoeveelheid melkquotum heeft aangevraagd en verkregen, en nu voorts [verweerder] onweersproken heeft gesteld dat de kosten die samenhingen met genoemde landerijen, zoals onroerende zaakbelasting en afschrijvingen, ten laste kwamen van de maatschap, heeft [eiseres] naar het oordeel van het hof de economische eigen­dom van de landerijen in de maatschap ingebracht.&#13;
16. Hetgeen [eiseres] overigens heeft aangevoerd is onvol­doende om tot een ander oordeel te kunnen komen. De om­standigheid dat [eiseres] niet voor de waarde van de grond is gecrediteerd, leidt op zichzelf niet tot de gevolgtrekking dat zij de economische eigendom niet heeft ingebracht, aange­zien een dergelijke creditering ook niet voor de hand lag, nu - zoals boven overwogen - de aankoop van de grond groten­deels met maatschapsvermogen is gefinancierd.&#13;
(..)&#13;
18. Nu de economische eigendom van de landerijen behoor­de tot het bedrijfsvermogen van de inmiddels ontbonden maatschap, dient [eiseres] de waardevermeerdering die de landerijen gedurende het bestaan van de maatschap hebben ondergaan, te vergoeden aan de maatschap. Daarbij dient in beginsel te worden uitgegaan van de waarde van de grond op het moment van de vereffening van de maatschap, doch nu [eiseres] de betreffende percelen reeds op een eerder tijd­stip heeft verkocht, brengen naar het oordeel van het hof de redelijkheid en billijkheid mee dat de door [eiseres] gerea­liseerde verkooprijs ad f 1.361.340,- exclusief BTW tot uit­gangspunt wordt genomen. Derhalve dient [eiseres] uit dien hoofde f 1.286.805,- exclusief BTW (de verkoopprijs ad f 1.361.340,- minus de aankooprijs ad f 74.535,-), hetgeen overeenkomt met een bedrag van € 583.926,65 exclusief BTW, aan de maatschap te vergoeden.&#13;
19. Gelet op het hiervoor in de rechtsoverwegingen 14 en 18 overwogene, is de vordering van [verweerder] tot een ver­klaring voor recht dat [eiseres] gehouden is de opbrengst ad f 1.361.340,- van de litigieuze percelen in te brengen in de maatschap (...) toewijsbaar tot een totaalbedrag van € 612.058,55 exclusief BTW, zijnde het aankoopbedrag voor zover door de maatschap gefinancierd ad € 28.131,90, plus de waardevermeerdering ten bedrage van € 583.926,65.&#13;
(...)&#13;
21. Nu de economische eigendom van de litigieuze landerij­en behoorde tot het bedrijfsvermogen van de inmiddels ont­bonden maatschap, was [eiseres] niet gerechtigd om - zoals zij heeft gedaan - de betreffende grond te verkopen vóór­dat vereffening van de maatschap heeft plaatsgevonden. In­dien en voor zover [verweerder] schade lijdt doordat de maatschap ten tijde van de vereffening niet beschikt over de waarde die de grond op dat moment heeft, is [eiseres] dan ook verplicht om deze aan [verweerder] te vergoeden. Aangezien, zoals hiervoor in rechtsoverweging 18 overwo­gen, [eiseres] de volledige waardestijging van de grond tot &#13;
het moment van de verkoop ten bedrage van f 1.286.805 (€ 583.926,65) exclusief BTW bij de vereffening van de maat­schap dient in te brengen, en voorts [verweerder] niet heeft gesteld dat de schade hierin bestaat dat de grond inmiddels méér waard is geworden dan de door [eiseres] gerealiseer­de verkoopprijs ad f 1.361.340,- exclusief BTW, lijdt [ver­weerder] echter geen schade die voor vergoeding in aanmer­king komt.&#13;
22. Voor zover [verweerder] zijn vordering tot schadever­goeding baseert op schending door [eiseres] van een (obliga­toire) verplichting tot juridische levering aan [verweerder], heeft [verweerder] het bestaan van deze verplichting onvol­doende onderbouwd, zodat voor vergoeding van bedrijfs­schade geen grond bestaat.”&#13;
23. De vordering van [verweerder] tot veroordeling van schadevergoeding, nader op te maken bij staat (...) dient dan ook te worden afgewezen.”&#13;
Het hof heeft de zaak ten slotte terugverwezen naar de recht­bank ter verdere behandeling en om te beslissen met inacht­neming van hetgeen het hof heeft overwogen in de rechts­overwegingen 19, 23 en 26 (in welke overweging een in cassatie niet meer terzake doende vordering aan de orde was).&#13;
8. Daarop is verder geprocedeerd voor de rechtbank Gronin­gen. De rechtbank heeft bij vonnis van 21 december 2005, waarbij zij een comparitie van partijen gelastte onder aan­houding van iedere verdere beslissing - overwogen dat zij thans - onder meer - met inachtneming van hetgeen het hof heeft overwogen nog een oordeel dient te geven over de vor­dering van [verweerder] tot verklaring voor recht dat [eise­res] gehouden is de opbrengst van de litigieuze percelen in te brengen in de maatschap zoals deze tussen partijen dient te worden verdeeld - welke vordering naar ‘s hofs oordeel toewijsbaar is tot een bedrag van € 612.058,55 exclusief BTW - en over de vordering van [verweerder] tot schadever­goeding, welke vordering naar ‘s hofs oordeel moet worden afgewezen. Zij heeft voorts overwogen dat toewijsbaar is de bij wege van eisvermeerdering (bij nadere conclusie na ap­pel) gevorderde wettelijke rente over genoemd bedrag vanaf 23 januari 1998 tot aan de dag van de inbreng. De rechtbank heeft bij eindvonnis van 19 juli 2006 in het dictum eerstge­noemde vordering toegewezen tot genoemd bedrag vermeer­derd met de wettelijke rente. Zij heeft de vordering tot scha­devergoeding afgewezen.&#13;
9. [Eiseres] heeft vervolgens hoger beroep ingesteld van de vonnissen van 9 juli 1999, 21 december 2005 en 19 juli 2006.&#13;
Bij eindarrest van 5 september 2007 heeft het hof [eiseres] niet-ontvankelijk verklaard in haar appel tegen het vonnis van 9 juli 1999. Voorts heeft het hof de vonnissen van 21 de­cember 2005 en 19 juli 2006 vernietigd voor zover daarin de wettelijke rente over het door [eiseres] in te brengen be­drag ad € 612.058,55 exclusief BTW vanaf 23 januari 1998 tot aan de dag van inbreng wordt toegewezen (in welk ver­band het hof in rechtsoverweging 5.2 heeft overwogen dat bij de scheiding en deling van het maatschapsvermogen de genoten rente over het bedrag van € 583.926,65 op de voet van art. 3:172 BW moet worden meegenomen), en heeft het hof voor het overige de vonnissen waarvan beroep bekrach­tigd. Opnieuw recht doende heeft het hof voor recht ver­klaard dat [eiseres] is gehouden de opbrengst van de lan­derijen ad € 612.058,55 exclusief BTW in te brengen in de maatschap (het aankoopbedrag van € 28.131,90 voor zover door de maatschap gefinancierd plus de waardevermeerde­ring van € 583.926,65 die de percelen gedurende het bestaan van de maatschap hebben ondergaan).&#13;
10. [Eiseres] heeft (tijdig) cassatieberoep ingesteld tegen de arresten van het hof Leeuwarden van 30 oktober 2002, 14 april 2004 en 29 september 2004 en 5 september 2007. [Ver­weerder] heeft voorwaardelijk incidenteel cassatieberoep in­gesteld. Partijen hebben hun stellingen schriftelijk toege­licht, waarna [eiseres] heeft gerepliceerd.&#13;
Het principale cassatiemiddel&#13;
11. Het principale middel bevat vier onderdelen (aangeduid als klachten). Het eerste middelonderdeel betreft “de bewijs­lastomkering”, het tweede onderdeel betreft ‘s hofs oordeel dat de economische eigendom van de landerijen is inge­bracht en het derde middelonderdeel komt op tegen ‘s hofs oordeel dat als peildatum voor de “economische inbreng” geldt de datum van vereffening en niet de datum van ont­binding van de maatschap. Het vierde onderdeel bevat geen zelfstandige klacht.&#13;
Middelonderdeel 1 - Bewijslastomkering&#13;
12. Middelonderdeel 1 keert zich met vier onderdelen (ge­nummerd 1.a-1.d) tegen rechtsoverweging 11 van het arrest van 30 oktober 2002, waar het hof overwoog dat op grond van de redelijkheid en billijkheid de bewijslast met betrek­king tot de stelling van [verweerder] dat het door [betrok­kene 1] (bij wijze van voorschot) te veel ontvangen bedrag ad f 69.429,60 door [eiseres] is terugbetaald uit het maat­schapsvermogen, weliswaar ingevolge art. 177 (oud) Rv. in beginsel op [verweerder] rust, doch dat in het onderhavige geval de eisen van redelijkheid en billijkheid meebrengen dat [eiseres] dient te bewijzen dat zij de landerijen met geld uit eigen vermogen heeft betaald.&#13;
Middelonderdeel 1.a klaagt dat het hof (i) onvoldoende om­standigheden heeft vastgesteld die een omkering van de be­wijslast rechtvaardigen, en (ii) onvoldoende inzicht heeft gegeven in de gedachtegang die het hof tot de bewijslastom­kering heeft geleid. Middelonderdeel 1.b bevat een uitwer­king van deze klacht en voert aan dat het hof heeft miskend dat het feit dat aan bepaalde stukken een aanwijzing van juistheid van de in het geding zijnde stelling valt te ontle­nen, onvoldoende is (in het algemeen, althans zonder enige bijzondere redengeving) om de bewijslast om te keren. Mid­delonderdeel 1.c voert aan dat de overige door het hof aan­gedragen omstandigheden - die erop neerkomen dat [eise­res] in een betere positie is om het bewijs te leveren - ‘s hofs oordeel niet kunnen dragen. Waar zelfs bewijsnood op zich­zelf onvoldoende reden vormt om de bewijslast om te ke­ren, valt - aldus dit middelonderdeel - niet in te zien dat en waarom in het onderhavige geval - waarin de ene partij beter in staat is tot bewijslevering dan de andere - wél voldoende reden kan bestaan tot het omkeren van de bewijslast. Mid­delonderdeel 1.d klaagt dat voor zover het hof voorts aan zijn oordeel ten grondslag heeft gelegd dat [eiseres] een aan­bod tot bewijslevering heeft gedaan, geldt dat daarin geen rechtvaardiging kan worden gevonden voor het omdraaien van de bewijslast.&#13;
13. Bij de beoordeling van dit middelonderdeel moet het volgende worden vooropgesteld.&#13;
Ter zake van beslissingen om in afwijking van de hoofdre­gel van art. 177 (oud) Rv., thans art. 150 Rv., op de voet van de slotzinsnede van deze bepaling de bewijslast om te keren op grond van de eisen van redelijkheid en billijkheid, geldt &#13;
geen verzwaarde motiveringsplicht. Uit de parlementaire ge­schiedenis blijkt dat bij de behandeling van art. 177 Rv. van­uit het parlement erop is aangedrongen in art. 177 Rv. te be­palen dat de rechter gehouden is tot motivering van zijn beslissing om - in afwijking van de hoofdregel - de bewijs­last om te keren. Daarvan is echter bewust afgezien omdat een dergelijke regel de onjuiste indruk zou kunnen wekken dat op dit punt zwaardere motiveringseisen zouden gelden dan bij andere toepassingen van de redelijkheid en billijk­heid. In de Nadere Memorie van Antwoord (Parl. Gesch. nieuw bewijsrecht, p. 90-91) werd in dat verband opgemerkt dat een dergelijke zwaardere motiveringsplicht geen geluk­kige uitkomst zou zijn “nu beslissingen omtrent de bewijs­last aan de hand van wat redelijkheid en billijkheid in de ge­geven omstandigheden eisen, hoezeer daarbij ook zoveel mogelijk gesteund wordt op objectieve gezichtspunten, zich vaak niet nader laten motiveren dan door verwijzing juist naar die omstandigheden”. Zie ook HR 31 oktober 1997, NJ 1998, 85, waarin naar deze passage uit de parlementaire ge­schiedenis werd verwezen.&#13;
14. In het onderhavige geval heeft het hof in de omstan­digheid dat de litigieuze percelen in de bedrijfsbalans van de maatschap per 1 mei 1993 en 30 april 1994 bij de acti­va staan vermeld, een aanwijzing gezien voor de juistheid van de (door [verweerder] te bewijzen) stelling dat de per­celen (tenminste economisch) tot het maatschapsvermo­gen behoorden. Deze omstandigheid heeft het hof tezamen met de omstandigheid dat tussen partijen vaststaat dat de ad­ministratie betreffende de maatschap zich bevindt bij [eise­res], waardoor het voor [eiseres] eenvoudiger moet zijn om te bewijzen dat zij de landerijen met geld uit eigen vermo­gen heeft betaald dan dat het voor [verweerder] is om te be­wijzen dat [eiseres] de landerijen niet met eigen geld heeft gefinancierd, gebracht tot zijn gewraakte oordeel dat de ei­sen van redelijkheid en billijkheid meebrengen dat niet [ver­weerder] moet worden belast met het bewijs van zijn stel­ling dat [eiseres] de litigieuze landerijen niet met eigen geld doch met ‘maatschapsvermogen’ heeft gefinancierd, doch dat [eiseres] moet worden belast met het bewijs van haar stelling dat zij de landerijen met eigen geld heeft gefinan­cierd.&#13;
Dat oordeel geeft niet blijk van een onjuiste rechtsopvatting. Het behoefde geen nadere motivering. Onbegrijpelijk is het evenmin. Het hof heeft niet miskend dat in bewijsnood op zichzelf onvoldoende grond kan worden gevonden voor om­kering van de bewijslast op gronden van redelijkheid en bil­lijkheid, zoals uw Raad overwoog in zijn arrest van 31 ok­tober 1997, NJ 1998, 85. Dat bewijsnood op zichzelf niet voldoende grond kan zijn voor omkering van de bewijslast, laat evenwel onverlet dat bewijsnood - of de omstandigheid dat één partij beter in staat moet worden geacht tot bewijsle­vering, zoals in casu naar ‘s hofs oordeel het geval is - mag meewegen in het geheel van factoren dat tezamen aanlei­ding geeft tot omkering van de bewijslast. Op het voorgaan­de stranden de middelonderdelen 1.a-1.c.&#13;
Middelonderdeel 1.d, dat een klacht formuleert voor zover het hof voorts aan zijn oordeel ten grondslag heeft gelegd dat [eiseres] een aanbod tot bewijslevering heeft gedaan, kan niet slagen omdat ‘s hofs gewraakte overweging niet al­dus kan worden begrepen dat het hof bedoelde omstandig­heid aan zijn oordeel ten grondslag heeft gelegd. ‘s Hofs overweging dient naar mijn oordeel aldus te worden ver­staan dat [eiseres], op wie op grond van de redelijkheid en de billijkheid de bewijslast rust van hetgeen door haar is ge­steld, is toegelaten tot bewijslevering nu zij een bewijsaan­bod terzake heeft gedaan.&#13;
Middelonderdeel 2 - Economische eigendom&#13;
15. Middelonderdeel 2 dat uit vijf onderdelen bestaat (ge­nummerd 2.a-2.e) richt zich tegen ‘s hofs oordeel dat dient te worden aangenomen dat [eiseres] de economische ei­gendom van de landerijen in de maatschap heeft ingebracht (rov. 15 en 16 van het arrest van 29 september 2004, hier­voor onder 7 geciteerd).&#13;
Middelonderdeel 2.b (onderdeel 1a bevat geen klacht) voert aan dat het hof te dezen over het hoofd heeft gezien dat het, alvorens tot zijn oordeel te komen, gehouden was [eiseres] in de gelegenheid te stellen om tegen die (mogelijke) ge­volgtrekking tegenbewijs te leveren, dan wel gehouden was deze (of een dergelijke) conclusie slechts voorshands, be­houdens tegenbewijs van de zijde van [eiseres], te trekken alvorens op het desbetreffende punt definitief te beslissen. De middelonderdelen 2.c tot en met 2.e klagen dat het hof heeft blijk gegeven van een onjuiste rechtsopvatting hetzij zijn oordeel onvoldoende heeft gemotiveerd voor zover het hof heeft gemeend niet gehouden te zijn [eiseres] tot bewijs­levering toe te laten hetzij bij gebreke van een daarop toege­spitst bewijsaanbod (middelonderdeel 2.c), hetzij bij gebre­ke van een algemeen bewijsaanbod (middelonderdeel 2.d), hetzij omdat de al dan niet betaling uit het maatschapsver­mogen al voorwerp van bewijslevering was geweest (mid­delonderdeel 2.e).&#13;
16. De middelonderdelen lenen zich voor gezamenlijke be­handeling. Het hof heeft zijn oordeel dat [eiseres] de econo­mische eigendom heeft ingebracht gegrond, zoals ook mid­delonderdeel 1.a vooropstelt, op de omstandigheid dat de aankoop van de landerijen grotendeels met maatschapsver­mogen is gefinancierd, zoals moet worden aangenomen nu [eiseres] niet is geslaagd in het haar opgedragen bewijs, en voorts op de ten processe gebleken gegevens dat de waarde vanaf het boekjaar 1993/1994 werd vermeld onder de activa van de maatschapsbalans, dat de maatschap voor de litigieu­ze landerijen een extra hoeveelheid melkquotum heeft aan­gevraagd en verkregen, en dat [verweerder] onweersproken heeft gesteld dat de kosten die samenhingen met genoem­de landerijen, zoals onroerende zaakbelasting en afschrij­vingen, ten laste kwamen van de maatschap. Het hof heeft daaraan toegevoegd dat hetgeen [eiseres] overigens heeft aangevoerd onvoldoende is om tot een ander oordeel te kun­nen komen.&#13;
Voor zover het middelonderdeel (aan het slot van onderdeel 2.e) wil betogen dat tegenbewijs had moeten worden toege­laten tegen de overige omstandigheden die het hof (naast de omstandigheid dat ervan moet worden uitgegaan dat de aan­koop van de landerijen grotendeels met maatschapsvermo­gen is gefinancierd nu [eiseres] niet in het haar opgedragen bewijs is geslaagd) aan zijn oordeel ten grondslag heeft ge­legd, miskent het middelonderdeel dat het hof mocht uitgaan van de juistheid van de niet door [eiseres] weersproken stel­lingen van [verweerder] en van de uit de gedingstukken ge­bleken, door [verweerder] aan zijn stellingen ten grondslag gelegde, gegevens die op zichzelf niet door [eiseres] worden betwist. Het middelonderdeel betoogt ook niet dat [eiseres] bedoelde stellingen wél heeft weersproken dan wel heeft be­twist dat bedoelde gegevens uit de gedingstukken blijken, doch het spreekt ook zelf van ten processe gebleken gege­vens. Het hof heeft [eiseres] derhalve terecht niet tot bewijs­levering terzake toegelaten.&#13;
Het middelonderdeel klaagt, als ik het goed zie, niet dat de door het hof genoemde omstandigheden in beginsel ‘s hofs oordeel dat [eiseres] de economische eigendom heeft inge­bracht, niet kunnen dragen. Het middelonderdeel klaagt - kort gezegd - dat het hof alvorens aan deze omstandighe­den de conclusie te verbinden dat de landerijen economisch in de maatschap waren ingebracht, [eiseres] gelegenheid tot het leveren van tegenbewijs had moeten bieden. Dat be­toog moet naar mijn oordeel falen. Het hof is op grond van de ten processe vastgestelde omstandigheden - van de juist­heid waarvan moet worden uitgegaan - tot het oordeel geko­men dat sprake is geweest van een inbreng van economische eigendom in de maatschap. Tegen dat (juridische) oordeel is op zichzelf genomen geen tegenbewijs mogelijk. Voor (te­gen)bewijslevering was plaats geweest ingeval [eiseres] fei­ten en omstandigheden zou hebben aangevoerd die tot een ander oordeel zouden hebben kunnen leiden. Dat heeft [ei­seres] evenwel niet gedaan, naar het hof heeft geoordeeld in zijn - in cassatie niet bestreden - rechtsoverweging 16, waar het hof overwoog dat hetgeen [eiseres] overigens nog heeft aangevoerd, onvoldoende is om tot een ander oordeel te kunnen komen.&#13;
De slotsom is dat het middelonderdeel in zijn geheel faalt.&#13;
Middelonderdeel 3 - Peildatum: ontbinding of vereffening?&#13;
17. Middelonderdeel 3, dat bestaat uit zes onderdelen (ge­nummerd 3.a-3.f), stelt - in onderdeel 3.a - voorop dat uit­gaande van de door het hof vastgestelde economische inbreng van de landerijen, [eiseres] inderdaad de waardever­meerdering die de landerijen gedurende het bestaan van de maatschap hebben ondergaan, moet vergoeden aan de maat­schap (dan wel in geval van een waardevermindering, deze vergoed zou moeten krijgen). De middelonderdelen 3.a-3.c keren zich tegen ‘s hofs oordeel (rov. 18 van het arrest van het hof van 29 september 2004) dat daarbij moet worden uit­gegaan van de waarde van de grond op het moment van de vereffening van de maatschap, zij het dat nu [eiseres] de li­tigieuze percelen reeds op een eerder moment (te weten op 4 december 1997) heeft verkocht, de redelijkheid en billijk­heid meebrengen dat de door [eiseres] gerealiseerde ver­koopprijs tot uitgangspunt wordt genomen.&#13;
Middelonderdeel 3.a betoogt dat hof had moeten uitgaan van de waarde van de grond op het moment van het einde van de maatschap, in casu de datum van 1 mei 1992 waarte­gen [verweerder] de maatschap heeft opgezegd. Deze klacht wordt in de onderdelen 3.b en 3.c nader uitgewerkt. Mid­delonderdeel 3.b betoogt dat in het geval van een economi­sche inbreng van een goed in een maatschap, de waarde­fluctuaties van het ingebrachte doorgaans (behoudens ander beding) voor rekening van de maatschap zijn. Niet valt in te zien, aldus dit middelonderdeel, althans niet zonder nade­re motivering, die ontbreekt, dat ook waardefluctuaties na het einde van de maatschap (doch voor de vereffening) in de maatschap zouden moeten worden ingebracht en dat de vennoten aldus in die waardefluctuaties na het einde van de maatschap zouden kunnen delen, resp. daarin zouden moe­ten bijdragen, ook al is de maatschap inmiddels ten einde en al vindt voor het overige over de periode tussen het einde van de maatschap en haar vereffening geen verrekening tus­sen de vennoten van winsten en verliezen meer plaats. Het hof heeft - aldus het middel - blijk gegeven van een onjuis­te rechtsopvatting, dan wel heeft het hof zijn oordeel onvol­doende gemotiveerd. Middelonderdeel 3.c klaagt dat ‘s hofs beslissing zich ook kwalijk laat rijmen met rechtsoverwe­ging 5.1 van ‘s hofs arrest van 5 september 2007 en met het dictum van dat arrest waar het hof de gestelde inbreng aan­merkt als waardevermeerdering die de percelen gedurende het bestaan van de maatschap hebben ondergaan.&#13;
Middelonderdeel 3.d bestrijdt als onjuist ‘s hofs volledig­heidshalve in zijn eindarrest gegeven oordeel dat bij de scheiding en deling van het maatschapsvermogen de geno­ten rente over het bedrag van € 583.926,65 op de voet van art. 3:172 BW moet worden meegenomen.&#13;
Middelonderdeel 3.e klaagt dat het hof in rechtsoverweging 21 van zijn arrest van 29 september 2004 heeft miskend dat ook uitgaande van de inbreng van de economische eigen­dom van de betrokken landerijen in de maatschap, [eiseres] was gerechtigd de landerijen te verkopen en te leveren aan een derde, mits zulks maar ná het einde (door opzegging) van de maatschap plaatsvond.&#13;
Middelonderdeel 3.f ten slotte klaagt dat het hof met zijn oordeel dat de datum van vereffening te dezen (in principe) de peildatum is, de grenzen van de rechtsstrijd te buiten is gegaan nu ook [verweerder] in principe van mening was dat een waardestijging (of -daling) na ontbinding van de maat­schap voor rekening van de inbrenger komt. Het middelon­derdeel verwijst daarbij naar de pleitnota van [verweerder] in appel d.d. 12.09.2002, sub 2.1.&#13;
18. Bij de beoordeling van het middelonderdeel moet het volgende worden vooropgesteld.&#13;
Het begrip ‘economische eigendom’ is geen wettelijk be­grip. Het is een verzamelterm voor verschillende rechtsver­schijnselen waarbij de economische waarde van een goed toekomt aan een ander dan de juridisch rechthebbende. Zie Asser-Mijnssen-De Haan-Van Dam, 2006, nr. 483 en Huij­gen, “Economische eigendom”, studiepocket privaatrecht, 1995, nr. 5.&#13;
Het begrip economische eigendom is afkomstig uit het be­lastingrecht en aanvaard in de fiscale rechtspraak in de ja­ren vijftig van de vorige eeuw. In dat verband wordt verwe­zen naar de uitspraak van de derde kamer van uw Raad van 29 oktober 1952, NJ 1953, 557, m.nt. Ph.A.N.H. In deze uit­spraak werd overwogen dat de omstandigheid dat een goed eigendom is van de één, niet uitsluit dat, economisch ge­zien, het belang daarbij een ander kan aangaan. Voorts werd overwogen dat het inbrengen van enig goed in een vennoot­schap aldus kan geschieden dat het betrokken goed eigen­dom van de inbrenger blijft, doch de waarde daarvan tot het bedrijfsvermogen van de vennootschap gaat behoren, zodat de waardevermeerdering of de waardevermindering daarvan voor rekening van de vennootschap komt. Houwing merkt in zijn noot op dat men aldus de volgende mogelijkheden van inbreng van een zaak kan onderscheiden: (i) de zaak wordt mede-eigendom van de vennoten; (ii) de zaak blijft eigendom van de inbrenger maar de waarde ervan gaat deel uitmaken van het bedrijfsvermogen van de maatschap zo­dat bij vereffening waardemeerdering en -vermindering met hem moet worden verrekend en (iii) de zaak blijft eigendom van de inbrenger en de maatschap krijgt enkel het genot van de zaak.&#13;
Huijgen, a.w. nr. 6, concludeert dat het bij ‘economische ei­gendom’ steeds gaat om een splitsing tussen macht en be­lang in die zin dat aan de economische eigenaar krachtens obligatoire overeenkomst in beginsel alle rechten en plich­ten met betrekking tot een goed zijn overgedragen, waarmee tevens het volledige risico van waardestijging of -daling van het goed bij de economisch gerechtigde terecht is geko­men en slechts de juridische levering achterwege is geble­ven. Het begrip economische eigendom gaat aldus - anders dan de naam suggereert - niet over eigendom maar over het krachtens een (obligatoire) rechtsverhouding gerechtigd zijn tot de waarde van een goed, waarbij goederenrechtelijk geen afbreuk wordt gedaan aan het recht van eigendom van de ju­ridische eigenaar.&#13;
19. Voor de maatschap, een overeenkomst tot samenwer­king van twee of meer personen gericht op het behalen van vermogensrechtelijk voordeel ten behoeve van alle venno­ten door middel van inbreng van ieder der vennoten, is de verplichting tot inbreng essentieel. De inbreng kan bestaan in geld, goederen, genot van goederen en arbeid. Zie art. 7A:1655 en 7A:1662 BW.&#13;
Zie over de essentialia van het begrip overeenkomst van maatschap en over de inbreng Asser-Maeijer 5-V, 1995, hoofdstuk II, i.h.b. nrs. 28 en 36. In dit handboek wordt erop gewezen (in nr. 36) dat in art. 7A:1655 wordt gesproken van “brengen in gemeenschap”, doch dat uit de wet zelf duide­lijk blijkt dat inbrengen zeker kan betekenen in mede-eigen­dom (in gemeenschap in de zin van art. 3:166 BW) brengen (hetgeen inhoudt dat de vennoten gezamenlijk eigenaar wor­den), maar dat dit geenszins de enige betekenis is en dat in­brengen een ruimere betekenis heeft, en wel het ter beschik­king stellen ten bate van de samenwerking. Benadrukt wordt (in nr. 151) dat onder het vermogen van een vennootschap in juridische zin dan ook tweeërlei kan worden verstaan: het vermogen in verbintenisrechtelijke zin en de vennootschap­pelijke goederen die aan de vennoten gezamenlijk toebeho­ren. In verband daarmee wordt een duidelijk onderscheid gemaakt tussen het vennootschappelijk vermogen (het maat­schapsvermogen) en de vennootschappelijke goederenge­meenschap (of kortweg: gemeenschap). In nr. 151 en in nr. 154 wordt nader ingegaan op de inbreng van de economi­sche eigendom. Van inbreng van economische eigendom is sprake - zo wordt uiteengezet - ingeval de goederen juri­disch eigendom blijven van de inbrengende vennoot, doch economisch ter beschikking worden gesteld van de vennoot­schap waarbij de waarde van het goed tot het bedrijfsvermo­gen van de vennootschap (het maatschapsvermogen) gaat behoren (en op haar balans wordt opgenomen met credite­ring van de inbrengende vennoot ter hoogte van de inbreng­waarde) en ook de eventuele waardevermeerdering of -ver­mindering voor rekening van de vennootschap komt. In dat verband wordt het volgende betoogd:&#13;
“De zich gedurende het bestaan van de vennootschap (mijn cursivering; plv. P-G) voordoende waardeveranderingen van het goed moeten bij de vereffening met de inbrenger wor­den verrekend. Ondergaat het goed een waardevermeerde­ring, dan moet de inbrenger deze aan de vennootschap ver­goeden. Is de waarde van het ingebrachte goed verminderd, dan heeft de inbrenger een vorderingsrecht op de vennoot­schap tot het bedrag van de vermindering. Wanneer het goed de waardeverandering ondergaat na de ontbinding, dan is deze weer voor rekening van de inbrengende vennoot (mijn cursivering; plv. P-G).”&#13;
Voorts wordt verdedigd dat bij inbreng van het recht op ge­not van een goed, tenzij het tegendeel uitdrukkelijk blijkt, bedoeld is inbreng van zgn. economische eigendom: het goed wordt zo volledig mogelijk ter beschikking gesteld van de vennootschap en komt voor haar rekening. In nr. 169 wordt betoogd dat tot de vennootschappelijke goederenge­meenschap niet alleen lichamelijke zaken behoren, maar ook vermogensrechten en dat bij inbreng van een recht op ge­not, ook dat recht op genot in de gemeenschap valt en bij in­breng van economische eigendom tevens de vordering van de vennootschap op de inbrenger wegens eventuele waarde­vermeerdering van het ter beschikking gestelde goed.&#13;
20. Ook in Mohr-Meijers “Van personenvennootschappen­maatschappen”, 2009, § 2.4.3, p. 49, wordt (evenals in de vorige druk van dit werk uit 1998, p. 40) - onder verwijzing naar de hiervoor genoemde uitspraak van uw Raad - be­toogd dat onder het inbrengen van economische eigendom moet worden verstaan dat niet alleen “voor de duur van de vennootschap” het genot van het goed ter beschikking van de vennootschap wordt gesteld, maar dat tevens wordt afge­sproken dat het goed “gedurende die tijd” voor rekening en risico zal zijn van de vennootschap, dat het goed op de ven­nootschapsbalans komt en dat “bij het einde van de vennoot­schap” niet alleen het ingebrachte goed weer geheel ter vrije beschikking komt van de inbrenger, maar dat dan tevens tus­sen inbrenger en vennootschap verrekening plaatsvindt van het verschil tussen de (gecrediteerde) waarde ten tijde van de inbreng en “de waarde ten tijde van beëindiging”.&#13;
Zie in deze zin ook Wery, “Hoofdzaken maatschap ven­nootschap onder firma en commanditaire vennootschap”, 2003, p. 16, waar wordt betoogd dat na de ontbinding van de maatschap of bij eerder uittreden van de inbrenger, de in­brenger de beschikking over het ‘moedergoed’ terugkrijgt maar dat de waardeverandering moet worden verrekend. Zie voorts Pitlo-Raaijmakers-Löwensteyn, “Vennootschaps- en rechtspersonenrecht”, 2000, p. 143-144, waar wordt betoogd dat waardemutaties voor rekening van de vennootschap blij­ven en bij beëindiging met de rechthebbende moeten wor­den verrekend.&#13;
21. Door de ontbinding van de maatschap (die in casu heeft plaatsgevonden door opzegging door [verweerder]) komt een einde aan de maatschap als samenwerkingsverband. Er dient dan nog vereffening en verdeling plaats te vinden. Zie over vereffening en verdeling Asser-Maeijer, 5-V, 1995, hoofdstuk IX.&#13;
Vanaf het moment dat de vennootschap is ontbonden, kan ieder der vennoten verdeling van de vennootschappelijke goederengemeenschap vorderen. Titel 3:7 BW is van toe­passing op de ontbonden ‘vennootschappelijke’ goederen­gemeenschap. Vgl. Parl. Gesch. Boek 3 (Inv. 3, 5 en 6), p. 1302 en zie voorts Asser-Maeijer 5-V, 1995, nr. 149.&#13;
Nu inbreng van economische eigendom van een goed geen inbreng van eigendom inhoudt, doch inhoudt dat voor de duur van de vennootschap het genot van het goed ter be­schikking van de vennootschap wordt gesteld, komt het goed bij het einde van de vennootschap weer ter vrije be­schikking van de inbrenger, die immers de juridische eige­naar is. (De redelijkheid en billijkheid kunnen overigens meebrengen dat de inbrenger het goed nog enige tijd ten be­hoeve van de vereffening ter vrije beschikking stelt; zie As­ser-Maeijer, a.w., nr. 316). Wél dient verrekening plaats te vinden van de waardemutatie van het betrokken goed. Daar­bij gaat het - naar alle hiervoor genoemde schrijvers aan­nemen - om de waardevermeerdering of -vermindering tij­dens het bestaan van de vennootschap nu immers de inbreng is gerelateerd aan het bestaan en het doel van de maatschap. &#13;
De conclusie moet dan ook zijn dat de waardevermeerdering of -vermindering die het goed na de ontbinding van de maat­schap ondergaat, weer voor rekening is van de inbrengende vennoot, zoals ook Maeijer in het hiervoor (onder 19) weer­gegeven citaat betoogt. Ingeval het goed gedurende het be­staan van de maatschap in waarde is vermeerderd, behoort tot het te verdelen vermogen een vordering op de inbrengen­de vennoot ter hoogte van de waarde van het goed ten tij­de van de ontbinding van de maatschap minus de waarde die het goed ten tijde van de inbreng had. De hoogte van deze vordering wordt daarmee bepaald door de waarde die het goed bij de ontbinding van de maatschap heeft. Ingeval de juridische eigendom zou zijn ingebracht, zou - conform vas­te jurisprudentie - als peildatum voor de waardering van het alsdan tot de gemeenschap behorende goed gelden de waar­de van het goed ten tijde van de verdeling, tenzij partijen an­</content><legacyfootnotes/><footnotes><footnote/></footnotes><auteurs>vice-president D.H. Beukenhorst als voorzitter en de raadsheren O. de Savornin Lohman, A.M.J. van Bu­chem-Spapens, F.B. Bakels en W.D.H. Asser</auteurs><published>2010-09-01 00:00:00</published><modified>2010-09-01 00:00:00</modified><editiondate>2010-09-01</editiondate><htmlpath>https://denhollander.info/artikel/8720</htmlpath></article>
</articles></edition>