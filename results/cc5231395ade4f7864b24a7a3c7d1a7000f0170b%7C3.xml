<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1989</searchword><id>6255</id><udhid>UDH:TvAR/6255</udhid><titel>Gemeentelijke verordening ter bestrijding van meststank geoorloofd?</titel><searchwords><searchword>TvAR 6/1989</searchword><searchword>UDH:TvAR/6255</searchword></searchwords><attachments><attachment><name>1989_nr 6_Artikel_Tacken.pdf</name><extention>pdf</extention><url>https://denhollander.info/download/6049/ci</url></attachment></attachments><inleiding>Zoals velen wellicht uit eigen ervaring zullen weten, gaat bemesting van grond gepaard&#13;
met stank en wordt hierdoor regelmatig een niet geringe hinder voor de omgeving&#13;
veroorzaakt. Om tegemoet te komen aan de reële - vaak talrijke - klachten&#13;
ter zake, willen diverse gemeentebesturen via een raadsverordening nadere voorschriften&#13;
geven omtrent die meststank.&#13;
Zij hebben bijvoorbeeld het oog op een verbod dierlijke meststoffen op het land&#13;
te brengen op zaterdag, zondag en algemeen erkende feestdagen, bij het bereiken&#13;
van de aangeduide hoge buitentemperatuur en anders dan met behulp van een naar&#13;
beneden gerichte verspreiding. Daarnaast komt het voor, dat zij de wijze van transport&#13;
willen reguleren en het onderwerken van de mest binnen een bepaalde termijn&#13;
verplicht willen stellen. Voorts wordt aan Burgemeester en Wethouders wel de bevoegdheid&#13;
verleend in bijzondere gevallen nadere regels te stellen ten aanzien van&#13;
het bemesten ter beperking van stankoverlast.1&#13;
Langs deze weg willen gemeenten de tegengestelde belangen van boeren en omwonenden/&#13;
derden zo goed mogelijk met elkaar verzoenen. Mag dat? De heer mr. D.W.&#13;
Bruil is, gezien een recent artikel van zijn hand2, van mening dat lokale regelingen&#13;
als hierboven globaal weergegeven wellicht in strijd met geschreven recht zijn. Wij&#13;
verdedigen daarentegen in dit betoog een tegengestelde opvatting. Naar ons oordeel&#13;
kunnen zij namelijk naar alle waarschijnlijkheid in de meeste gevallen wèl door de&#13;
beugel.&#13;
Inmiddels is bekend geworden, dat de Deurnse verordening met een vergelijkbare&#13;
inhoud waarschijnlijk niet zal worden vernietigd door de Kroon. De&#13;
Noordbrabantse Christelijke Boerenbond heeft echter alvast te kennen gegeven&#13;
zich hierbij niet neer te leggen en een uitspraak van de rechter te gaan uitlokken.3&#13;
De vraag blijft dus actueel...</inleiding><content>TOETSINGSKADER&#13;
Kort geschetst4 moet een raadsverordening aan twee voorwaarden voldoen om niet&#13;
strijdig te zijn met geldend recht.&#13;
Allereerst moet zij krachtens art. 168 gemeentewet de 'huishouding der gemeente'&#13;
en dus enig openbaar belang kunnen betreffen. Tegengaan van hinder door meststank&#13;
is onzes inziens zo'n openbaar belang.&#13;
Daarnaast moet de verordening op grond van art. 193 gemeentewet5 verenigbaar&#13;
zijn met reeds bestaande regelgeving van hogere rangorde.&#13;
Aan dit vereiste is in twee gevallen niet voldaan:&#13;
1. De verordening heeft betrekking op hetzelfde onderwerp met het oog op hetzelfde&#13;
motief als een hogere regeling, die uitputtend is bedoeld.&#13;
2. Door een of meer gemeentelijke voorschriften wordt de toepassing van een hogere&#13;
regeling doorkruist.&#13;
Op de relatie tussen enerzijds plaatselijke bepalingen ter beperking van stankoverlast&#13;
door bemesting van grond en anderzijds hogere regelgeving op dit terrein, te weten&#13;
het op de Wet bodembescherming6 gebaseerde Besluit gebruik dierlijke meststoffen7&#13;
alsmede de Hinderwet8, spitst dit artikel zich toe. Doet zich in deze relatie&#13;
een van de genoemde gevallen voor, waardoor dergelijke plaatselijke bepalingen niet&#13;
toelaatbaar moeten worden geacht?&#13;
HET MOTIEF VAN HET BESLUIT GEBRUIK DIERLIJKE MESTSTOFFEN&#13;
Blijkens het voorgaande is voor de beantwoording van deze vraag van belang, of&#13;
het Besluit dierlijke meststoffen normen stelt omtrent het op of in de bodem brengen&#13;
van mest met dezelfde doelstelling als aan de raadsverordening ten grondslag ligt:&#13;
beperking van stankoverlast.&#13;
Indien daarvan sprake is èn de algemene maatregel van bestuur uitputtend is bedoeld&#13;
(daarover straks meer), zal de raad immers niet bevoegd zijn tot die aanvullende&#13;
regelgeving.&#13;
Volgens Bruil9 heeft het Besluit gebruik dierlijke meststoffen 'ongetwijfeld als&#13;
primair doel de bodembescherming, maar - gezien de regeling en de toelichting -&#13;
als secundair doel onder meer ammoniakvervluchtiging en stankhinder'. Mede hetzelfde&#13;
motief dus.&#13;
Ter onderbouwing van dit standpunt verwijst hij ten eerste naar de considerans van de Wet bodembescherming, waarop het Besluit gebruik dierlijke meststoffen is&#13;
gebaseerd. Hierin is vastgelegd 'dat het noodzakelijk is in het belang van de bescherming&#13;
van het milieu regels te stellen teneinde de bodem te beschermen'.&#13;
In de memorie van antwoord10 wordt hierover opgemerkt, dat de term milieu tevens&#13;
de gezondheid en het welbevinden van de mens omvat. Volgens genoemde&#13;
schrijver kunnen deze begrippen dan ook als referentiekader dienen bij het geven&#13;
van voorschriften op grond van de Wet bodembescherming met als consequentie,&#13;
dat die wet een bredere opzet heeft dan de naam ervan - de Wet 'bodembescherming'&#13;
- doet vermoeden.&#13;
Wij zijn het hiermee niet eens. Naar onze mening wordt in de considerans tot uitdrukking&#13;
gebracht, dat in de wet regels worden gesteld 'teneinde de bodem te beschermen'&#13;
als onderdeel van het milieu in ruime zin. Deze opvatting strookt onzes&#13;
inziens met de aanhalingstitel van de wet: wij gaan ervan uit, dat een Wet 'bodembescherming'&#13;
de bodembescherming tot doel heeft. Wij worden hierin bevestigd door&#13;
de toelichting11 op de wet, waarin meermalen wordt gesproken van de milieucomponent&#13;
bodem. Naar onze mening geeft de term milieucomponent bodem kernachtig&#13;
weer waarop deze wet ziet: de bescherming van de bodem met als gevolg (!) een positief&#13;
effect op het milieu, waaronder de gezondheid en het welbevinden van de mens.&#13;
Als laatste contra-argument voeren wij aan, dat de volgens Bruil uiterst relevante&#13;
woorden 'in het belang van de bescherming van het milieu' ontbreken in de considerans&#13;
van het Besluit gebruik dierlijke meststoffen. Zijns inziens kan dit feit betekenen,&#13;
dat het motief van het besluit beperkter is dan dat van de wet en slechts betrekking&#13;
heeft op de bodem. Naar ons oordeel wordt hiermee in twijfel getrokken, of&#13;
de aangehaalde woorden wel zo'n belangrijke functie vervullen.&#13;
Ten tweede haalt Bruil een passage uit de toelichting op het Besluit gebruik dierlijke&#13;
meststoffen aan, waarin de negatieve consequenties van bemesting worden opgesomd.&#13;
Omdat hierin uitdrukkelijk de stankoverlast wordt vermeld, mag naar zijn&#13;
mening worden aangenomen dat het besluit ook dit nadeel beoogt te ondervangen.&#13;
Wij achten het echter zeer de vraag, of tegengaan van hinder door meststank als&#13;
motief van die regeling moet worden aangemerkt dan wel als bijkomende positieve&#13;
invloed. Gelet op onze, hierboven weergegeven redenering is er volgens ons voor dat&#13;
laatste veel te zeggen: naar onze mening is de stankvermindering een positief neveneffect&#13;
ervan.&#13;
Onzes inziens hoeft het tegendeel niet te worden aangenomen in verband met de&#13;
verankering van een verplichting tot onderwerken van mest in het Besluit gebruik&#13;
dierlijke meststoffen. Volgens Bruil kan die conditie moeilijk worden beschouwd als&#13;
een maatregel ter bescherming van de bodem en dient zij uitsluitend om vervluchtiging&#13;
van ammoniak - en bijgevolg ook stankoverlast - tegen te gaan.&#13;
Wij zijn echter van mening, dat die verplichting slechts in het leven geroepen kan&#13;
zijn met het motief bodembescherming.&#13;
De beperking van de stank is onzes inziens een bijkomend - doch evident -&#13;
voordeel. Ten slotte vestigen wij de aandacht op het door Bruil genoemde Koninklijk&#13;
Besluit van 14 december 1987, nr. 54.12 In deze uitspraak verbindt de Kroon een&#13;
voorschrift aan een hinderwetvergunning om stankoverlast tegen te gaan. Dit geschiedt&#13;
onder de erkenning, dat het Besluit gebruik dierlijke meststoffen (slechts) regels&#13;
stelt 'teneinde de bodem en het daarin aanwezige oppervlaktewater te beschermen'.&#13;
Ook de Kroon gaat blijkbaar uit van een beperkt motief.&#13;
GESTELD, DAT HET BESLUIT GEBRUIK DIERLIJKE MESTSTOFFEN MEDE BEOOGT MESTSTANK&#13;
TE BESTRIJDEN&#13;
Dan is het de vraag, of het Besluit uitputtend is bedoeld, waardoor aanvullend lokale&#13;
voorschriften ter beperking van stankoverlast niet toelaatbaar zullen zijn.&#13;
Volgens Bruil13 is de stelling verdedigbaar dat de Kroon met de algemene maatregel&#13;
van bestuur een omvattende regeling heeft willen bieden voor het uitrijden van&#13;
mest. Want ondanks de zeer zorgvuldige voorbereiding ervan (uitgebreid overleg,&#13;
uitvoerige advisering, diepgaande bespreking in de Tweede Kamer) 'is niet gedacht&#13;
aan de autonome gemeentelijke verordeningsbevoegdheid'. Die bevoegdheid zal er&#13;
derhalve zijns inziens niet zijn. Naar onze mening zal die er echter wèl zijn. Zoals&#13;
ook Bruil constateert, heeft de regering immers uitdrukkelijk vermeld dat aanvulling&#13;
van het besluit in het algemeen mogelijk is gezien art. 79 van de Wet bodembescherming.&#13;
Ingevolge dit artikel zijn onder meer raadsverordeningen met eenzelfde motief&#13;
als de wet geoorloofd, voor zover zij niet in strijd zijn met het bij 'of krachtens'&#13;
die wet bepaalde.&#13;
Het - wellicht toevallige - niet noemen van de gemeentelijke regelingsbevoegdheid&#13;
levert naar ons oordeel geen bewijs voor de juistheid van een andere opvatting.&#13;
GESTELD, DAT HET BESLUIT GEBRUIK DIERLIJKE MESTSTOFFEN MEDE TOT DOEL&#13;
HEEFT MESTSTANK TEGEN TE GAAN EN NIET UITPUTTEND IS BEDOELD OFWEL HET&#13;
BESLUIT NIET DAT DOEL HEEFT&#13;
In die gevallen is relevant, of het Besluit gebruik dierlijke meststoffen wordt doorkruist&#13;
door de (hiervoor beschreven) raadsbepalingen ter beperking van hinder door&#13;
stank. Wanneer de toepassing van deze bepalingen niet verenigbaar is met die van&#13;
het besluit, zal de gemeentelijke verordening namelijk niet toelaatbaar zijn.&#13;
Volgens Bruil14 zal het uitrijden van mest (gereguleerd en niet geheel verboden&#13;
door de hogere regeling) in theorie niet onmogelijk zijn bij gelding van plaatselijke&#13;
voorschriften, maar kan dat in de praktijk wel eens anders uitpakken. Zijns inziens&#13;
zal in ieder geval de mestopslagcapaciteit aanmerkelijk moeten worden uitgebreid.&#13;
Naar onze mening blijven echter alle artikelen van het Besluit gebruik dierlijke meststoffen hun kracht behouden, worden zij niet aangetast door de raadsverordening.&#13;
Blijkens de beschrijving van de gemeentelijke bepalingen aan het begin van dit&#13;
artikel worden daarin immers alleen voorschriften gegeven omtrent het moment van&#13;
bemesting (niet op bepaalde weekdagen en bij hoge buitentemperatuur die vaak&#13;
slechts op het warmst van een zomerdag wordt bereikt) en de wijze, waarop dat gebeurt:&#13;
zij gaan daarmee niet zover, dat de boeren de van hogerhand toegestane hoeveelheid&#13;
mest niet op het land mogen brengen. In verband hiermee is volgens ons&#13;
voldaan aan de gestelde eis. Daarmee is tevens aangegeven, dat het naar onze mening&#13;
niet zo'n vaart zal lopen met de vergroting van de mestopslagcapaciteit, die&#13;
noodzakelijk is vanwege de beperkte bemestingsmogelijkneden door de werking van&#13;
het Besluit gebruik dierlijke meststoffen. Krachtens dat besluit mogen de agrariërs&#13;
immers hele maanden geen mest uitrijden op bepaalde soorten grond. Een gemeentelijke&#13;
verbod voor weekenden, feestdagen en bij hoge buitentemperaturen zet onzes&#13;
inziens, relatief gezien, geen zoden aan de dijk.&#13;
CONCLUSIE&#13;
Bruil15 is van oordeel, dat de weergegeven toetsingslijnen kunnen leiden tot ontoelaatbaarheid&#13;
van de raadsbepalingen ter bestrijding van meststank. Onzes inziens&#13;
kunnen zij echter leiden tot geoorloofdheid ervan. Wij zijn benieuwd naar de opvatting&#13;
van de rechter.&#13;
DE HINDERWET&#13;
Over de toepasselijkheid van de Hinderwet ter zake merkt Bruil op dat het uitrijden&#13;
van mest via hinderwetvergunningen gereguleerd kan worden door middel van het&#13;
stellen van beperkingen aan het legen van mestopslagen bij veehouderijbedrijven.&#13;
Omdat de Hinderwet uitputtend is, bestaat er geen ruimte voor gemeentelijke verordeningen,&#13;
zo meent hij.&#13;
Deze stellingname roept een tegenwerping onzerzijds op.&#13;
Ten eerste geeft Bruil terecht aan dat het uitrijden van mest als zodanig niet hinderwet&#13;
plichtig is. Uitrijden van mest kan slechts indirect worden beperkt via bepalingen&#13;
in de hinderwetvergunningen omtrent het legen van mestopslagen.&#13;
Het is lange tijd aan twijfel onderhevig geweest of in hinderwetvergunningen mest&#13;
uitrijden als zodanig via het stellen van voorschriften gereguleerd kan worden 16. In het door Bruil aangehaalde KB van 14 december 1987, nr. 54, is inderdaad door&#13;
de Kroon een voorschrift opgenomen dat met zoveel woorden het uitrijden beoogt&#13;
te beperken. Het uitrijden kan derhalve niet slechts indirect geregeld worden via&#13;
voorschriften omtrent het legen van de mestopslag, het kan blijkens dit KB direct&#13;
geregeld worden. Onzes inziens is dat goed verdedigbaar tegen het licht van de vernieuwde&#13;
reikwijdte van de Hinderwet.&#13;
Als het mogelijk is om in hinderwetvergunningen voor horeca-inrichtingen sluitingstijden&#13;
op te nemen in verband met de overlast van vertrekkende bezoekers in&#13;
de omgeving dat is het ook mogelijk het uitrijden van mest, als indirect gevolg van&#13;
de bedrijfsvoering van een veehouderijbedrijf te reguleren.&#13;
Naar onze mening is het echter moeilijk deze redenering staande te houden indien&#13;
het uitrijden plaatsvindt op grond die niet aaneengesloten aan het veehouderijbedrijf&#13;
ligt. En indien de betrokken grond meer dan enkele honderden meters van het&#13;
bedrijf verwijderd ligt is het onmogelijk de redenering staande te houden. Het geografische&#13;
verband tussen het veehouderijbedrijf zelf en het uitrijden is dan te ver verwijderd&#13;
geworden om het uitrijden via een hinderwetvergunning - die sterk locatiegebonden&#13;
is - aan banden te leggen.&#13;
Dit verband is al helemaal zoek indien de mest wordt overgenomen door een andere&#13;
agrariër.&#13;
Feit is dat er enorm met mest 'gesleept' wordt. Ondanks het bestaan van het bekende&#13;
mestoverschot is mest handelswaar (waarbij de ene soort uiteraard gewilder&#13;
is dan de andere). Dit betekent dat lang niet altijd de mest wordt uitgereden&#13;
op de landerijen van het bedrijf waar de mest van afkomstig is. Deze constatering&#13;
werpt een bijzonder licht op de stelling van Bruil dat via het beperken van het verwijderen&#13;
van mest automatisch iets geregeld wordt ten aanzien van het uitrijden van&#13;
mest. Indien zijn stelling gevolgd wordt, zou het betekenen dat:&#13;
- het reguleren van de verwijdering van mest bij boer A, het uitrijden van mest bij&#13;
boer B reguleert;&#13;
of:&#13;
- het reguleren van het verwijderen van mest in gemeente X, het uitrijden in gemeente&#13;
Z reguleert.&#13;
Derhalve komen wij simpel tot de conclusie dat in situaties waarin mest wordt uitgereden&#13;
op een ander bedrijf dan waar de mest van afkomstig is, de Hinderwet niet&#13;
van toepassing is op het uitrijden.&#13;
CONCLUSIE&#13;
Samenvattend hebben wij geconcludeerd dat het Besluit gebruik dierlijke meststoffen&#13;
geen betrekking heeft op stankbepalingen en niet uitputtend is bedoeld.&#13;
Voorts hebben wij vastgesteld dat in de situatie dat mest wordt uitgereden op&#13;
grond die aaneengesloten aan het betrokken veehouderijbedrijf ligt inderdaad via&#13;
hinderwetvergunningen het uitrijden van mest gereguleerd kan worden. In situaties waarin sprake is van niet-aaneengesloten grond wordt deze toepasselijkheid echter&#13;
twijfelachtig. Deze twijfel gaat over in een ontkenning naarmate de grond verder&#13;
verwijderd van het veehouderijbedrijf ligt. Ook dient toepasselijkheid van de Hinderwet&#13;
ontkend te worden wanneer de mest bij een ander bedrijf wordt uitgereden&#13;
dan waar de mest van afkomstig is.&#13;
In situaties waarin de Hinderwet niet van toepassing is op het uitrijden van mest&#13;
bestaat naar onze opvatting wel degelijk ruimte voor een gemeentelijke verordening.&#13;
Wij komen derhalve tot een andere conclusie dan Bruil die stelde dat voor verordeningen&#13;
helemaal geen ruimte bestaat.&#13;
Onze bevindingen tonen echter wel aan dat het er voor de uitvoeringspraktijk&#13;
weer niet gemakkelijker op wordt.&#13;
Tot slot zouden wij tegen degenen die vanuit een meer beleidsmatige stellingname&#13;
tegen gemeentelijke verordeningen ter zake zijn, willen zeggen dat het in de praktijk&#13;
wel mee zal vallen met het beperkende karakter van de verordeningen. Veelal worden&#13;
dergelijke verordeningen pas gehanteerd indien klachten hiertoe aanleiding geven.&#13;
Van een 'heksenjacht' zal geen sprake zijn. En indien klachten zich voordoen&#13;
is het mooi als de gemeente kan optreden.&#13;
NASCHRIFT: MR. D.W. BRUIL&#13;
Het is altijd prettig om te kunnen constateren dat een artikel in dit tijdschrift niet&#13;
in een grote stilte valt, maar reactie oproept. Dat de reactie dan ook nog zo genuanceerd&#13;
en verhelderend is, is helemaal mooi. Met genoegen wil ik er dan ook kort op&#13;
in gaan. De vraag naar de geoorloofdheid van gemeentelijke verordeningen ter bestrijding&#13;
van meststank wordt door de twee medewerkers van de VNG, mr. Tacken&#13;
en drs. Hannema, positief beantwoord. Anders dan ikzelf (zie het nummer van december&#13;
1988 van dit tijdschrift) menen zij dat:&#13;
- het Besluit gebruik dierlijke meststoffen niet mede tot doel heeft de bestrijding&#13;
van stankhinder;&#13;
- het besluit niet uitputtend bedoeld is;&#13;
- de gemeentelijke verordening het besluit niet doorkruist;&#13;
- de Hinderwet niet van toepassing is op het uitrijden van mest, en de verordening&#13;
met die wet dus niet in strijd is.&#13;
Om met dat laatste te beginnen: het is vermoedelijk inderdaad juist dat de Hinderwet&#13;
niet van toepassing is op het uitrijden van mest op ver van de inrichting gelegen&#13;
percelen, hoewel dat uit de door mij aangehaalde uitspraak niet zonder meer is af&#13;
te leiden. Vast staat dat de Hinderwet niet van toepassing is indien de mest wordt&#13;
overgenomen door een andere agrariër. In die gevallen kan de gemeentelijke verordening&#13;
de zaak wel reguleren. Toch vallen onder diezelfde verordening ook gevallen&#13;
waarop de Hinderwet wèl van toepassing is. Tacken en Hannema signaleren dit ook.&#13;
Daarmee komt de vraag op of de verordening dan niet gesplitst zou moeten worden&#13;
in een verbindend en een onverbindend deel, als de verordening ingevolge de leer&#13;
van de onsplitsbare wilsverklaring niet reeds vanzelf in zijn geheel onverbindend zou zijn, nu er ook gevallen door geregeld worden die al via de Hinderwet aan regeling&#13;
onderworpen zijn. Deze splitsingsvraag wordt door Tacken en Hannema niet aan&#13;
de orde gesteld en is ook niet zo eenvoudig te beantwoorden. Blijkens een recente&#13;
scriptie over dit onderwerp (van G. Arbouw, RU Leiden) is de lijn in de rechterlijke&#13;
uitspraken met betrekking tot de splitsing van (anterieure) gemeentelijke verordeningen&#13;
in relatie tot de Hinderwet allerminst duidelijk. De vraag kan dus ook eigenlijk&#13;
alleen door de rechter opgelost worden.&#13;
Dat geldt eigenlijk ook voor het eerstgenoemde discussiepunt: de vraag of de verordening&#13;
onverbindend is wegens doel en strekking van de Wet bodembescherming/&#13;
het Besluit gebruik dierlijke meststoffen. Het lijkt mij van belang om te&#13;
constateren dat Tacken en Hannema de door mij weergegeven feiten niet weerspreken.&#13;
Zij geven daaraan slechts een andere interpretatie. Hun interpretatie is - het&#13;
zij toegegeven - houdbaar. Dat is de mijne echter ook. Ik teken daarbij nog aan&#13;
dat geen enkel stapje in het door mij gegeven toetsingsschema tot een absolute conclusie&#13;
leidt over de al of niet verbindendheid van de verordening, maar dat bij elke&#13;
stap de nodige twijfel rijst. Deze twijfel bij elkaar bracht mij tot mijn conclusie.&#13;
Mèt Tacken en Hannema ben ik benieuwd naar de opvatting van de rechter. Nu&#13;
kan echter reeds worden vastgesteld dat het antwoord op de vraag of gemeentelijke&#13;
verordeningen over het uitrijden van mest geoorloofd zijn te veel afhangt van de&#13;
vraag naar de wenselijkheid van zo'n verordening, ondanks mijn pogingen om die&#13;
laatste vraag te vermijden. Het is niet verwonderlijk dat de boeren dan vinden 'het&#13;
mag niet', terwijl uit kringen van de VNG en ook uit de milieuhoek klinkt 'dat moet&#13;
kunnen'. In dit licht zal ook een uitspraak van de rechter, hoe die dan ook uitvalt,&#13;
niet meer zijn dan een bijdrage - zij het ook met een groter gewicht dan de mijne&#13;
of die van Tacken en Hannema - in een discussie die naar mijn mening uiteindelijk&#13;
door de (gedelegeerde) wetgever beslist zal moeten worden. Het betreft hier een buitengewoon&#13;
weerspannige materie, waar de wetgever zich niet vanaf kan maken met&#13;
het vrijwel automatisch opnemen van een bepaling als art. 79, Wet bodembescherming.&#13;
Ik hoop tenminste te hebben duidelijk gemaakt dat aan dat artikel geen enkele&#13;
betekenis toekomt.</content><legacyfootnotes>1. Deze niet uitputtende beschrijving is gegrond op mondelinge en schriftelijke informatieverschaffing&#13;
vanuit gemeenten.&#13;
Zie voorts mr. D.W. Bruil, De gemeente en het uitrijden van mest, Agrarisch recht, 48e jaargang, nr.&#13;
12, december 1988, p. 594.&#13;
2. Bruil, De gemeente en het uitrijden van mest, t.a.p., p. 594-603.&#13;
3. Deze gegevens zijn via de media bekend geworden. Zie bij voorbeeld het Agrarisch Dagblad van 11&#13;
maart 1989.&#13;
4. Zie voor een uitgebreider weergave bijvoorbeeld De gemeentelijke strafverordening, Blauwe Reeks nr.&#13;
62, tweede druk, Uitgeverij van de Vereniging van Nederlandse Gemeenten, Den Haag 1979, p. 13-19.&#13;
Zie voorts Bruil, De gemeente en het uitrijden van mest t.a.p., p. 595-597.&#13;
5. In dit betoog wordt slechts ingegaan op de bevoegdheid van de raad in een postérieure verordening&#13;
aanvullende voorschriften te geven ter bestrijding van hinder door meststank; het bepaalde in art. 194&#13;
gemeentewet (de verhouding tussen een reeds bestaande verordening en een nieuwe hogere regeling wordt&#13;
dan ook buiten beschouwing gelaten).&#13;
6. Wet bodembescherming, 3 juli 1986, Stb. 374.&#13;
7. Besluit gebruik dierlijke meststoffen, 25 maart 1987, Stb. 114.&#13;
8. Hinderwet, 15 mei 1952, Stb. 274.&#13;
9. Bruil, De gemeente en het uitrijden van mest, t.a.p., p. 598-599.&#13;
10. Tweede Kamer, 1983-1984, 16529, nr. 5, p. 7.&#13;
11. Tweede Kamer, 1980-1981, 16529, nr. 3, p. 2 en p. 11-13.&#13;
12. Bruil, De gemeente en het uitrijden van mest, t.a.p., p. 602-603.&#13;
13. Bruil, De gemeente en het uitrijden van mest, t.a.p., p. 599-600.&#13;
14. Bruil, De gemeente en het uitrijden van mest, t.a.p., p. 600.&#13;
15. Bruil, De gemeente en het uitrijden van mest, t.a.p., p. 600-601.&#13;
16. Tekenend is in dit verband dat in de concept-algemene maatregel van bestuur melkrundveehouderijen&#13;
ex art. la van de Hinderwet (gepubliceerd in de Staatscourant van 29 april 1986, nr. 82) alleen voorschriften&#13;
worden gesteld ten aanzien van de wijze van verwijderen van gier of mest. Op geen enkele wijze wordt&#13;
een koppeling gelegd met het uitrijden van mest, ook niet in de toelichting op het besluit. Ook in de circulaire&#13;
van de minister van VROM, d.d. 13 juli 1984 inzake de toepassing van de Hinderwet op veehouderij&#13;
bedrijven, wordt aangegeven dat de Hinderwet alleen betrekking heeft op de veroorzaakte hinder vanuit&#13;
het veehouderijbedrijf zelf. Op geen enkele wijze wordt gerept over het direct, dan wel indirect beperken&#13;
van het uitrijden van mest.&#13;
</legacyfootnotes><footnotes><footnote/></footnotes><auteurs>Mr. J.M.H. Tacken &#13;
drs. J.J. Hannema</auteurs><published>1989-06-01 00:00:00</published><modified>1989-06-01 00:00:00</modified><editiondate>1989-06-01</editiondate><htmlpath>https://denhollander.info/artikel/6255</htmlpath></article>
</articles></edition>