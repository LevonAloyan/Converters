<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2012</searchword><id>9978</id><udhid>UDH:TvAR/9978</udhid><titel>Twintig jaar agrarisch recht: inkomensondersteuning in het kader van het Gemeenschap­pelijk Landbouwbeleid</titel><searchwords><searchword>TvAR 6/2012</searchword><searchword>UDH:TvAR/9978</searchword></searchwords><attachments><attachment><name>TvAR2012_06_05_Twintig_jaar_Agrarisch.pdf</name><extention>pdf</extention><url>https://denhollander.info/download/8620/ci</url></attachment></attachments><inleiding>1. Inleiding&#13;
In het kader van het Symposium ‘20 jaar agrarisch recht’ is aandacht geschonken aan het Gemeenschappelijk Land­bouwbeleid (hierna: GLB), meer in het bijzonder de directe inkomensondersteuning van de landbouw vanuit Europa.&#13;
Tijdens het symposium is op hoofdlijnen ingegaan op de ge­schiedenis van het GLB en de financiële ondersteuning van de landbouwers in het kader van dit beleid. Daarnaast is de huidige en toekomstige bedrijfstoeslagregeling aan de orde gesteld.&#13;
In deze bijdrage wordt de inhoud van deze presentatie weer­gegeven; op een aantal onderdelen aangevuld op basis van de actualiteit.&#13;
</inleiding><content>2. Geschiedenis GLB&#13;
2.1 Jaren vijftig / zestig&#13;
In 1957 hebben de oprichters van de Europese Economische Gemeenschap de algemene doelstellingen van het GLB ge­formuleerd en vastgelegd in het Verdrag van Rome.1&#13;
Vervolgens werd het GLB uitgewerkt en uiteindelijk in 1962 van kracht geworden.&#13;
In deze periode was men herstellende van een decennium van voedseltekorten door de Tweede Wereldoorlog. De doel­stellingen van het toenmalige GLB hadden met name be­trekking op het markt- en prijsbeleid en waren gericht op het verzekeren van de onafhankelijkheid van Europa’s voed­selproductie. De maatregelen waren derhalve gericht op het snel en duurzaam verhogen van de productie.&#13;
Zo was sprake van vastgestelde prijzen van landbouwpro­ducten. Een minimale prijs werd gegarandeerd; een prijs die vaak boven het prijsniveau van de wereld lag.&#13;
Ook was sprake van een gegarandeerde verkoop en werden invoerheffingen geïntroduceerd.&#13;
Het accent van de subsidiëring lag destijds op de kwantiteit van de productie. Het motto ‘hoe meer je produceert, hoe meer geld je ontvangt’ was van toepassing. Er was derhalve weinig bewustzijn voor het probleem van (mogelijke) over­productie.&#13;
2.2 Jaren zeventig&#13;
In de jaren zeventig was sprake van een sterke toename van de landbouwproductiviteit. Naast een regelmatige inko­mensstijging van de landbouwers was echter ook sprake van het ontstaan van productie-overschotten. Deze overschotten werden tegen zeer lage prijzen verkocht op de wereldmarkt en exportsubsidies moesten ook hun werk gaan doen.&#13;
2.3 Jaren tachtig&#13;
In de jaren tachtig werd het landbouwbeleid hervormd. Dit onder andere vanwege de reeds genoemde productieover­schotten, maar ook vanwege handelsconflicten en protesten uit ontwikkelingslanden. Er moest voortaan sprake zijn van een verantwoorde productie van landbouwproducten. De productie (kwantiteit) moest derhalve beperkt worden.&#13;
Hiertoe werden onder andere quoteringsregelingen geïntro­duceerd. Eén van de meest bekende regelingen is de melk­quotering.2 Als een landbouwer meer produceert dan zijn quotum toelaat, moet een heffing worden betaald.&#13;
2.4 Jaren negentig&#13;
In 1992 vond één van de meest ingrijpende wijzigingen plaats van het GLB. De maatregelen genomen in de jaren tachtig wierpen nog onvoldoende vruchten af. Daarnaast had de overproductie volgens Europa een aantal ongewens­te neveneffecten. Hierbij kan gedacht worden aan dierziek­ten en het ontstaan van het mestoverschot. Eurocommissaris Mac Sharry nam een aantal maatregelen tot wijziging van het GLB.&#13;
Evenwicht op de markt moest worden gerealiseerd door het handhaven van de productiebeperkende maatregelen (quota) en het verscherpen daarvan. De garantieprijzen werden sterk verlaagd. De inkomens moesten echter wel stabiel blijven. Reden om de inkrimping van de marktsteun te compenseren door zogenoemde directe betalingen (subsidie). Er werden ‘hectarepremies’ en ‘dierlijke premies’ geïntroduceerd, beter bekend als de ‘Mac Sharry-premies’.&#13;
In 1999 werden de in 1992 ingezette hervormingen geaccen­tueerd.&#13;
Daarnaast werden de twee pijlers van het GLB ingevoerd. De eerste pijler heeft betrekking op de directe betalingen en marktordening. De tweede pijler ziet op de ontwikkeling van het platteland (plattelandsbeleid). Het besef groeide dat ook de landbouw een bijdrage levert c.q. moet leveren aan de leefbaarheid van het platteland. &#13;
In het kader van de eerste pijler werd gesteld dat de land­bouw multifunctioneel, duurzaam en concurrentieel moet zijn. De wensen van consumenten omtrent voedselveilig­heid, milieu en dierenwelzijn gingen een steeds grotere rol binnen de landbouw en de (Europese) regelgeving spelen. &#13;
Elke pijler kent zijn eigen budgetten en regelgeving. &#13;
2.5 Jaren 2000 – 2014 &#13;
In 2003 stonden weer nieuwe hervormingen voor de deur.3 De systematiek van de twee pijlers werd gehandhaafd. Wel werd meer nadruk gelegd op voedselveiligheid, voedselkwa­liteit, milieubescherming en dierenwelzijn. &#13;
Een ingrijpende wijziging ten opzichte van de voorgaande jaren was de wijze van directe inkomensondersteuning. In het verleden waren de subsidies productgericht (hectarepre­mies en dierlijke premies). In 2003 werd besloten om dit uit­gangspunt te verlaten. Het stelsel van bedrijfstoeslagrechten werd van kracht. De inkomensondersteuning was voortaan gericht op de producent in plaats van het product. &#13;
Op basis van de toenmalige Verordening4 kon een lidstaat een bedrijfstoeslagregeling invoeren op basis van het regio­nale stelsel (‘flat rate’) of op basis van een historisch stelsel. Nederland heeft (uiteindelijk) gekozen voor een regeling ge­baseerd op het historische stelsel welke op 1 januari 2006 in werking is getreden.5 Voor een gedetailleerde beschrijving van dit stelsel verwijs ik graag naar een tweetal bijdragen in dit tijdschrift over de werking van het huidige bedrijfstoe­slagrecht.6 &#13;
In 2008 heeft de zogenoemde Health Check plaatsgevonden. In het kader van deze Health Check is het gemeenschappe­lijk landbouwbeleid geëvalueerd en gewijzigd7, waaronder het stelsel van toeslagrechten. In het kader van deze evalu­atie is zowel door de Europese Commissie als door ons Ne­derlandse kabinet het afscheid van de bedrijfstoeslagrege­ling gebaseerd op het historische stelsel aangekondigd. Men vond en vindt het steeds lastiger te rechtvaardigen dat een landbouwer anno 2008 een inkomenssteun ontvangt geba­seerd op ontvangen gelden in het verleden (jaren 2000 t/m 2002). &#13;
Tot 2014 hebben de landbouwers echter nog te maken met de huidige bedrijfstoeslagregeling. &#13;
3. GLB 2014-2020; de nieuwe bedrijfstoeslagregeling &#13;
3.1 Inleiding &#13;
Op 12 oktober 2011 zijn door Eurocommissaris Ciolos de eerste voorstellen voor het gemeenschappelijk landbouwbe­leid voor de periode 2014-2020 gepresenteerd.8 Eén onder­deel van deze plannen betreft de directe inkomenssteun voor landbouwers, oftewel de ‘nieuwe’ bedrijfstoeslagregeling.9 &#13;
Men streeft ernaar om de nieuwe regeling met ingang van 1 januari 2014 in te voeren. &#13;
Hieronder de hoofdlijnen van deze voorgestelde regeling en de reactie daarop van het Nederlandse Kabinet. De andere onderdelen van het (nieuwe) GLB worden in dit kader bui­ten beschouwing gelaten. &#13;
3.2 Basispremie &#13;
In het voorstel is bepaald dat alleen aan een zogenoemd ‘ac­tieve landbouwer’ rechtstreekse betalingen worden toege­kend. Een en ander wordt als volgt in het voorstel geformu­leerd10: &#13;
Er worden geen rechtstreekse betalingen toegekend aan natuurlijke of rechtspersonen dan wel groepen natuurlijke of rechtspersonen, wanneer één van de vol­gende voorwaarden van toepassing is: a. het jaarlijkse bedrag aan rechtstreekse betalingen is minder dan 5% van de totale opbrengsten die zij in het meest recente fiscale jaar uit de niet-landbouwactivi­teiten hebben verworven; b. hun landbouwarealen bestaan hoofdzakelijk uit grond die in een voor beweiding of teelt geschikte natuurlijke staat wordt gehouden en zij verrichten op deze grond geen minimumactiviteit die de betrokken lidstaat overeenkomstig artikel 4, lid 1 onder c heeft vastgesteld. &#13;
De Europese Commissie wil voorkomen dat hobbymatige landbouwers of partijen die toevallig beschikken over een oppervlakte landbouwgrond, bijvoorbeeld een gemeente of luchtvaartmaatschappij, aanspraak kunnen maken op de toe­komstige toeslagrechten. &#13;
Het bovenstaande betekent dat de Dienst Regelingen van het ministerie van EL&amp;I, uitvoeringsorgaan, de (fiscale) admi­nistratie van landbouwers moet gaan controleren om te be­palen of wordt voldaan aan deze voorwaarden. Overigens betekent dit ook dat de hiervoor benodigde jaarrekeningen veelal op een eerder tijdstip vastgesteld moeten worden dan gebruikelijk; mogelijk een probleem voor de administratie-en accountantskantoren. &#13;
Aangezien met de nieuwe voorstellen ook lastenverlich­ting wordt beoogd, is tegen de redactie van de bepaling over de ‘actieve landbouwer’ vanuit diverse lidstaten, waaronder Nederland, bezwaar gemaakt. Ook de Europese Rekenkamer heeft kritiek geuit op deze definitie.11 Volgens de Rekenka­mer blijft het risico bestaan dat betalingen worden gedaan aan begunstigden die geen landbouwactiviteit uitoefenen. De Rekenkamer stelt voor een algemene en eenvoudige defi­nitie vast te stellen van een ‘actieve landbouwer’. &#13;
Ook het Nederlandse kabinet wil een eenvoudigere en ef­fectieve benadering. Gedacht kan worden aan een regeling waarbij bepaalde partijen, waaronder bijvoorbeeld overhe­den, expliciet worden uitgesloten van aanspraak op direc­te betalingen. &#13;
Naast het feit dat moet worden voldaan aan de voorwaarde dat men een ‘actieve landbouwer’ is, moet een landbouwer ook in 2011 tenminste één toeslagrecht hebben verzilverd, wil hij in 2014 aanspraak kunnen maken op toekenning van nieuwe toeslagrechten.12 &#13;
Deze voorwaarde geldt niet voor gespecialiseerde groente-, fruit- en wijnbedrijven. Er is overigens geen sprake van een gespecialiseerd bedrijf als in 2011 bijvoorbeeld één hectare grasland is opgegeven. &#13;
De Europese Rekenkamer heeft opgemerkt dat de eis om in 2011 toeslagrechten te hebben geactiveerd om een aanvraag te kunnen indienen voor toeslagrechten in 2014 waarschijn­lijk zal leiden tot nieuwe drempels voor de toetreding van nieuwe landbouwers, terwijl het laatste wel gewenst is. &#13;
Hoe wordt in dit kader omgegaan met een bedrijfsover­dracht na 2011? Ingeval van verkoop of verpachting van een bedrijf, of een gedeelte ervan, na het moment van indiening GDI 2011 kunnen landbouwers hun recht op toewijzing van toeslagrechten door middel van een vóór 15 mei 2014 on­dertekend contract overdragen (‘private clause’).13 Dit recht kan echter slechts aan één actieve landbouwer worden over­gedragen. Als het voorstel op dit onderdeel niet wijzigt, kun­nen de toeslagrechten ingeval van een splitsing van een maatschap slechts aan één van de voortzetters worden toege­wezen! De gevolgen van dergelijke splitsingen zijn derhal­ve vooralsnog onduidelijk. Het is derhalve van belang in om het kader van een bedrijfsoverdracht, splitsing of herstructu­rering van een landbouwbedrijf dit onderdeel van het nieu­we GLB goed in de gaten te houden. &#13;
In het kader van een bedrijfsoverdracht is het ook raadzaam na te gaan of de vervreemder in 2011 een toeslagrecht heeft verzilverd en afspraken omtrent overdracht van het recht op toewijzing van de ‘nieuwe’ toeslagrechten voor zover moge­lijk vast te leggen. &#13;
Wat de exacte waarde wordt in Nederland van een toeslag­recht in 2014 is nog niet geheel duidelijk. De exacte hoog­te van de basispremie van het toeslagrecht is afhankelijk van het (nationale) budget en de keuzes die Nederland moet ma­ken omtrent de wijze van het besteden van de gelden. &#13;
Naar verwachting van de Dienst Regelingen zal de basispre­mie ongeveer € 280,- per recht bedragen. &#13;
3.3 Aantal rechten &#13;
Het aantal rechten dat een landbouwer in 2014 toegewezen kan krijgen , komt in beginsel overeen met het aantal subsi­diabele hectaren dat hij in gebruik heeft en aangeeft in het kader van de Gecombineerde Datainwinning 2014.14 De peildatum is dan ook zeer waarschijnlijk 15 mei 2014. &#13;
Onder subsidiabele hectare wordt, kort samengevat, verstaan landbouwgrond welke wordt geëxploiteerd als bouwland, inclusief braakland geschikt voor teelt van gewassen, gras­land en/of blijvende teelten. Naar schatting kunnen in Ne­derland ongeveer 1,8 miljoen rechten worden toegekend in 2014 (nu: ongeveer 1,4 miljoen toeslagrechten).15 &#13;
3.4 Vergroening &#13;
Het voorstel bepaalt dat lidstaten verplicht zijn betalingen aan landbouwers te verrichten die ‘klimaat- en milieuvrien­delijke landbouwpraktijken toepassen’.16 Alleen landbou­wers die ook een basispremie ontvangen kunnen aanspraak maken op deze betaling (hierna: de vergroeningspremie). &#13;
Aan de volgende voorwaarden moet volgens de Europese Commissie door landbouwers zijn voldaan om in aanmer­king te komen voor de vergroeningspremie: &#13;
––Zij hebben 3 verschillende gewassen op hun bouw­land. Geen van de 3 gewassen mag minder dan 5% van het bouwland bestrijken en het hoofdgewas niet meer dan 70% van het bouwland. &#13;
––Zij houden bestaand blijvend grasland, opgegeven in 2014, binnen hun bedrijf in stand. &#13;
––Het is toegestaan om maximaal 5% van het blijvend grasland om te zetten. Blijvend grasland is grasland dat ten minste vijf jaar niet in de vruchtwisseling van het bedrijf is betrokken. &#13;
––Zij hebben een ecologisch aandachtsgebied op hun landbouwareaal ter grootte van 7% van de oppervlakte subsidiabele hectaren, exclusief blijvend grasland (o.a. braakland, terrassen, landschapselementen, bufferstro­ken en beboste gebieden). &#13;
Of het niet voldoen aan deze voorwaarden ook (negatieve) gevolgen heeft voor de uitkering van de basispremie is on­duidelijk. &#13;
Nederland heeft aangegeven dat de huidige invulling van ‘de groene component’ van het toekomstige GLB onvol­doende effectief is, te beperkt en teveel lasten oplevert voor sector en overheid. Met name de voorwaarden ten aanzien van de gewasdiversificatie en de instandhoudingplicht van blijvend grasland worden door ons kabinet bekritiseerd. &#13;
Onze regering bepleit een Europees keuzemenu voor ver­groening waarbij naar de door de Commissie voorgestelde maatregelen ook andere regelingen opgenomen kunnen wor­den. Deze extra maatregelen moeten volgens onze regering tegemoet komen aan lidstaatspecifieke uitdagingen op het gebied van vergroening. Nederland denkt daarbij aan maat­regelen ten behoeve van innovatie, duurzaamheid, dieren­welzijn en diergezondheid. &#13;
Het kabinet staat in beginsel positief tegenover de verplich­ting tot ecologisch beheer, maar acht het genoemde percen­tage van 7% veel te hoog. Wel pleit het kabinet voor uitbrei­ding van de verplichting tot ecologisch beheer op grasland. &#13;
De Europese Commissie heeft in haar wetgevingsvoorstel­len voor het nieuwe GLB voorgesteld om 30% van het bud­get voor directe betalingen te reserveren voor vergroening. Nederland heeft aangegeven zich te kunnen vinden in de hoogte van dit percentage. Een groot aantal lidstaten heeft echter gepleit voor een lager percentage. &#13;
De hoogte van de vergroeningspremie zal naar verwachting in Nederland ongeveer € 120 per recht bedragen. &#13;
3.5 Overgangsperiode &#13;
De overgang van een historisch model naar een regionaal model betekent voor bedrijven die momenteel beschikken over toeslagrechten met een hoge waarde een enorme inko­mensterugval. Reden voor de Europese Commissie om in haar wetgevingsvoorstellen een mogelijkheid tot het hante­ren van een overgangsperiode op te nemen.17 &#13;
Deze periode loopt tot 2019. In de overgangsperiode kan het budget voor de basispremie voor een gedeelte worden gebruikt voor compensatiegelden. In dit kader wordt hier­op niet in detail ingegaan. Wel is van belang te constateren dat het extra geldbedrag waarop een individuele landbouwer aanspraak kan maken in de overgangsperiode mede wordt gebaseerd op de waarde van de toeslagrechten die de land­bouwer op 31 december 2013 in bezit heeft. Overigens is mij niet duidelijk wat exact moet worden verstaan onder ‘in bezit’ hebben. Het is immers mogelijk om toeslagrechten tij­delijk over te dragen. &#13;
Vervolgens wordt de waarde vastgesteld van de nieuwe ba­sispremie in het betreffende jaar. Over het verschil tussen de totale waarde van alle toeslagrechten in bezit op 31 decem­ber 2013 en de waarde van de nieuwe basispremie, wordt een percentage uitgekeerd. De hoogte van dit percentage moet nog bepaald worden. &#13;
Het voorgaande heeft momenteel tot gevolg dat landbou­wers proberen de waarde van hun toeslagrechten voor 31 december 2013 te verhogen. Dit met het doel om gedurende de overgangsperiode, althans als deze door Nederland wordt ingevoerd, meer geld te verkrijgen. &#13;
Aanvankelijk nam het kabinet het standpunt in dat de over­gang naar het nieuwe stelsel niet te lang mocht gaan du­ren. Onlangs heeft het kabinet gecommuniceerd dat gezocht moet worden naar een goed evenwicht tussen een soepele en haalbare overgangsperiode voor de verschillende sectoren enerzijds en een duidelijke snelle aanpassing aan de nieuwe situatie anderzijds. &#13;
3.6 Jonge landbouwers &#13;
Lidstaten zijn op basis van het voorstel verplicht een beta­lingsregeling in te voeren voor jonge landbouwers.18 &#13;
Jonge landbouwers zijn natuurlijke personen, jonger dan 40 jaar op het moment van indienen van de aanvraag om deze steun, die zich voor het eerst als bedrijfshoofd op een land­bouwbedrijf vestigen of die zich al op zo’n bedrijf gevestigd hebben in de periode van vijf jaar voorafgaande aan de in­diening van de aanvraag. &#13;
Ook hier is sprake van een betaling die bovenop de basis­premie komt. Deze betaling blijft beperkt tot een periode van 5 jaar; het mag namelijk geen exploitatiesteun worden. Het bedrag waarop deze landbouwers aanspraak kunnen ma­ken, is gelijk aan 25% van de gemiddelde waarde van zijn/ haar toeslagrechten, te vermenigvuldigen met het aantal door hem/haar verzilverde toeslagrechten. Hierbij wordt een maximum van 25 toeslagrechten gehanteerd. &#13;
3.7 Natuurlijke beperkingen &#13;
Lidstaten hebben de mogelijkheid om geldelijke steun te ge­ven aan landbouwers die (een gedeelte van) hun bedrijf ex­ploiteren in gebieden met specifieke natuurlijke beperkin­gen, ook wel handicapgebieden genoemd.19 Deze gebieden kunnen zij in beginsel zelf aanwijzen. &#13;
Of Nederland ook gebruik wil maken van deze mogelijkheid tot steunverlening is nog niet bekend. &#13;
3.8 Gekoppelde steun &#13;
Zoals reeds vermeld is in 2003 afscheid genomen van de product gekoppelde steun.20 In deze periode is gekozen voor het ondersteunen van de producent in plaats van het product. Dit proces van ontkoppeling heeft derhalve nog niet lang ge­leden plaatsgevonden en is zelfs nog niet op alle fronten af­gewikkeld. &#13;
Toch biedt het voorstel aan lidstaten de mogelijkheid om voor bepaalde sectoren weer een gekoppelde steun te her­introduceren. Deze gekoppelde steun kan verleend worden voor onder andere de sectoren granen, zetmeelaardappelen, melk en zuivelproducten, zaaizaad, schapen- en geitenvlees, suikerbieten, groenten en fruit et cetera. &#13;
Als een lidstaat hiervan gebruik wil maken, moet men het betreffende besluit melden bij de EC. De EC moet het be­sluit goedkeuren. &#13;
Nederland is geen voorstander van herintroductie van ge­koppelde steun, maar is ook afhankelijk van de keuzes die andere lidstaten maken. Gekoppelde steun zou verstoring kunnen opleveren van concurrentieverhoudingen tussen lid­staten, sectoren en met derde landen, aldus ons kabinet. &#13;
3.9 ‘Kleine’ landbouwers &#13;
Een landbouwer die in aanmerking komt voor toeslagrech­ten, kan opteren voor een forfaitaire betaling die in de plaats komt van de hierboven omschreven rechtstreekse betalin­gen.21 Het betreft alsdan een (jaarlijks) bedrag tussen de € 500 en € 1.000. &#13;
Het gaat derhalve om een ‘kleine’ betaling; het hoeft geen ‘kleine’ landbouwer te betreffen. In theorie kunnen alle ac­tieve landbouwers die in aanmerking komen voor een toe­slagrecht voor deze regeling kiezen. Als men voor deze be­taling kiest, is sprake van versoepeling van voorwaarden omtrent vergroening en de randvoorwaarden (cross compli­ance). &#13;
In het voorstel is bepaald dat lidstaten verplicht zijn deze re­geling in te voeren. Nederland vindt dat lidstaten vrijwil­lig hieromtrent moeten kunnen beslissen. De regeling levert volgens het kabinet naar verwachting relatief weinig op ten opzichte van de hoge administratieve lasten. &#13;
3.10 Aanvragen toeslagrechten &#13;
Als de nieuwe regeling in werking treedt, zullen alle huidi­ge toeslagrechten op 31 december 2013 komen te vervallen. Vervolgens kan een (actieve) landbouwer in 2014 éénma­lig een aanvraag indienen voor de toekenning van de nieuwe toeslagrechten. Vervolgens kan hij jaarlijks een aanvraag tot uitbetaling van deze rechten indienen. In 2014 dienen der­halve formeel beschouwd twee aanvragen te worden inge­diend: toekenning en uitbetaling. &#13;
Deze procedure is vergelijkbaar met de procedure van in­voering van de huidige toeslagrechten. &#13;
Om in aanmerking te komen voor uitbetaling van de toe­slagrechten moet men voldoen aan een aantal voorwaarden. Ook deze voorwaarden zijn vergelijkbaar met de huidige voorwaarden omtrent uitbetaling. &#13;
Voor elk toeslagrecht moet één subsidiabele hectare land­bouwgrond worden geëxploiteerd door de landbouwer. Hier­op wordt in dit kader niet nader ingegaan. &#13;
3.11 Overdracht rechten &#13;
In het voorstel is bepaald dat ook de nieuwe type toeslag­rechten overdraagbaar zijn. De huidige systematiek zal gro­tendeels gehandhaafd worden. Een uitvoeringsverordening zal de procedurele aspecten gaan regelen. &#13;
3.12 Planning &#13;
Over de gepubliceerde voorstellen wordt momenteel nog binnen Europa gedebatteerd. &#13;
Uiterlijk begin 2013 zullen de voorstellen vastgesteld moe­ten worden, zodat in dat jaar gestart kan worden met de im­plementatie van de verordeningen in de lidstaten en de hervormingen met ingang van 1 januari 2014 van kracht worden. &#13;
Momenteel ontbreken nog de voorstellen met betrekking tot de uitvoeringsverordening(en). De inhoud van deze veror­deningen is van groot belang voor de implementatie en uit­voering van het gemeenschappelijke landbouwbeleid door de lidstaten. &#13;
Daarnaast moet elke lidstaat nog keuzes maken omtrent de uitvoering van de verordeningen. &#13;
4. Slot &#13;
Het stelsel lijkt eenvoudiger te worden; van historisch mo­del naar een regionaal model (‘hectare-betaling). Er is echter een aantal voorwaarden gesteld waarvan de exacte inhoud onduidelijk is en/of waarvan de controle niet eenvoudig zal zijn. &#13;
Ook de Europese Rekenkamer heeft geconcludeerd dat het juridische kader van het beleid te complex is. Daarnaast blijft het beleid voornamelijk gericht op de uitgaven en de controle van uitgaven en is daardoor meer gericht op nale­ving dan op resultaten. De specifieke doelstellingen voor de directe betalingen worden niet beschreven in de betreffen­de verordening, evenmin als de verwachte resultaten van die bepalingen en het te hanteren type indicatoren om dergelijke resultaten te meten, aldus de Rekenkamer. &#13;
Nederland blijft streven naar het op termijn geheel omvor­men van de directe betalingen naar doelgerichte betalingen voor versterking van de concurrentiekracht en duurzaamheid van de landbouwsector en het belonen van bovenwettelijke maatschappelijk gewenste diensten/prestaties op het gebied van bijvoorbeeld natuur, milieu, waterbeheer, landschap, dierenwelzijn en diergezondheid. Naast de voorgestelde ver­groeningsmaatregelen moeten gerichte stimulansen worden gegeven voor de ontwikkeling, optimalisatie en verduurza­ming van landbouwbedrijven. De Tweede Kamer steunt het Kabinet hierin. &#13;
Naar verwachting zullen de hoofdlijnen van de huidige voorstellen echter niet worden aangepast. Eventuele wijzi­gingen zullen veelal onderdelen betreffen zoals bijvoorbeeld de regelgeving omtrent de overgangsperiode, de voorwaar­den met betrekking tot de vergroeningspremie, de ontkoppe­lingssteun en het begrip actieve landbouwer. &#13;
De doeltreffendheid van de aangekondigde hervormingen zal mede worden bepaald door de inhoud van de uitvoe­ringsverordeningen. Wij zullen dus nog even geduld moe­ten hebben! &#13;
&#13;
&#13;
&#13;
</content><legacyfootnotes>* Mr. H.A. Verbakel-van Bommel is werkzaam als juriste bij Remie Fiscaal Juridisch Adviesbureau te Uden.&#13;
1. Art. 33 Verdrag tot oprichting van de Europese Economi­sche Gemeenschap (nu: Verdrag betreffende de werking van de Europese Unie).&#13;
2. EG (Vo) nr. 1234/2007 van de Raad van de Europese Unie van 22 oktober 2007, L 299/1 (huidige regeling).&#13;
3. Mid Term Review. &#13;
4. EG (Vo) nr. 1782/2003 van de Raad van de Europese Unie van 29 september 2003, Pb L 270. &#13;
5. Regeling GLB inkomenssteun 2006, regeling van 1 december 2005, Stcrt. 2005, 335, laatstelijk gewijzigd bij regeling van 27 maart 2012, Stcrt. 2012, 6570. &#13;
6. O.a. Agr.r. 2006, p. 127 e.v. en Agr.r. 2007, p.389 e.v. &#13;
7. EG (Vo) nr. 73/2009 van de Raad van de Europese Unie van 19 januari 2009, Pb L 030. Zie tevens artikel Agr.r. 2009, p. 128 e.v. &#13;
8. Zie onder andere www.toekomstglb.nl. &#13;
9. Voorstel voor een Verordening van het Europese Parle­ment en de Raad tot vaststelling van voorschriften voor rechtstreekse betalingen aan landbouwers in het kader van de steunregelingen van het gemeenschappelijk land­bouwbeleid, 2011/0280 (COD) (hierna: Voorstel EG (Vo) 2011/0280). &#13;
10. Art. 9 Voorstel EG (Vo) 2011/0280. &#13;
11. Advies van de Rekenkamer over de wetgevingsvoorstellen van de Commissie voor de hervorming van het gemeen­schappelijk landbouwbeleid vanaf 2014, nr. 1/2012. &#13;
12. Art. 21, lid 2 Voorstel EG (Vo) 2011/0280. &#13;
13. Art. 21 lid 3 Voorstel EG (Vo) 2011/0280. &#13;
14. Art. 21 lid 2 Voorstel EG (Vo) 2011/0280. &#13;
15. Art. 25 lid 2 Voorstel EG (Vo) 2011/0280. &#13;
16. Titel III, Hoofdstuk 2 Voorstel EG (Vo) 2011/0280. &#13;
17. Art. 22 lid 3 Voorstel EG (Vo) 2011/0280. &#13;
18. Titel III, Hoofdstuk 4 Voorstel EG (Vo) 2011/0280. &#13;
19. Titel III, Hoofdstuk 3 Voorstel EG (Vo) 2011/0280. &#13;
20. Titel IV Voorstel EG (Vo) 2011/0280. &#13;
21. Titel V Voorstel EG (Vo) 2011/0280. &#13;
</legacyfootnotes><footnotes><footnote/></footnotes><auteurs>mr. H.A. Verbakel-van Bommel&#13;
</auteurs><published>2012-06-01 00:00:00</published><modified>2012-06-01 00:00:00</modified><editiondate>2012-06-01</editiondate><htmlpath>https://denhollander.info/artikel/9978</htmlpath></article>
</articles></edition>