<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2001</searchword><id>5639</id><udhid>UDH:TvAR/5639</udhid><titel>De Flora- en faunawet: achtergronden en wettelijk stelsel</titel><searchwords><searchword>TvAR 12/2001</searchword><searchword>UDH:TvAR/5639</searchword></searchwords><attachments><attachment><name>2001_nr 12_Artikel_Gelderen.pdf</name><extention>pdf</extention><url>https://denhollander.info/download/5571/ci</url></attachment></attachments><inleiding>1. Inleiding&#13;
Getuige zijn considerans – een hele mondvol1 – lijdt de ‘Wet van 25 mei 1998, Stb. 1998,&#13;
402, houdende regels ter bescherming van in het wild levende planten- en diersoorten’,&#13;
ofwel de Flora- en faunawet (Ffw) niet onder gebrek aan ambities. Vers twee is of die&#13;
ambities ook zinvol zijn, en vers drie of zij metterdaad waargemaakt zullen worden.&#13;
Een en ander heb ik elders reeds uitvoerig ter discussie gesteld.2 In dit artikel zal ik mij&#13;
beperken tot een – zo veel mogelijk – neutrale bespreking van achtereenvolgens de achtergronden&#13;
en totstandkoming van de Ffw, het wettelijk stelsel, en enkele Europeesrechtelijke&#13;
aspecten.&#13;
Hoewel de Ffw mede dient ter bescherming van de wilde flora, ligt zijn zwaartepunt&#13;
zowel historisch als qua eindresultaat bij de wilde fauna, waaronder met name de&#13;
inheemse diersoorten die in het spraakgebruik bekend staan als ‘het wild’. Ook voor de&#13;
(agrarische) praktijk is dit uiteraard de voornaamste fauna-categorie. Daarom vormt zij&#13;
ook het richtsnoer voor deze bespreking.</inleiding><content>2. Achtergronden en totstandkoming&#13;
De Nederlandse soortenbeschermingswetgeving heeft zich gestaag ontwikkeld sinds&#13;
het begin van de negentiende eeuw. Met aanvankelijk de jachtwetgeving als uitgangspunt,&#13;
werd het instrumentarium in de loop van de vorige eeuw uitgebreid met onder&#13;
meer de Nuttige Dierenwet 1914, de Vogelwet 1936 en de Natuurbeschermingswet&#13;
1967.3 De bescherming van de inheemse fauna is nu nog altijd verspreid geregeld over&#13;
deze wetten, tezamen met de Jachtwet 1954.&#13;
Zij zullen allen geheel of (wat betreft de Natuurbeschermingswet) gedeeltelijk worden&#13;
vervangen door de Ffw, zodra deze, naar verwachting op 1 januari 2002, in werking&#13;
treedt. Zoals blijkt uit zijn considerans,4 is met de Ffw allereerst beoogd om een geïntegreerd soortenbeschermingsregime te creëren dat voldoet aan internationale verplichtingen.&#13;
Tot een dergelijke regeling is besloten op wens van de Tweede Kamer, die daar&#13;
reeds sedert medio jaren 70 bij herhaling op had aangedrongen, alsmede omdat de&#13;
beleidsmatige en internationale ontwikkelingen meer en meer nut en noodzaak onderstreepten&#13;
van geïntegreerde regelgeving op basis van ‘het beginsel van bescherming en&#13;
instandhouding’. Met name de implementatie van EG-regelgeving vroeg om ‘een eenduidig&#13;
en toch flexibel instrumentarium’.5&#13;
Het oorspronkelijke doel van de Ffw was en is om een zo natuurlijk mogelijke verscheidenheid&#13;
te verzekeren ‘aan in het wild levende planten- en diersoorten als functionele&#13;
elementen van de ecosystemen waarvan ze deel uitmaken’.6 Menselijke benutting&#13;
van die soorten werd toelaatbaar geacht, mits deze niet in strijd met dat doel zou&#13;
komen. Deze uitgangspunten vond men terug in het oorspronkelijke wetsontwerp,&#13;
zoals dat op 12 mei 1993 werd ingediend. De bestaande jachtwetgeving was daarin nog&#13;
praktisch ongewijzigd overgenomen. Tot zover ging het in wezen om een vrij technische&#13;
hercodificatie van de vigerende wetgeving, zonder ingrijpende inhoudelijke wijzigingen.&#13;
Echter, sinds de jaren ’70 was de gedachtevorming in de Tweede Kamer niet stil&#13;
blijven staan. Zowel naar aanleiding van de Nota Jacht en Wildbeheer (1993)7 als vervolgens&#13;
in het voorlopig verslag over het wetsvoorstel Ffw (1994)8 bleek dat de volksvertegenwoordiging&#13;
inmiddels aanzienlijk beperktere opvattingen dan de regering&#13;
koesterde over de toelaatbaarheid van benutting van flora en fauna en bovendien meer&#13;
nadruk wenste te leggen op de zogeheten ‘intrinsieke waarde’ van wilde dieren. De&#13;
resulterende impasse tussen regering en parlement werd pas ruim twee jaar later, op&#13;
13 juni 1996, doorbroken, toen het eerste paarse kabinet met de memorie van antwoord&#13;
en de bijbehorende tweede nota van wijziging9 de relatief behoudende teneur van het&#13;
oorspronkelijk wetsontwerp verliet en de Ffw zijn huidige vorm gaf.&#13;
Deze ommezwaai diende in de eerste plaats als tegemoetkoming aan de kritiek uit de&#13;
Tweede Kamer. Daarom werd ‘de intrinsieke waarde van in het wild levende dieren’&#13;
richtsnoer voor het beleid en werd de jacht aanzienlijk beperkt. Daarenboven werden&#13;
de bestaande (particuliere) wildbeheereenheden wettelijk geregeld als ‘faunabeheereenheden’&#13;
en kregen de provincies als uitvloeisel van het decentralisatiebeleid tal van verantwoordelijkheden&#13;
toebedeeld.10 Nochtans verliep ook de verdere parlementaire&#13;
behandeling allerminst zonder slag of stoot. Het aangepaste wetsontwerp gaf aanleiding&#13;
tot een recordaantal amendementen, waarvan er overigens betrekkelijk weinig daadwerkelijk&#13;
zijn aangenomen.&#13;
Deze gang van zaken maakte eens te meer duidelijk dat de (flora- en fauna-, lees:)&#13;
jachtwetgeving politiek buitengewoon gevoelig ligt. Dat verklaart waarom de Ffw als&#13;
zodanig niet uitdrukkelijk is ingegeven door natuurwetenschappelijke feiten of ontwikkelingen,&#13;
maar vooral door zogeheten ‘politieke feiten’, waaronder niet in het minst de&#13;
praktisch kamerbreed heersende neiging tot rigoureuze beperking van de zogenaamde ‘plezierjacht’. In zo’n klimaat staat het politiek haalbare resultaat voorop. Dat is niet&#13;
persé hetzelfde als het best denkbare resultaat.&#13;
3. Het wettelijk stelsel&#13;
3.1. De hoofdlijn&#13;
De Ffw in zijn uiteindelijke gedaante is vooral ingegeven door de huidige slotzinsnede&#13;
van de considerans, die daar bij de tweede nota van wijziging aan is toegevoegd. Volgens&#13;
deze zinsnede dient het oorspronkelijke doel van integrale soortenbescherming nu&#13;
‘het belang van de bescherming van die planten- en diersoorten en, voor zover het die&#13;
diersoorten betreft, mede onder erkenning van de intrinsieke waarde van de daartoe&#13;
behorende dieren’.&#13;
Het resulterende stelsel is in hoofdlijnen betrekkelijk eenvoudig. De toon wordt&#13;
gezet met achtereenvolgens een algemene zorgverplichting van eenieder voor de fauna&#13;
en flora en hun leefomgeving (art. 2 Ffw), de aanwijzing van de beschermde flora en&#13;
fauna, waaronder in principe alle inheemse planten- en diersoorten (hoofdstuk II Ffw),&#13;
en een hele reeks verbodsbepalingen om die bescherming kracht bij te zetten (hoofdstuk&#13;
III). Als toegift bestaat de mogelijkheid om ‘beschermde leefomgevingen’ aan te&#13;
wijzen (hoofdstuk IV). Tot zover komt de Ffw in wezen neer op een vrijwel absoluut&#13;
gebod tot menselijke onthouding ten aanzien van de flora en fauna. Voor een verderebeschrijving&#13;
van dit stelsel zie het artikel van Ampt-Riksen in dit themanummer.&#13;
3.2. Flora- en faunawet als kaderwet&#13;
De uitzonderingen op dit regime zijn in beginsel limitatief geregeld in hoofdstuk V:&#13;
‘bijzondere bepalingen’. Dat hoofdstuk bestaat op zijn beurt uit de drie achtereenvolgende&#13;
titels ‘faunabeheereenheden en faunabeheerplannen’, ‘jacht’, en ‘vrijstellingen,&#13;
ontheffingen en vergunningen’. Tezamen maken deze titels het leeuwendeel van de wet&#13;
uit. Bovendien bevatten zij tal van delegatiebepalingen, die hun eigenlijke uitwerking&#13;
moeten vinden in algemene maatregelen van bestuur en andere lagere regelgeving, met&#13;
name provinciale.&#13;
Daarmee is de Ffw vooral ten aanzien van benutting, beheer en schadebestrijding een&#13;
kaderwet geworden, met dien verstande dat de beleidsvrijheid van de lagere regelgevers&#13;
sterk gericht is op het handhaven dan wel nader regelen van de wettelijke beperkingen.&#13;
Dit strookt met het wettelijke uitgangspunt dat menselijke benutting en ingrepen uitzonderingen&#13;
zijn op het algemene beschermingsregime.&#13;
3.2.1. De jacht&#13;
Een en ander manifesteert zich onmiskenbaar in de beperking van de jacht – in de juridische&#13;
zin van de in de grondeigendom verankerde bevoegdheid tot het genot van de&#13;
jacht – tot de facto vijf wildsoorten: haas, fazant, wilde eend, konijn en houtduif (vgl.&#13;
art. 32 Ffw). In zoverre komt de Ffw weliswaar nog altijd neer op een aangepaste versie&#13;
van de Jachtwet 1954, maar alle overige wildsoorten van laatstgenoemde wet zijn nu&#13;
formeel als zodanig geschrapt. Daardoor behoren deze soorten voortaan tot de&#13;
beschermde ‘fauna’ in het algemeen, ongeacht of zij zeldzaam en kwetsbaar zijn of juist&#13;
talrijk en mogelijk schadelijk. Verder brengt het feit dat deze diersoorten juridisch niet bejaagbaar zijn, mee dat niemand – met name niet de jachthouder als zodanig – individueel&#13;
aansprakelijk is voor een goede stand van die soorten en / of voor de schade die&#13;
zij eventueel veroorzaken. Het artikel van Dijkhuis bevat een uitgebreide beschrijving&#13;
van de jachtregulering.&#13;
3.2.2. Vrijstellingen en ontheffingen&#13;
De praktische consequenties van de jachtbeperking zijn vooral geregeld door middel&#13;
van de ‘vrijstellingen, ontheffingen en vergunningen’ van eerdergenoemde titel III.&#13;
Deze titel bestaat – na varia als kievietseieren en prepareren – grotendeels uit een afdeling&#13;
3, betreffende ‘beheer en bestrijding van schade’.&#13;
De afdeling opent met de vrijstelling van art. 65 Ffw: mits ook de desbetreffende&#13;
lagere regelgeving daarin uitdrukkelijk voorziet, mag de grondgebruiker als zodanig op&#13;
zijn terrein tegen niet-bedreigde diersoorten die belangrijke landbouwschade aanrichten&#13;
handelingen verrichten in afwijking van het normale beschermingsregime. Met&#13;
andere woorden, de grondgebruiker mag zulke dieren doden, bemachtigen en verontrusten,&#13;
en hun nesten en holen verstoren, uithalen en vernielen. Deze regeling is een&#13;
relict van het grondgebruikers-jachtrecht van art. 8 Jachtwet 1954, met dien verstande&#13;
dat daarnaast geen ‘gewoon’ jachtrecht meer bestaat. Dit recht heeft immers geen&#13;
betrekking op de desbetreffende diersoorten als zodanig.&#13;
De ontheffing van art. 68 Ffw betreft alle beheer- en schadebestrijdingsmogelijkheden&#13;
die niet reeds elders zijn voorzien. Het tweede lid van dit artikel staat dergelijke&#13;
‘overige’ inbreuken op het beschermingsregime als regel alleen toe aan ‘een faunabeheereenheid&#13;
op basis van een faunabeheerplan’. In zoverre is het ontheffingsregime&#13;
mede onderworpen aan de desbetreffende titel I van hoofdstuk V. Deze titel vormt de&#13;
basis voor de landelijke en provinciale erkennings- en goedkeuringsvoorwaarden, waaraan&#13;
faunabeheereenheden, respectievelijk -plannen moeten voldoen om voor ontheffing&#13;
in aanmerking te komen. Verder zijn de ontheffingsmogelijkheden op voorhand wettelijk&#13;
beperkt, is ontheffing afhankelijk gesteld van toetsing door het zogeheten ‘Faunafonds’&#13;
(zie hierna) en kan bovendien de desbetreffende provincie een eigen (lees: restrictiever)&#13;
ontheffingsbeleid voeren. Tot slot staan verleende ontheffingen – via de Awb –&#13;
bloot aan rechterlijke toetsing.&#13;
Dit ontheffingstelsel heeft in feite betrekking op gevallen die niet onder het jachtrecht&#13;
van titel II, noch onder de grondgebruikersvrijstelling van art. 65 Ffw vallen. In&#13;
(termen van) de praktijk van het wildbeheer gaat het om het overige klein-, water- en&#13;
schadelijk wild, alsmede om alle grofwild. In plaats van de huidige openstelling van de&#13;
jacht dan wel vergunningen aan individuele jachthouders als zodanig, komt nu een collectief&#13;
en – omdat het bij uitstek andere dan wildsoorten betreft – in wezen zuiver&#13;
publiekrechtelijk stelsel, met alle bureaucratische en juridische consequenties van dien.&#13;
Hoewel dit stelsel in naam voortbouwt op de bestaande wildbeheereenheden, heeft hun&#13;
omdoping tot – c.q. aanvulling met – ‘faunabeheereenheden’ derhalve aanzienlijk meer&#13;
dan louter cosmetische betekenis.&#13;
Manschot beschrijft in zijn artikel hoe provincies bij deze vrijstellings- en ontheffingsverlening&#13;
betrokken zijn. Dijkhuis beschrijft in zijn artikel voor een aantal diersoorten&#13;
de (on)mogelijkheden van jacht, beheer en schadebestrijding op basis van de&#13;
hier genoemde uitzonderingen.&#13;
Tenslotte wordt in artikel 75 nog een mogelijkheid gegeven tot het verlenen van vrijstelling of ontheffing voor gevallen waarin de wet niet in heeft voorzien. Ampt-Riksen&#13;
werkt in haar artikel uit in welke situaties dit van toepassing kan zijn.&#13;
3.2.3. Het faunafonds&#13;
Het sluitstuk van de wet wordt gevormd door hoofdstuk VI: ‘het Faunafonds’. Deze&#13;
opvolger van het Jachtfonds heeft niet alleen tot taak om vergoedingen voor ‘faunaschade’&#13;
te verstrekken, maar bovendien om alle faunabeheerplannen te beoordelen in&#13;
het kader van de provinciale ontheffingverlening ex art. 68 Ffw. Dit hangt onder meer&#13;
samen met de limitering van de rijksbijdragen aan de wildschadevergoedingen tot het&#13;
laatstelijk onder de Jachtwet 1954 gebruikelijke niveau. Een uitgebreide beschrijving&#13;
van het Faunafonds en haar taken vindt u in het artikel van Revoort.&#13;
Provincies die een restrictief schadebestrijdingsbeleid willen voeren, zullen de resulterende&#13;
hogere wildschadevergoedingen zelf moeten dragen. In het artikel van Manschot&#13;
kunt u lezen hoe provincies voornemens zijn hier mee om te gaan.&#13;
4. Europeesrechtelijke aspecten&#13;
De grondgebruikersvrijstelling van art. 65 Ffw is uitsluitend mogelijk ter voorkoming&#13;
van belangrijke landbouwschade. Ook de faunabeheerontheffing van art. 68 Ffw kent&#13;
deze grond; bovendien is zij toegestaan in het belang van de volksgezondheid en de&#13;
(luchtverkeers)veiligheid, ‘ter voorkoming van schade aan flora en fauna’ en tot slot&#13;
‘met het oog op andere, bij algemene maatregel van bestuur aan te wijzen, belangen’.&#13;
Met uitzondering van laatstgenoemde ontheffingsgrond, zijn deze vrijstellings-,&#13;
respectievelijk ontheffingscriteria woordelijk ontleend aan art. 9 lid 1 van de Vogelrichtlijn.&#13;
11 Dit zgn. derogatie-artikel geeft de Lid-Staten de mogelijkheid om op grond van&#13;
die criteria af te wijken van de artikelen 5 tot en met 8 van de richtlijn, waarin respectievelijk&#13;
de bescherming van, de handel in, de jacht op en de jachtmiddelen voor de vogelsoorten&#13;
zijn geregeld, die door de richtlijn worden bestreken. Zoals blijkt uit deze&#13;
opsomming, wordt de jacht als zodanig door de Vogelrichtlijn niet verboden, maar&#13;
alleen aan zekere regels gebonden (een vergelijkbare opzet hebben de Conventie van&#13;
Bern12 en de Habitatrichtlijn13). Art. 9 Vogelrichtlijn geldt in dat verband als een uitzonderingsbepaling&#13;
voor het geval dat bepaalde belangen acuut conflicteren met die regels.&#13;
Niettegenstaande dat de Ffw in de artt. 65 en 68 leentjebuur speelt bij art. 9 Vogelrichtlijn,&#13;
is van zuiver richtlijnconforme implementatie dan ook geen sprake. Hooguit&#13;
kan het ‘artikel 9-model’ van de Ffw gelegitimeerd worden door art. 14 Vogelrichtlijn,&#13;
dat Lid-Staten toestaat om strengere beschermingsmaatregelen te treffen dan in de&#13;
richtlijn is voorgeschreven. Maar ook dergelijke strengere maatregelen zullen recht&#13;
moeten doen aan het gecombineerde hoofddoel volgens artt. 1 en 2 Vogelrichtlijn, te&#13;
weten zowel populatie- als soortenbehoud. Extra beschermingsmaatregelen die niet&#13;
speciaal op die doelen zijn gericht, lopen een zeker risico (afhankelijk van de feitelijke&#13;
populatie- en soortenontwikkelingen) dat zij in aanvaring komen met de richtlijn. De slot-ontheffingsgrond van art. 68 lid 1 Ffw: ‘met het oog op andere, bij algemene&#13;
maatregel van bestuur aan te wijzen, belangen’ dient volgens de wetgever om dergelijke&#13;
implementatieconflicten te ondervangen. Deze ontsnappingsclausule opent dus de&#13;
mogelijkheid dat het strenge artikel 9-model van de Ffw door lagere regelgeving weer&#13;
wordt ‘uitgekleed’. Ook al zijn daarvoor allicht goede redenen denkbaar, de wetgevingstechnische&#13;
schoonheidsprijs verdient het niet. Bovendien is het nog maar de vraag&#13;
of de huidige uitwerking (in art. 4 Besluit beheer en schadebestrijding dieren) wel&#13;
strookt met de bedoeling van de wetgever, en overigens of hiermee überhaupt alle&#13;
implementatierisico’s zijn bezworen.&#13;
5. Slotsom&#13;
Voor een juist begrip van de Ffw valt niet zoveel steun te vinden in oude en vertrouwde&#13;
noties over jacht en natuurbescherming. Eigenlijk is de wet alleen goed verklaarbaar als&#13;
uitdrukking van verregaande maatschappelijke onenigheid over deze onderwerpen. Het&#13;
politiek compromis daarover heeft zijn moeizame vertaling gevonden in de Ffw.&#13;
Daarbij is weinig aandacht besteed aan de vraag of de praktijk van het faunabeheer&#13;
met het resultaat überhaupt uit de voeten kan. Hoe dan ook ziet het er naar uit dat de&#13;
praktijk geconfronteerd wordt met een forse verzwaring van de regelgeving. Het blijft&#13;
de vraag of de doeleinden van de Ffw daar werkelijk mee gediend zullen zijn.</content><legacyfootnotes>1. “Alzo Wij in overweging genomen hebben, dat het wenselijk is de verspreide wettelijke regels inzake de&#13;
bescherming van in het wild levende planten- en diersoorten in één wet onder te brengen, dit vooral&#13;
teneinde een betere afstemming tussen die regels te bewerkstelligen als ook in verband met de uitvoering&#13;
van internationale verplichtingen en van besluiten van volkenrechtelijke organisaties inzake de&#13;
bescherming van die soorten, zulks in het belang van de bescherming van die planten- en diersoorten en,&#13;
voor zover het die diersoorten betreft, mede onder erkenning van de intrinsieke waarde van de daartoe&#13;
behorende dieren.”&#13;
2. Zie Nederlands Juristenblad 1997, p. 1631; De Nederlandse Jager 1997, nr. 17, p. 16; Milieu &amp; Recht 2000,&#13;
p. 18.&#13;
3. Vgl. Memorie van toelichting Ffw, TK 1992-1993, 23 147, nr. 3 (hierna: MvT Ffw), p. 4-7; zie voor&#13;
oudere gegevens uitvoerig W.B.J. Buve / J. Drijver, De Vogelwet 1936, 1937, p. 1-24.&#13;
4. Zie voetnoot 1.&#13;
5. MvT Ffw, p. 3-4.&#13;
6. MvT Ffw, p. 22.&#13;
7. TK 1992-1993, 22 980, nrs. 1-2.&#13;
8. TK 1992-1993, 23 147, nr. 6.&#13;
9. TK 1992-1993, 23 147, nr. 7 (hierna: MvA Ffw) resp. nr. 8.&#13;
10. Vgl. MvA Ffw, p. 2-3.&#13;
11. Richtlijn 79/409/EEG van 2 april 1979 inzake het behoud van de vogelstand.&#13;
12. Conventie van Bern inzake het behoud van wilde dieren en planten en hun natuurlijk leefmilieu in&#13;
Europa (Raad van Europa, 19 september 1979).&#13;
13. Richtlijn 92/43/EEG van 21 mei 1992 inzake de instandhouding van de natuurlijke habitats en de wilde&#13;
fora en fauna.&#13;
</legacyfootnotes><footnotes><footnote/></footnotes><auteurs>mr. dr. J.H. van Gelderen</auteurs><published>2001-12-01 00:00:00</published><modified>2001-12-01 00:00:00</modified><editiondate>2001-12-01</editiondate><htmlpath>https://denhollander.info/artikel/5639</htmlpath></article>
</articles></edition>