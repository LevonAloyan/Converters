<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1990</searchword><id>6220</id><udhid>UDH:TvAR/6220</udhid><titel>De uitvoering van het Natuurbeleidsplan en het Nationaal Milieubeleidsplan</titel><searchwords><searchword>TvAR 4/1990</searchword><searchword>UDH:TvAR/6220</searchword></searchwords><attachments><attachment><name>1990_nr 4_Artikel_vanderHelm.pdf</name><extention>pdf</extention><url>https://denhollander.info/download/6014/ci</url></attachment></attachments><inleiding>1. INLEIDING&#13;
Zowel het Nationaal Milieubeleidsplan (NMP) als het Natuurbeleidsplan (NBP)&#13;
werden in mei 1989 aan de Tweede Kamer aangeboden. Het conflict over de financiering&#13;
van eerstgenoemd plan leidde vervolgens tot een, achteraf helaas onnodige,&#13;
kabinetscrisis.&#13;
Het inmiddels geïnstalleerde nieuwe kabinet is druk doende de uitvoering van het&#13;
in beide plannen voorgenomene via meer operationeel getinte beleidsstukken ter&#13;
hand te nemen.&#13;
Het behoeft geen betoog dat de toestand van het milieu, de natuur en het landschap&#13;
alles behalve rooskleurig is en dat snelle en adequate beschermende maatregelen&#13;
geboden zijn. Beide eerdergenoemde plannen trachten via het voorstellen van vele&#13;
tientallen acties, de helpende hand te bieden.&#13;
In het hiernavolgende zullen, vanuit effectiviteitsoogpunt, in hoofdlijnen de belangrijkste&#13;
bestuurlijk-juridische instrumenten besproken worden waarmee achtereenvolgens&#13;
de in het NBP en het NMP gedane voorstellen uitgevoerd moeten worden.</inleiding><content>2. HET NATUURBELEIDSPLAN&#13;
Het NBP is een strategisch plan voor de middellange termijn. 'Het bevat in onderlinge&#13;
samenhang de doelstellingen en strategiën van het natuur- en landschapsbeleid&#13;
van de rijksoverheid' (NBP, blz. 7). Zijn beleid in hoofdlijnen richt zich op een periode&#13;
van dertig jaar waarbij voorts in het plan is aangegeven welke onderdelen hiervan&#13;
de overheid de komende acht jaren (de planperiode) gerealiseerd wil zien worden.&#13;
In het meerjarenuitvoeringsprogramma, dat jaarlijks in het kader van de begroting&#13;
van de minister van Landbouw, Natuurbeheer en Visserij zal worden uitgebracht,&#13;
zal nader uiteengezet worden hoe het beleid in concreto moet worden uitgevoerd.&#13;
Als hoofddoelstelling kent het NBP duurzame instandhouding, herstel en&#13;
ontwikkeling van natuur- en landschapswaarden.&#13;
Het plan geeft voor een zestal terreinen aan welk beleid te dien aanzien de komende&#13;
jaren in hoofdlijnen zal worden gevoerd (NBP, hoofdstuk vijf)- Het betreft hier&#13;
de stimulering van algemene natuurwaarden, bijzondere natuur- en landschapswaarden,&#13;
het soortenbeleid, draagvlakvergroting en het doelgroepenbeleid, het beleid&#13;
ten aanzien van onderzoek en de ecologische hoofdstructuur. Dit laatste betreft&#13;
de, min of meer gedetailleerde, ruimtelijke vertaling van het nationale natuurbeleid, bestaande uit gebieden met bestaande waarden van internationale of nationale betekenis&#13;
(de zogenaamde kerngebieden), natuurontwikkelingsgebieden en verbindingszones&#13;
om de kerngebieden met elkaar te verbinden. De duurzame instandhouding&#13;
van de ecologische hoofdstructuur zal ondersteund worden door een bufferbeleid,&#13;
gericht op beperking danwel het wegnemen van negatieve, externe invloeden op de&#13;
kerngebieden, en door effectgericht beleid dat zich via tijdelijke (niet ruimtelijk relevante)&#13;
maatregelen richt 'op het in milieutechnische zin scheppen van zodanige condities&#13;
dat de basiskwaliteiten van ecosystemen kunnen worden hersteld, gehandhaafd&#13;
of ontwikkeld' (NBP, blz. 69).&#13;
3. HET NBP EN ZIJN BESTUURLIJK-JURIDISCHE INSTRUMENTARIUM&#13;
Het NBP-beleid zal enerzijds uitgevoerd moeten worden via het bestaande&#13;
bestuurlijk-juridische instrumentarium, anderzijds zal ofwel de bestaande regelgeving&#13;
moeten worden aangescherpt, ofwel totaal nieuwe regelgeving tot stand moeten&#13;
komen.&#13;
Hoofdstuk negen van het plan geeft een niet limitatieve opsomming van het belangrijkste,&#13;
bestuurlijk-juridische instrumentarium. (Het belangrijke water-, milieuen&#13;
ruimtelijke ordeningsinstrumentarium wordt niet genoemd.) In het hiernavolgende&#13;
zal behandeling plaatsvinden van het in hoofdstuk negen vermelde.&#13;
4. DE NATUURBESCHERMINGSWET (NBWET)1&#13;
Via de Nbwet kunnen terreinen en wateren die van algemeen belang zijn vanwege&#13;
hun natuurschoon of hun natuurwetenschappelijke waarde tegen schadelijke handelingen&#13;
worden beschermd. Daarnaast kent de Nbwet een aantal soortenbeschermende&#13;
bepalingen.&#13;
Het Nbwet-instrumentarium zal ingezet gaan worden bij de uitvoering van het beleid&#13;
inzake de ecologische hoofdstructuur, met name wat betreft de kerngebieden&#13;
(NBP, blz. 70).&#13;
De wet zal voorts een rol moeten spelen bij de bescherming van aardkundige en&#13;
cultuurhistorische waarden (NBP, blz. 123). Het gebruik van de Nbwet ter bescherming&#13;
van deze waarden acht ik echter gering daar de wet slechts van toepassing is&#13;
op gebieden die aan de hierboven gegeven criteria voldoen. Bescherming van gebieden&#13;
louter omdat deze aardkundig of cultuurhistorisch van betekenis zijn, heeft nog&#13;
niet plaatsgevonden.2&#13;
Over de inzet van de soortenbeschermingsregeling uit de Nbwet kom ik hieronder&#13;
in punt acht terug. Momenteel is een algehele herziening van de wet in voorbereiding.3 Eén van de&#13;
redenen hiervoor is de wens tot decentralisatie en vergroting van het kwantitatieve&#13;
bereik van de wet.4 Nieuw is de inschakeling van de provincie bij de bescherming&#13;
van bovengenoemde natuurgebieden. Tevens kent het voorontwerp een regeling inzake&#13;
de aanwijzing van een gebied als beschermd landschapsgezicht.&#13;
Beschermde landschapsgezichten zijn door Gedeputeerde Staten als zodanig aangewezen&#13;
gebieden met cultuurhistorische waarden in het landelijke gebied. Na de&#13;
aanwijzing is de gemeente verplicht een beschermend bestemmingsplan op te stellen,&#13;
tenzij een bestaand plan als zodanig kan worden aangemerkt.5&#13;
Verandering is echter nog niet per definitie verbetering. Decentralisatie met het&#13;
oog op kwantitatieve vergroting van het bereik van de Nbwet is bijvoorbeeld futiel&#13;
indien dit proces niet gepaard gaat met voldoende overheveling van financiën. Zo&#13;
stelt het NBP dat extra middelen aan de begroting van het Ministerie van Landbouw,&#13;
Natuurbeheer en Visserij zullen worden toegevoegd, oplopend tot 317 miljoen&#13;
in 1994. Tevens zullen binnen die begroting middelen worden vrijgemaakt via&#13;
interne dekking (NBP, blz. 128-129). Hierbij dient dan wel echter voorop te staan&#13;
dat die middelen in voldoende mate richting provincie vloeien. De memorie van toelichting&#13;
op het voorontwerp vermeldt dat de kosten voor de provincie die zullen&#13;
voortvloeien uit de toepassing van de nieuwe Nbwet binnen de normale provinciale&#13;
middelen beschikbaar dienen te worden gesteld!6&#13;
Ook de bescherming van aardkundige en cultuurhistorische waarden zal via het&#13;
voorontwerp niet vergroot worden. Hier wordt immers eveneens de bescherming&#13;
van deze waarden aan het criterium natuur schoon/natuurwetenschappelijke waarde&#13;
gekoppeld.&#13;
De goede bedoelingen ten spijt, dient mijns inziens tevens aan de effectiviteit van&#13;
de landschapsgezichtenregeling getwijfeld te worden. De ervaringen met de op de&#13;
Monumentenwet gebaseerde regeling betreffende de beschermde stads- en dorpsgezichten,&#13;
waarop de landschapsgezichtenregeling is gebaseerd, zijn niet onverdeeld&#13;
positief. Ook laatstgenoemde regeling zal wellicht niet de gewenste resultaten opleveren.&#13;
Daar komt nog bij dat de Wet op de Ruimtelijke Ordening bestemmingsplannen&#13;
buitengebied reeds verplicht stelt en de provinciale overheid een aanwijzingsbevoegheid&#13;
verleent ten aanzien van de vaststelling van deze plannen.7&#13;
Ten slotte zal bezien moeten worden of het NBP-beleid zijn weg weet te vinden&#13;
naar het zo belangrijke provinciale niveau. Naar verwachting zal het NBP op termijn&#13;
in de (nieuwe) Nbwet zijn wettelijke basis krijgen. In het voorontwerp worden&#13;
echter nog geen concrete stappen in die richting genomen.8 Vooralsnog zal het&#13;
NBP-beleid verticaal moeten doorwerken via samenwerking, overleg en het maken&#13;
van afspraken met de lagere overheden (NBP, blz. 83). 5. VERWERVING EN BEHEER&#13;
Onder deze titel wordt behandeld de verwerving (en het beheer) van natuurterreinen,&#13;
landgoederen en bossen.9 De inzet van dit instrument strekt met name tot de realisering&#13;
van de ecologische hoofdstructuur (kern- en natuurontwikkelingsgebieden).&#13;
Voor de zogenaamde planperiode staat verwerving op het programma van zo'n 5000&#13;
ha natuurgebied. Voor de komende dertig jaar staat voorts verwerving van circa&#13;
9000 ha geprogrammeerd (NBP, blz 70-71 en 124).&#13;
Het orgaan dat bij deze verwervingsacties de hoofdrol speelt is het Bureau Beheer&#13;
Landbouwgronden. Eind 1988 bedroeg de totale oppervlakte waarop het Bureau&#13;
rechten had verworven ongeveer 44584 ha.10&#13;
Ten behoeve van natuurontwikkeling is verwerving momenteel slechts mogelijk&#13;
binnen landinrichtingsprojecten en zijn aankopen ten behoeve hiervan op basis van&#13;
de huidige regelgeving slechts mogelijk voor natuurgebieden, reservaten, landgoederen&#13;
en bossen. Het streven is de mogelijkheden voor aankopen ten behoeve van natuurontwikkeling&#13;
te vergroten (NBP, blz. 128).&#13;
Naast de natuurontwikkeling door verwerving staan de overheid ook andere mogelijkheden&#13;
ten dienste. Te denken valt aan het treffen van natuurontwikkelingsmaatregelen&#13;
voor reeds bestaande staatseigendommen en (financiële) stimulering&#13;
van de particulier tot het treffen van deze maatregelen.&#13;
Het Meerjarenprogramma Natuur- en Landschapsbehoud 1988-1992" onderkent&#13;
de opties, het NBP niet. Een zekere detaillering omtrent de inzet van het instrument&#13;
verwerving zou, ondanks het globale karakter van het NBP, mijns inziens niet&#13;
misplaatst zijn. Immers, niet alleen is verwerving een zeer kostbare aangelegenheid,&#13;
maar men moet hier ook niet té royaal mee omspringen als het anders kan. Vooral&#13;
vanuit de positie van de particuliere grondeigenaar (geen terreinbeherende natuurbeschermingsinstantie),&#13;
wiens betrokkenheid bij het natuur- en landschapsbeheer volgens&#13;
het NBP vergroot moet worden (NBP, blz 110), lijkt het beter de ter beschikking&#13;
staande gelden aan te wenden voor het beheersbaar maken en houden van de&#13;
kosten voortvloeiend uit het particuliere grondbezit. Verwerving zal alsdan veel minder&#13;
(vaak) noodzakelijk zijn. Het NBP lijkt op de goede weg te zijn daar waar het&#13;
de inzet van de natuurbijdrageregeling wederom voorstelt voor het beheer van bepaalde&#13;
natuurgebieden in particuliere eigendom (NBP, blz. 128). 6. HET RELATIENOTA-INSTRUMENTARIUM&#13;
Onder het relatienota-instrumentarium worden in dit verband verstaan de Regeling&#13;
Beheersovereenkomsten 1988 (RBO)12, de Regeling aanwijzing landschapselementen&#13;
1986 (RAL)13 en de Regeling onderhoudsovereenkomsten landschapselementen&#13;
(ROL).14&#13;
De RBO zal vooral een belangrijke rol spelen bij de realisering van de ecologische&#13;
hoofdstructuur en met name van toepassing zijn in de kerngebieden en de bufferzones&#13;
(NBP, blz. 125-126). Van de 105.000 ha waarop de RBO momenteel van toepassing&#13;
kan zijn (de eerste fase) was per 30 juni 1989 voor 18.300 ha beheersgebied een&#13;
beheersplan vastgesteld en was dit voor 28.200 ha reservaatsgebied gebeurd. Slechts&#13;
voor 4700 ha beheersgebied en 6.880 ha reservaatsgebied was een beheersovereenkomst&#13;
gesloten.15&#13;
Het NBP stelt, voor het vaststellen van beheersplannen, openstelling van nog eens&#13;
100 000 ha relatienotagebied in het vooruitzicht. Circa 40 000 ha van deze zogenaamde&#13;
tweede fase moeten tijdens de planperiode worden verworven en onder beheer&#13;
gesteld. In het kader van de in de RBO geïntegreerde Bergboerenregeling zal&#13;
voorts nog uitbreiding met zo'n 50 000 ha 'probleemgebied' worden voorbereid dat&#13;
deel kan gaan uitmaken van de tweede fase. Per juni 1989 waren er met circa 1370&#13;
ondernemers, zogenaamde bergboeren, overeenkomsten gesloten voor een totale&#13;
oppervlakte van ongeveer 9400 ha.16&#13;
De RBO biedt goede mogelijkheden voor de uitvoering van het NBP-beleid. Zo&#13;
zal deze regeling niet alleen goed toepasbaar zijn op de in het NBP genoemde gebieden,&#13;
maar komt deze voorts tegemoet aan één van de fundamenten van het NBPbeleid:&#13;
vergroting van het maatschappelijk draagvlak. De RBO is immers gebaseerd&#13;
op vrijwilligheid. Dit kan echter voor problemen zorgen. Het aantal hectare waarover&#13;
een beheersovereenkomst is afgesloten is immers gering en de boer kan niet&#13;
gedwongen worden tot het sluiten van overeenkomsten. Hopelijk wordt de verwachting&#13;
van de regering bewaarheid en zal de bereidheid tot het sluiten van beheersovereenkomsten&#13;
de komende jaren (nog meer) groeien.&#13;
Te hopen is tevens dat de vanuit het NBP gekozen verticale doorwerkingsconstructie&#13;
afdoende is om te bewerkstelligen dat daadwerkelijk het RBO-instrumentarium&#13;
zal worden ingezet daar waar dit vanuit het NBP gewenst is. Het is immers de&#13;
provincie die in casu concreet aangeeft welke gebieden in aanmerking komen voor&#13;
de vaststelling van beheersplannen.&#13;
De ROL en de RAL zijn volgens het NBP ten slotte van belang bij het realiseren&#13;
van de ecologische hoofdstructuur. Het huidige beleid ten aanzien van de inzet van&#13;
deze regelingen zal de komende jaren gecontinueerd worden. 7. DE LANDINRICHTINGSWET17&#13;
Landinrichting op basis van Landinrichtingswet strekt tot verbetering van het landelijk&#13;
gebied overeenkomstig de functies daarvan zoals deze in het kader van de ruimtelijke&#13;
ordening zijn aangegeven.18&#13;
Het landinrichtingsinstrumentarium zal ingezet worden ten behoeve van de ecologische&#13;
hoofdstructuur (kerngebieden, natuurontwikkelingsgebieden en verbindingszones).&#13;
Daarnaast zal landinrichting een rol moeten spelen bij de handhaving van&#13;
specifieke landschappelijke waarden, als de aardkundige en cultuurhistorische waarden&#13;
en de belevingswaarden van gebieden (NBP, blz. 88-90).&#13;
Bovenbedoelde landinrichting zal en kan, gezien haar multifunctionele karakter,&#13;
een essentiële rol spelen bij de uitvoering van het NBP-beleid. Al het positieve ten&#13;
spijt, zal landinrichting echter (nog) niet geheel naar wens van het NBP kunnen verlopen.&#13;
In de landinrichtingsprocedure speelt het Struktuurschema Landinrichting&#13;
immers een essentiële rol. Een belangrijk onderdeel van dit ruimtelijke plan is de beleidskaart&#13;
waarop de gebieden staan aangegeven die de komende jaren in aanmerking&#13;
komen voor herinrichting of ruilverkaveling. Staat een gebied niet op de beleidskaart,&#13;
dan zal hier (in principe) geen landinrichting plaatsvinden.19&#13;
Het NBP kent ook een kaart met gebieden waar volgens het plan behoefte bestaat&#13;
aan landinrichting. De gebiedsaanwijzingen op beide bovengenoemde kaarten zijn&#13;
echter niet geheel overeenkomstig waardoor in sommige gevallen de vanuit het NBP&#13;
gewenste landinrichting niet zal kunnen plaatsvinden. Het natuurplan geeft weliswaar&#13;
aan dat bij de vorming van het komende geïntegreerde 'groene' structuurschema&#13;
rekening moet worden gehouden met het NBP, doch totdat dit 'groene' plan een&#13;
feit is, dient uitgegaan te worden van het Struktuurschema Landinrichting.&#13;
8. SOORTENBELEID&#13;
Soortenbeschermende maatregelen zijn onder andere te vinden in de Natuurbeschermingswet&#13;
(hoofdstuk V), de Vogelwet 1936, de Wet bedreigde uitheemse diersoorten&#13;
en de Jacht wet. Naast deze wettelijke bescherming kan soortenbescherming onder&#13;
meer plaatsvinden in het kader van het beheer van natuurterreinen.&#13;
Tot 1994 zal bescherming van een aantal soorten prioriteit krijgen bij het treffen&#13;
van soortgerichte maatregelen, het vaststellen van soortenbeschermende plannen&#13;
en/of het ondersteunen van particuliere acties (NBP, blz. 108).&#13;
Inmiddels is er een Flora- en Faunawet in voorbereiding die bovengenoemde wettelijke&#13;
regelingen zal gaan vervangen. Naast de soortenbescherming in de vorm van verboden kent dit ontwerp een regeling met betrekking tot de bescherming van de&#13;
leefomgeving van soorten, de zogenaamde habitat bescherming.&#13;
De soortenbescherming zal moeten werken via algemene verbodsbepalingen met bij&#13;
AMvB vast te stellen soortenlij sten waarop die bepalingen dan van toepassing zijn.20&#13;
De habitatbescherming zal plaatsvinden via de aanwijzing door Gedeputeerde&#13;
Staten van die plaatsen die van wezenlijke betekenis zijn als leefomgeving voor de&#13;
in het aanwijzingsbesluit genoemde planten- of diersoort.21&#13;
Soortenbescherming via de Flora- en Faunawet zal in essentie op identieke wijze&#13;
gaan plaatsvinden als momenteel gebeurt en heeft derhalve te dien aanzien weinig&#13;
meerwaarde ten opzichte van de regelingen die zij vervangt.&#13;
De voorgestelde habitatregeling biedt echter wel mogelijkheden voor een betere&#13;
soortenbescherming. Het bereik van deze regeling wordt echter nodeloos smal gehouden.&#13;
Een habitat komt immers slechts voor bescherming in aanmerking indien&#13;
het gebied van wezenlijk belang is als leefomgeving van een bepaalde soort. De regeling&#13;
acht andere voor de soort van levensbelang zijnde functies niet beschermingswaardig.&#13;
9. NATIONALE PARKEN&#13;
'Een nationaal park is een aaneengesloten gebied van tenminste 1000 ha, bestaande&#13;
uit natuurterreinen, wateren en/of bossen met een bijzondere natuurlijke en landschappelijke&#13;
gesteldheid en een bijzonder planten- en dierenleven.'22 Het Struktuurschema&#13;
Natuur- en Landschapsbehoud somt limitatief die gebieden op die voor&#13;
aanwijzing als nationaal park in aanmerking komen. Het parkenbeleid stoelt op de&#13;
vrijwillige medewerking van alle betrokken partijen (eigenaren/beheerders en lagere&#13;
overheden uit het parkgebied), zowel voor als na de aanwijzing van een nationaal&#13;
park als zodanig. De aanwijzing van een gebied als nationaal park ontleent zijn&#13;
waarde aan het feit dat er een gecombineerde inzet van gebiedsbeschermende instrumenten&#13;
plaatsvindt op basis van één concreet beheers- en inrichtingsplan.&#13;
Voor de planperiode van het NBP zal een stelsel van nationale parken in de ecologische&#13;
hoofdstructuur worden gerealiseerd en bekeken worden of buiten de erkende&#13;
potentiële parken andere kerngebieden geschikt zijn voor de nationale parkenbenadering&#13;
(NBP, blz. 128).&#13;
Vooralsnog gaat de totstandkoming van nationale parken gestaag verder. Zo&#13;
werd op 19 juli 1989 aan Schiermonnikoog de definitieve status van nationaal park&#13;
verleend. Binnen afzienbare tijd zullen naar verwachting voorts het Dwingelderveld&#13;
en de Weerribben deze status verkrijgen.23 Het parkenbeleid kan een interessante bijdrage leveren aan de totstandkoming en&#13;
het behoud van de ecologische hoofdstructuur, al kan de vrijwilligheid van het instrument&#13;
de effectiviteit ervan soms tegenwerken. Volstaan wordt hier met een verwijzing&#13;
naar de problematiek met betrekking tot het gebied De Zilk-Noordwijk.&#13;
Aanwijzing hiervan tot nationaal park wordt gedwarsboomd door gebrek aan medewerking&#13;
van de grootste landeigenaar in het gebied, de gemeente Amsterdam.&#13;
Daarnaast kan de rol van het Struktuurschema Natuur- en Landschapsbehoud bij&#13;
de uitvoering van het parkenbeleid voor problemen zorgen. Het schema geeft immers&#13;
limitatief aan welke gebieden voor de status nationaal park in aanmerking komen.&#13;
Zoals hiervoor reeds in het kader van de Landinrichtingswet werd gesteld, blijven&#13;
de geldende structuurschema's van kracht totdat zij volgens de daartoe geëigende&#13;
procedure zijn herzien. Het schema heeft derhalve ten opzichte van het NBP&#13;
vooralsnog een dwingend karakter.&#13;
10. HET NATIONAAL MILIEUBELEIDSPLAN&#13;
'Het NMP bevat de strategie voor het milieubeleid voor de middellange termijn gericht&#13;
op het bereiken van een duurzame ontwikkeling', aldus het voorwoord bij het&#13;
plan. Het beleidsstuk kent zowel een thematische als een doelgroepenaanpak. De&#13;
thematische aanpak betreft in hoofdlijnen het beleid ten aanzien van de thema's verandering&#13;
van klimaat, verzuring, vermesting, verspreiding, verwijdering, verstoring,&#13;
verdroging en ten slotte verspilling.&#13;
De volgende doelgroepen worden onderscheiden: de landbouw, het verkeer en&#13;
vervoer, de industrie en de raffinaderijen, de elektriciteits- en gasvoorzieningsbedrijven,&#13;
de bouw, de consument en de detailhandel, de milieubedrijven, de research-en&#13;
onderwijsinstellingen en de maatschappelijke organisaties. Het plan beoogt binnen&#13;
één generatie de milieuproblemen op te lossen danwei beheersbaar te maken. Het&#13;
richt zich op de periode tot 2010 en zet in hoofdlijnen het beleid uiteen voor de periode&#13;
1990-1994 (de planperiode). De planning van het milieubeleid ter uitwerking van&#13;
het NMP vindt plaats in jaarlijks uit te brengen milieuprogramma's.24&#13;
11. HET NMP EN ZIJN BESTUURLIJK-JURIDISCHE INSTRUMENTARIUM&#13;
Net als bij het NBP zal, ter uitvoering van het beleid, voor het bestaande bestuurlijkjuridische&#13;
instrumentarium een grote rol zijn weggelegd. Daarnaast zal bestaande&#13;
regelgeving worden uitgebreid danwel gewijzigd.&#13;
In het hiernavolgende zal behandeling volgen van de komende wijzigingen/uitbreidingen&#13;
van de Wet algemene bepalingen milieuhygiëne (WABM), die inmiddels&#13;
aan de Tweede Kamer zijn aangeboden. Op het eerste gezicht een wat magere behandeling&#13;
van het instrumentarium ten behoeve van zo'n groot beleidsterrein. De keuze is echter een min of meer logische/noodzakelijke. Zo zal immers, na het voltooien&#13;
van het proces tot uitbouw van de WABM, het belang van deze wet voor het milieu&#13;
dermate toegenomen zijn, dat deze verreweg de belangrijkste bestuurlijk-juridische&#13;
uitvoeringspijler van het NMP zal zijn. Voorts specificeert het NMP de inzet van&#13;
het bestuurlijk-juridische instrumentarium niet in die mate als het NBP doet: het&#13;
NMP noemt slechts de WABM (en de Woningwet).25&#13;
Achtereenvolgens komen de volgende voorgestelde hoofdstukken aan de orde:&#13;
Plannen (hoofdstuk 3), Milieukwaliteitseisen (hoofdstuk 4), Vergunningen en algemene&#13;
regels voor inrichtingen (hoofdstuk 6), Afvalstoffen (hoofdstuk 7) en Handhaving&#13;
(hoofdstuk 13).26&#13;
12. PLANNEN&#13;
Middels het voorgestelde hoofdstuk plannen wordt beoogd de op verschillende milieuwetten&#13;
gebaseerde afzonderlijke plannen en programma's voor onderdelen van&#13;
het milieubeleid, zowel voor het rijk als voor de provincies, te vervangen door één&#13;
indicatief milieubeleidsplan dat eens per vier jaar zal worden vastgelegd, en een jaarlijks&#13;
vast te stellen milieuprogramma dat de operationele uitwerking hiervan vormt.&#13;
Vele bestaande milieuplannen zullen samengevoegd worden en als individueel plan&#13;
verdwijnen. Zowel voor rijk als provincie zal de vaststelling van deze plannen verplicht&#13;
zijn, die van het gemeentelijke milieubeleidsplan facultatief.27&#13;
Niettegenstaande hun indicatieve karakter, zal aan plannen op basis van het voorgestelde&#13;
hoofdstuk 3 (in beperkte mate) rechtsgevolg verbonden zijn. In een bijlage&#13;
bij de WABM zal limitatief een aantal bevoegdheden worden opgesomd bij de uitoefening&#13;
waarvan 'rekening moet worden gehouden' met het voor het uitvoerend&#13;
orgaan geldende milieubeleidsplan.28 De plannen hebben daarnaast uiteraard als&#13;
indicatief plan een bestuursinterne werking: zij zijn richtinggevend voor het vaststellend&#13;
bestuur, en een bestuursexterne reflexwerking: als het bestuur stelt conform de&#13;
planuitspraken te zullen handelen, kan er sprake zijn van opgewekt vertrouwen bij&#13;
belanghebbenden.29&#13;
Het in het hoofdstuk geregelde nationale milieubeleidsplan komt voorts nog een&#13;
coördinerende rol toe daar het nationale plan een toetsingskader zal gaan vormen&#13;
voor provinciale plannen. Tot waarborging van verticale doorwerking is een aanwijzingsconstructie opgenomen. Voor zover dat in het algemeen belang geboden is,&#13;
kunnen, mede op basis van het nationale plan, aanwijzingen gegeven worden omtrent&#13;
de inhoud van een provinciaal plan.&#13;
Het NMP kan zich momenteel nog niet beroepen op enige wettelijke basis.&#13;
Rechtsgevolg is aan dit plan nog niet verbonden. Zo is er geen lijst van bevoegdheden&#13;
bij de uitoefening waarvan rekening moet worden gehouden met het huidige nationale&#13;
plan. Voorts bestaat er nog geen basis op grond waarvan verticale doorwerking&#13;
van het NMP gewaarborgd is. Dergelijke doorwerking is vooralsnog een&#13;
kwestie van samenwerking, bestuurlijk overleg en meerjarenafspraken. De nieuwe&#13;
regeling zal in al deze opzichten verbetering brengen.&#13;
Overigens dient men er voor te waken niet te veel waarde te hechten aan de in&#13;
hoofdstuk 3 voorgestelde aanwijzingsbevoegdheid. Een dergelijke figuur kent namelijk&#13;
ook de Wet op de Ruimtelijke Ordening. Het gebruik van dat instrument aldaar&#13;
blijkt in de praktijk zo spaarzaam, dat aan de effectiviteit van dergelijke&#13;
constructies getwijfeld moet worden.30&#13;
13. MILIEUKWALITEITSEISEN&#13;
Zowel de Wet inzake de luchtverontreiniging, de Wet verontreiniging oppervlaktewateren&#13;
als de Wet bodembescherming kennen momenteel bepalingen inzake milieukwaliteitseisen.&#13;
Deze voorschriften zullen geschrapt worden en vervangen door een&#13;
in de WABM op te nemen algemene regeling.31&#13;
De opzet hiervan zal echter meer dan de som der delen bedragen. Zo zullen kwaliteitseisen&#13;
opgesteld kunnen worden 'in het belang van de bescherming van het milieu',&#13;
niet slechts ter bescherming van delen van het milieu, zoals nu het geval is.&#13;
Milieukwaliteitseisen zullen dan in principe bij AMvB worden vastgesteld. Via de&#13;
provinciale milieuverordening zullen op provinciaal niveau milieukwaliteitseisen&#13;
gesteld worden. Onder al dergelijke eisen zijn er dan zij die de strekking hebben van&#13;
een grenswaarde, en zij die de strekking hebben van een richtwaarde.32&#13;
De uitbreiding van de WABM met de milieukwaliteitseisenregeling zal een bredere&#13;
basis schuiven onder de vanuit het NMP gestelde eisen aan het milieu: de onderhavige&#13;
uitbreidingen betekenen een belangrijke verbetering in de uitvoeringsmogelijkneden&#13;
van effectgericht milieubeleid.33 Hun bereik dient zich dan niet te beperken tot&#13;
bodem, lucht of water. Een goede stap is dan ook de keuze voor het criterium 'in&#13;
het belang van de bescherming van het milieu', een criterium dat vanuit het NMP&#13;
nader ingevuld zal kunnen worden.&#13;
Milieukwaliteitseisen sec zullen echter slechts in beperkte mate kunnen bijdragen&#13;
aan een doeltreffende milieubescherming. Juist de gecombineerde inzet van zowel&#13;
effect- als brongericht instrumentarium zal immers de beste resultaten opleveren. De coördinerende functie van het NMP met betrekking tot de inzet van beide soorten&#13;
instrumenten speelt alsdan een essentiële rol en waarborgt het optimale gebruik van&#13;
milieukwaliteitseisen.&#13;
14. VERGUNNINGEN EN ALGEMENE REGELS VOOR INRICHTINGEN&#13;
Ter bescherming van (delen van) het milieu tegen bepaalde (potentieel) milieubelastende&#13;
inrichtingen is er momenteel in vele wetten een vergunningenstelsel opgenomen.&#13;
De voorgestelde wetswijziging - hoofdstuk zes - beoogt een aantal van deze&#13;
milieuvergunningen samen te voegen tot één (integrale) milieuvergunning. Diverse&#13;
vergunningenstelsels voor inrichtingen zullen overgenomen worden door het in de&#13;
WABM geregelde systeem. Het betreft hier de stelsels uit de Hinderwet, de Wet inzake&#13;
de luchtverontreiniging, de Wet geluidhinder, de Afvalstoffenwet en de Wet&#13;
chemische afvalstoffen.34&#13;
De WABM-vergunning zal in principe verleend gaan worden door B en W van&#13;
de gemeente waarin de inrichting geheel of voor het grootste deel gelegen is.&#13;
Ook hier is als toetsingskader (voor de vergunningverlening) 'het belang van de&#13;
bescherming van het milieu' gekozen. Hierbij omvat dit criterium tevens de doelmatige&#13;
afvalverwijdering. De invulling van het toetsingskader zal mede bepaald gaan&#13;
worden door het NMP.35&#13;
Naast een vergunningenstelsel kent het voorgestelde hoofdstuk 6 een regeling betreffende&#13;
bij AMvB te stellen algemene regels voor inrichtingen. Zo kunnen er dusdanige&#13;
eisen aan een bepaalde inrichting worden gesteld, dat daarnaast een WABMvergunning&#13;
niet nodig wordt geacht. Daarnaast kunnen algemene regels gesteld worden&#13;
die de vergunningsplicht weliswaar niet opheffen, doch die bepaalde aspecten&#13;
van een categorie inrichtingen algemeen beogen te regelen. Tot slot is er een nieuw&#13;
instrument in de regeling opgenomen: de 'instructie-AMvB', waarbij het vergunningenverlenend&#13;
gezag kan worden verplicht bepaalde voorschriften in de vergunning&#13;
op te nemen.36&#13;
Zowel vergunningen als algemene regels voor inrichtingen zijn brongerichte instrumenten;&#13;
zij zijn gericht op de regulering van produktieve activiteiten in inrichtingen.&#13;
37 Is de vergunning het instrument bij uitstek om concreet en individueel de inrichting&#13;
te toetsen aan zekere milieudoelstellingen, zo richten AMvB's zich op bepaalde&#13;
categorieën van inrichtingen.&#13;
Het NMP biedt met zijn globale karakter niet direct een basis voor de inzet van&#13;
het hierboven genoemde instrumentarium. Naarmate het milieubeleid operationeler&#13;
van aard wordt, zal dan ook pas goed aangegeven kunnen worden waar en hoe&#13;
de WABM-vergunning en de algemene regels ingezet kunnen worden. De keuze van&#13;
het (ruime) criterium waaraan verlening van de WABM-vergunning gebonden zal zijn is evenwel verheugend te noemen. Het plan bestrijkt immers enerzijds het gehele&#13;
milieubeleid en niet slechts delen van het milieu. Anderzijds zal het NMP zijn stempel&#13;
kunnen drukken op de inzet van het instrumentarium via invulling van het criterium.&#13;
Ten slotte is mijns inziens ook de voorgestelde mogelijkheid tot het vaststellen van&#13;
een 'instructie-AMvB' een waardevolle uitbreiding van het bestuurlijk-juridische instrumentarium.&#13;
Aldus kan de nationale aanpak van de milieuproblematiek ondersteund&#13;
worden via vanaf rijksniveau te stellen bindende bepalingen en zal de inzet&#13;
van dergelijke AMvB's sporen met het NMP. Voor dit laatste pleit voorts dat&#13;
ook hier het NMP mede richting kan geven aan de inzet van het instrument via zijn&#13;
doorwerking in het (ruime) criterium waaraan gebruik hiervan gebonden is.&#13;
15. AFVALSTOFFEN&#13;
De reeds lang bepleite integratie van de Wet chemische afvalstoffen en de Afvalstoffenwet&#13;
zal in het hoofdstuk Afvalstoffen zijn beslag krijgen. Het wetsvoorstel strekt&#13;
tot verbetering van het bestuurlijk-juridische instrumentarium, bestemd voor de uitvoering&#13;
van het beleid gericht op bescherming van het milieu tegen de verontreiniging&#13;
door afvalstoffen.38&#13;
De nieuwe Afvalstoffenregeling zal betrekking hebben op alle soorten afvalstoffen,&#13;
behalve op die in de zin van de Destructiewet en de Kernenergiewet. Zij biedt&#13;
langs twee wegen mogelijkheden het milieu te beschermen tegen verontreiniging&#13;
door afvalstoffen: preventie (het brongerichte spoor) en verwijdering (het effectgerichte&#13;
spoor). Op basis van de nieuwe regeling zal brongericht opgetreden kunnen&#13;
worden 'in het belang van het voorkomen of beperken van het ontstaan van afvalstoffen',&#13;
effectgericht 'in het belang van het doelmatig verwijderen van afvalstoffen'&#13;
.&#13;
Met name de provincie zal de verantwoordelijkheid gaan dragen voor het effectgerichte&#13;
afvalstoffenbeleid middels de provinciale milieuverordening. Het vaststellen&#13;
van preventief werkende regels zal vooral op rijksniveau via AMvB's moeten&#13;
plaatsvinden.39&#13;
De afvalstoffenregeling kan niet los gezien worden van de bepalingen in hiervoor&#13;
reeds behandelde nieuwe WABM-hoofdstukken.40 Met name hierdoor is de voorgestelde&#13;
regeling van groot belang voor het NMP. Het effectgerichte beleid zal weliswaar&#13;
merendeels op provinciaal niveau uitgevoerd gaan worden, doch dit wil niet&#13;
zeggen dat dit geschiedt zonder rekening te houden met de bovenprovinciale visie&#13;
zoals onder andere te vinden is in het NMP.41 Voorts zal vanaf rijksniveau brongericht&#13;
gericht geopereerd gaan worden zodat sporing met het NMP gewaarborgd&#13;
lijkt. Ten slotte zal zowel het voorgestelde effect- als het brongerichte afvalstoffeninstrumentarium&#13;
conform het NMP ingezet kunnen worden omdat het milieuplan zal&#13;
doorwerken in de criteria waaraan inzet van die instrumenten gekoppeld is.&#13;
16. HANDHAVING&#13;
Het voorgestelde hoofdstuk 13 zal van toepassing zijn op de handhaving van het bij&#13;
of krachtens een groot aantal milieuwetten bepaalde. De handhavingsbepalingen uit&#13;
die milieuwetten zullen verdwijnen.&#13;
De handhaving zal over twee sporen dienen te lopen: het bestuursrechtelijke en&#13;
het strafrechtelijke. Zowel de WED, het Wetboek van Strafrecht, de bijzondere milieuwetten&#13;
als het onderhavige wetsvoorstel zullen bepalingen omtrent dit laatste&#13;
spoor bevatten. De bestuursrechtelijke handhaving zal geschieden via bestuursdwang,&#13;
de dwangsom42 en het geheel of gedeeltelijk intrekken van de vergunning&#13;
of ontheffing. Daarnaast is er, voor overheidsorganen die ingevolge hoofdstuk 6 betrokken&#13;
zullen zijn bij de vormgeving van het milieubeleid, gekozen voor een algemene&#13;
plicht te zorgen voor de bestuurlijke handhaving van het met betrekking tot&#13;
de inrichting bij of krachtens de betrokken wetten bepaalde.&#13;
Het NMP hecht veel waarde aan de handhaafbaarheid van milieuregelingen. Vanuit&#13;
dit oogpunt is het in één hand brengen van zowel de WABM-vergunning als de&#13;
handhaving daarvan een verbetering. Hierdoor wordt immers in ieder geval tegemoet&#13;
gekomen aan het vanuit de praktijk voortvloeiende probleem dat de organisatie&#13;
van de handhaving vaak stroef verloopt gezien de diverse instanties die bij de&#13;
handhaving een rol spelen.43&#13;
Voorts acht ik de algemene zorgplicht een goede zaak. Hierbij dient vermeld te&#13;
worden dat het betrokken orgaan bij de bestuurlijke handhaving op grond van het&#13;
voorgestelde hoofdstuk rekening dient te houden met het voor hem geldende milieubeleidsplan.&#13;
Dit kan het NMP zijn, indien de handhaving op rijksniveau speelt. Via&#13;
verticale doorwerking kan daarnaast het NMP een rol spelen bij de handhaving op&#13;
lagere niveaus. Deze combinatie van zorgplicht en 'rekening houden met'-constructie&#13;
zorgt er mijns inziens voor dat het NMP in deze regeling een doeltreffend instrument&#13;
kan vinden, met dien verstande dat vooralsnog betwijfeld moet worden of het&#13;
NMP voldoende gedetailleerd is om daadwerkelijk invulling te geven aan het 'rekening&#13;
houden met'. 17. TEN SLOTTE&#13;
Het NBP lijkt met het in zijn hoofdstuk negen voorgestelde instrumentarium goed&#13;
geëquipeerd te zijn. De financiering kan echter voor problemen gaan zorgen, zeker&#13;
nu een aantal kostbare instrumenten (met name het relatienota-instrumentarium en&#13;
de verwerving van gebieden) versterkt ingezet zal gaan worden.&#13;
Met name bij de inzet van het landinrichtings- en nationale parkeninstrumentarium&#13;
kan de relatie tussen het NBP en de van toepassing zijnde structuurschema's&#13;
voor problemen zorgen. Het dwingende karakter van de schema's verhindert daar&#13;
integrale uitvoering van het natuurplan.&#13;
De komende (nieuwe) Natuurbeschermingswet en de Flora- en Faunawet zouden&#13;
op punten verbeterd mogen worden. Met name de effectiviteit van de landschapsgezichtenregeling&#13;
uit het voorontwerp Natuurbeschermingswet en de habitatregeling&#13;
uit het voorontwerp Flora- en Faunawet zijn voor verbetering vatbaar.&#13;
Ten slotte is het, gezien het grote belang van het NBP, jammer dat een goede wettelijke&#13;
regeling van dit plan nog steeds geen feit is.&#13;
Het NMP staat, wanneer de voorgestelde uitbreidingen/wijzigingen van de WABM&#13;
tot wet verheven worden, een forse uitbreiding van zijn wettelijke uitvoeringsinstrumentarium&#13;
te wachten. Deze vernieuwingen zullen met name effect sorteren vanwege&#13;
hun aanvullende werking op elkaar.&#13;
Vanaf centraal niveau zal het nationaal milieubeleidsplan het kader gaan vormen&#13;
met de marges waarbinnen 's lands milieubeleid zich zal moeten afspelen. Vooralsnog&#13;
bevat het NMP echter geen bestuurlijk-juridisch bindend kader.&#13;
Met name bij de behandeling van de voorgestelde regelingen aangaande de milieukwaliteitseisen,&#13;
de vergunningen en algemene regels voor inrichtingen, de afvalstoffen&#13;
en de handhaving is benadrukt dat het toepassingsbereik van het instrumentarium&#13;
ruimer zal worden. Deze middelen zullen op ruimere schaal gebruikt kunnen&#13;
worden ter uitvoering van het NMP, te meer daar vanuit het nationale milieuplan&#13;
invulling zal worden gegeven aan het criterium waaraan inzet van de instrumenten&#13;
gekoppeld is: het belang van de bescherming van het milieu.</content><legacyfootnotes>1. Wet van 15 november 1967, Stb, no. 572.&#13;
2. Historisch-geografische waarden, Advies over de bescherming, advies nr. 87885 van de Natuurbeschermingsraad&#13;
d.d. 6 november 1987, blz. 8.&#13;
3. Het voorontwerp dateert van juli 1988.&#13;
4. Memorie van toelichting op het voorontwerp Natuurbeschermingswet, blz. 4.&#13;
5. De in het voorontwerp geregelde 'overige gebiedsaanwijzingen' laat ik hier buiten beschouwing daar&#13;
aan dergelijke aanwijzingen geen rechtsgevolg verbonden is.&#13;
6. Memorie van toelichting op het voorontwerp Natuurbeschermingswet, blz. 41.&#13;
7. D.W. Bruil, Veranderingen in het natuur- en landschapsbeheer, Agrarisch recht 1988/11, blz. 557.&#13;
8. Memorie van toelichting op het voorontwerp Natuurbeschermingswet, blz. 13-15.&#13;
9. Het feit dat 'en het beheer' tussen haakjes geplaatst is, is niet voor niets. Het NBP noemt de instrumen&#13;
ten verwerving en beheer in één adem. Bij de uitwerking wordt echter vrijwel geen aandacht besteed aan&#13;
het element beheer.&#13;
10. Zie de begroting van het Ministerie van Landbouw, Natuurbeheer en Visserij (T.K. 1989-1990, 21300&#13;
hoofdstuk XI, nr 2, blz. 95).&#13;
11. T.K. 1987-1988, 20203 nr. 2, blz. 23-24.&#13;
12. Stcrt. 1988, no. 149.&#13;
13. Stcrt. 1986, no. 174.&#13;
14. Stcrt. 1977, no. 182, laatstelijk gewijzigd op 7 september 1987, Stcrt. 174.&#13;
15. Zie de begroting van het Ministerie van Landbouw, Natuurbeheer en Visserij (T.K. 1989-1990, 21300&#13;
hoofdstuk XI, nr. 2, blz. 100).&#13;
16. Ibidem.&#13;
17. Wet van 9 mei 1985, Stb. 299, gewijzigd bij wet van november 1985, Stb. 623.&#13;
18. Artikel 4 van de Landinrichtingswet en T.K. 1981-1982, 15907 nr. 6, blz 14.&#13;
19. Brochure 'De Landinrichtingswet', een uitgave van de Landinrichtingsdienst, tweede druk 1987,&#13;
blz. 4.&#13;
20. P.C.E. van Wijmen, Prae-advies ten behoeve van de 21ste ledenvergadering van de Vereniging voor&#13;
Milieurecht, d.d. november 1988, blz. 63.&#13;
21. Naast deze bepalingen kent het voorontwerp Flora-en Faunawet nog een groot aantal bepalingen om&#13;
trent de jacht, het houden van vogels en het rapen van eieren en het prepareren van dieren.&#13;
22. T.K. 1974-1975, 13283 nrs. 1-2.&#13;
23. Zie de begroting van het Ministerie van Landbouw, Natuurbeheer en Visserij (T.K. 1989-1990, 21300&#13;
hoofdstuk XI, nr. 2, blz. 42).&#13;
24. Daarnaast zullen nog een eindeloze reeks beleidsnota's en notities het daglicht zien waarin concretisering&#13;
van (een deel van) het NMP-beleid te vinden zal zijn. Zie bijvoorbeeld het NMP op blz. 243.&#13;
25. In het kader van de herziening van de Woningwet is een coördinatieregeling geconcipieerd tussen de&#13;
bouwvergunning en de vergunning op basis van de diverse milieuwetten. De beslissing omtrent de bouw&#13;
vergunning zal aangehouden moeten worden indien voor de uitvoering van hetgeen waarvoor de bouw&#13;
vergunning is aangevraagd één of meer milieuvergunningen vereist zal zijn.&#13;
26. De hoofdstukken 3 en 4 werden aan de Tweede Kamer aangeboden bij wetsvoorstel van 18 mei 1989&#13;
(T.K. 1988-1989, 21163, nrs. 1-2), de hoofdstukken 6 en 13 bij wetsvoorstel van 3 april 1989 (T.K.&#13;
1988-1989,21087, nrs. 1-2) en hoofdstuk 7 bij wetsvoorstel van 17 augustus 1989 (T.K. 1988-1989,21246,&#13;
nrs. 1-2).&#13;
27. L.A. Urselman, Nieuwe regels vegen schoon; naar een wettelijke regeling van milieubeleidsplanning&#13;
en milieukwaliteitseisen, Agrarisch recht 1988/2, blz. 57-58.&#13;
28. Zie ook: E.C. Drexhage, Twee nieuwe hoofdstukken voor de WABM, Milieu en recht, 1987/8, blz.&#13;
262.&#13;
29. L.A. Geelhoed, Een wettelijke regeling voor de milieubeleidsplanning?, Milieu en recht, 1987/8,&#13;
blz.289/290.&#13;
30. T.J. de Koningh, J.W.M, van der Knaap, B.W. Leemeier, R. Schoonveld, D.L. Lubach, M. Oosting,&#13;
Ordening van besluitvorming over de ruimte, Deventer 1985, blz. 198.&#13;
31. T.K. 1988-1989, 21163, nr. 3, blz. 42.&#13;
32. H. Menninga en H.A. Smit, Milieukwaliteitseisen, Milieu en recht, 1987/8, blz. 269.&#13;
33. T.K. 1988-1989, 21163, nr. 3, blz. 41.&#13;
34. T.K. 1988-1989, 21087, nr. 3, blz. 29.&#13;
35. Idem, blz. 33.&#13;
36. Zie ook: M.G. Hordijk, Startsein voor ingrijpende veranderingen in de milieuwetgeving: het wetsvoorstel&#13;
Vergunningen en algemene regels van de WABM, Agrarisch recht, 1989/9, blz. 398-399.&#13;
37. T.K. 1988-1989, 21087, nr. 3, blz. 10.&#13;
38. T.K. 1988-1989, 21246, nr. 3, blz. 6.&#13;
39. Idem, blz. 34-35.&#13;
40. Idem, blz. 9.&#13;
41. Idem, blz. 33.&#13;
42. Momenteel is ook een tijdelijk hoofdstuk Dwangsom (T.K. 1988-1989, 21088, nrs. 1-3) aan de Twee&#13;
de Kamer aangeboden. Deze zal vervallen wanneer het hoofdstuk Handhaving in werking treedt.&#13;
43. T.K. 1988-1989, 21087, nr. 3, blz. 53.&#13;
</legacyfootnotes><footnotes><footnote/></footnotes><auteurs>Mr. R. van der Helm</auteurs><published>1990-04-01 00:00:00</published><modified>1990-04-01 00:00:00</modified><editiondate>1990-04-01</editiondate><htmlpath>https://denhollander.info/artikel/6220</htmlpath></article>
</articles></edition>