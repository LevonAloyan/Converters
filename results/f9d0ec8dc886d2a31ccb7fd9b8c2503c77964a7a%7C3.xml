<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1999</searchword><id>5688</id><udhid>UDH:TvAR/5688</udhid><titel>Natuurbeschermingswet 1999?</titel><searchwords><searchword>TvAR 1/1999</searchword><searchword>UDH:TvAR/5688</searchword></searchwords><attachments><attachment><name>1999_nr 1_Artikel_Ampt-Riksen.pdf</name><extention>pdf</extention><url>https://denhollander.info/download/5620/ci</url></attachment></attachments><inleiding>1. Inleiding&#13;
Vanaf 1970 werden op basis van de Natuurbeschermingswet gebieden aangewezen als&#13;
beschermd natuurmonument of als Staatsnatuurmonument. Maar al kort hierna ontstond&#13;
de wens tot wijziging en aanpassing. Een eerste advies hierover werd uitgebracht&#13;
door de Natuurbeschermingsraad in 1976. Deze wens tot wijziging had vooral&#13;
betrekking op het vergroten van de werkingssfeer van de wet en de verhouding tot&#13;
andere wetten, met name de Wet op de Ruimtelijke Ordening (Ministerie van Landbouw&#13;
en Visserij, 1988, p. 3). Hieraan wordt onder andere invulling gegeven door bij&#13;
de aanwijzing van een beschermd natuurmonument ook het structuurschema aangaande&#13;
natuur en landschap, in casu het Structuurschema Groene Ruimte, te betrekken.&#13;
Ook ten aanzien van het beheer in staatsnatuurmonumenten waren knelpunten&#13;
ontstaan daar waar de gebruiker van het staatsnatuurmonument een particulier is. De&#13;
wet ging er echter van uit dat bij een staatsnatuurmonument de gebruiker de Staat&#13;
zelf is. Derhalve is het onderscheid tussen beschermde natuurmonumenten en staatsnatuurmonumenten&#13;
komen te vervallen. Maar ook het beheersplan voor beschermde&#13;
natuurmonumenten bood in de praktijk niet voldoende duidelijkheid.&#13;
Bovendien vonden in de jaren tachtig veranderingen plaats binnen het natuur- en&#13;
landschapsbeleid. Dit heeft onder meer geresulteerd in de wettelijke verankering van&#13;
het Natuurbeleidsplan in de nieuwe Natuurbeschermingswet. Daarmee wordt ook&#13;
voldaan aan internationale verplichtingen die voortvloeien uit de Convention on Biological&#13;
Diversity uit 1992. Daarnaast werd gesteld dat er een versterking van de landschapsbescherming&#13;
noodzakelijk was. Dit resulteerde in een aanwijzingsmogelijkheid&#13;
van beschermde landschapsgezichten.&#13;
Dwars door deze inhoudelijke ontwikkelingen heen speelde ook de Decentralisatie&#13;
Impuls (DI). In dit kader werden tussen Rijk en provincies afspraken gemaakt over&#13;
het delegeren van taken van Rijk naar provincies. De daaruit volgende mandatering is&#13;
inmiddels door de Raad van State afgekeurd, omdat zij de wettelijke bevoegdheidsverdeling&#13;
doorkruisen.1 Inmiddels zijn de LNV-regiodirecteuren gemachtigd tot uitvoering&#13;
van deze taken op basis van de Natuurbeschermingswet.2 Deze afspraken&#13;
hebben ook doorgewerkt in de bevoegdheden van beide organen zoals die nu geregeld&#13;
zijn in de nieuwe Natuurbeschermingswet. Ook de reorganisatie van het adviesradenstelsel&#13;
is aan deze nieuwe wet niet ongemerkt voorbijgegaan. Door de inwerkingtreding&#13;
van de Wet op de raad voor het landelijk gebied3 in 1997, waarin de Raad&#13;
voor de Natuurbescherming is opgegaan, is de adviesraad voor de natuur losgekoppeld&#13;
van de Natuurbeschermingswet. Daarnaast is de nieuwe Natuurbeschermingswet aangepast aan alle vereisten die voortvloeien uit de verschillende tranches van de&#13;
Algemene wet bestuursrecht.&#13;
Het voorstel van wet van de nieuwe regelen ter bescherming van natuur en landschap4&#13;
werd in 1994 bij de Tweede Kamer ingediend. Deze rondde eind 1997 de behandeling&#13;
af, waarna in 1998 de Eerste Kamer zich over de behandeling boog. Naar het&#13;
zich laat aanzien zal de nieuwe wet5 niet eerder dan voorjaar 1999 in werking treden.6&#13;
Ondertussen werd in 1997 een voorstel van wet7 ter wijziging van het wetsvoorstel&#13;
Natuurbeschermingswet 1998 bij de Tweede Kamer ingediend om de instelling van&#13;
de natuurplanbureaufunctie ter regelen. Dit heeft geresulteerd in de wet van&#13;
24 december 1997, houdende regelen ter instelling van de natuurplanbureaufunctie,8&#13;
die tegelijk met de nieuwe Natuurbeschermingswet in werking zal treden.</inleiding><content>2. De doelstelling van de Natuurbeschermingswet 1998&#13;
Het oorspronkelijke doel van de Natuurbeschermingswet is het verstrekken van&#13;
voorzieningen in het belang van de natuurbescherming. De Natuurbeschermingswet&#13;
wordt door de rijksoverheid gezien als een instrument voor bescherming en beheer van&#13;
natuur die door bepaalde omstandigheden onder druk is komen te staan.9&#13;
Ook de nieuwe wet legt de nadruk op de bescherming van natuurwetenschappelijke&#13;
waarden en natuurschoon. Dit vloeit voort uit de definiëring van een natuurmonument&#13;
die ten opzichte van de gegeven definitie in de wet uit 1968 alleen tekstueel&#13;
gewijzigd is. Een natuurmonument is “een terrein of water, dan wel samenstel van&#13;
terreinen of wateren, dat van algemeen belang is om zijn natuurwetenschappelijke&#13;
betekenis of zijn natuurschoon” (art. 1 lid c). Er is bewust gekozen voor deze definiëring,&#13;
omdat deze in de praktijk goed bruikbaar is gebleken.10 Een expliciete definitie&#13;
van natuurwetenschappelijke betekenis geeft ook de nieuwe wet niet. Wel is in de&#13;
loop der tijd door jurisprudentie duidelijk geworden dat de natuurwetenschappelijke&#13;
betekenis van een gebied op zeer diverse gronden kan zijn gebaseerd, zoals op geomorfologische&#13;
waarden, kenmerkende plantengemeenschappen of ornithologische&#13;
waarden. Ook van natuurschoon geeft de nieuwe wet geen definitie, maar hiervoor&#13;
geldt dezelfde redenering als voor natuurwetenschappelijke waarde. Uit jurisprudentie&#13;
kan dan worden opgemaakt dat hieronder de meer visueel-esthetische waarden vallen.&#13;
Deze zijn in tegenstelling tot de natuurwetenschappelijke waarden niet objectief vast&#13;
te stellen (Bakker en VanWijmen 1989, Bakker 1992). De memorie van toelichting van&#13;
de nieuwe wet bevestigt dit beeld. Hierin worden voorbeelden gegeven als weidsheid,&#13;
ongerept karakter en afwisselende landschappen. Indien er alleen sprake is van de bescherming van aanwezig natuurschoon, dan is dit onvoldoende basis om tot aanwijzing&#13;
van beschermd natuurmonument over te gaan.&#13;
Gezien het instrumentarium dat de nieuwe wet biedt, is de Natuurbeschermingswet&#13;
1998 in eerste instantie gericht op de bescherming van speciaal daartoe aangewezen&#13;
gebieden zoals beschermde natuurmonumenten en beschermde landschapsgezichten.&#13;
Ook in het kader van internationale verplichtingen kunnen daartoe speciale gebieden&#13;
worden aangewezen. De beschermingsmogelijkheid van specifieke planten- en diersoorten&#13;
uit de oorspronkelijke wet is niet meer in de nieuwe wet opgenomen, maar&#13;
overgebracht naar het wetsvoorstel van de Flora- en Faunawet.11&#13;
3. Het instrumentarium&#13;
Door de inwerkingtreding van de nieuwe Natuurbeschermingswet hebben er veranderingen&#13;
plaatsgevonden zowel in het aantal verschillende instrumenten als binnen&#13;
enkele instrumenten. Belangrijke nieuwe instrumenten zijn de wettelijke regeling van&#13;
het natuurbeleidsplan en van het Natuurplanbureau, de aanwijzing tot beschermd&#13;
landschapsgezicht en de aanwijzing van gebieden in het kader van internationale verplichtingen.&#13;
Daarentegen zijn vervallen de aanwijzing tot staatsnatuurmonument en&#13;
tot beschermde dier- en plantensoort. De bijdragemogelijkheid voor natuur- en landschapsbeheer&#13;
is overgeheveld naar de Kaderwet LNV-subsidies.&#13;
De aanwijzing tot beschermd natuurmonument is dus gebleven, maar heeft veranderingen&#13;
in de rechtsgevolgen met zich gebracht. Interessante veranderingen betreffen&#13;
de wettelijke regeling van de externe werking, de introductie van het voorzorgbeginsel&#13;
en de gedoogplicht voor de uitvoering van werkzaamheden. Vervallen zijn in&#13;
dit kader het wandelaarsartikel en het verbod op toegang tot water.&#13;
3.1. Wettelijke verankering Natuurbeleidsplan&#13;
Hoofdstuk II van de nieuwe wet bepaalt dat de minister van Landbouw, Natuurbeheer&#13;
en Visserij (LNV) tezamen met de ministers van Volkshuisvesting, Ruimtelijke&#13;
Ordening en Milieubeheer en van Verkeer en Waterstaat ten minste eenmaal in de&#13;
acht jaar een natuurbeleidsplan vaststellen (art. 3 en 4). Daarmee blijft het Rijk, overeenkomstig&#13;
het DI-akkoord, verantwoordelijk voor het beleid in hoofdlijnen inzake&#13;
natuur en landschap.12 Het belang van de samenwerking van deze ministers wordt&#13;
onderstreept doordat er in art. 6 tussen het natuurbeleidsplan, het nationale milieubeleidsplan&#13;
en de nota Waterhuishouding een afstemmingsrelatie is gelegd in de vorm&#13;
van de haasje over-constructie. In het natuurbeleidsplan dient namelijk aangegeven te&#13;
worden in welke mate het natuur- en landschapsbeleid is afgestemd op het nationale&#13;
milieubeleid en het nationale waterhuishoudingsbeleid. Hieruit moet ook blijken of&#13;
een herziening van het nationaal milieubeleidsplan (zoals bedoeld in art. 4.3 Wet&#13;
milieubeheer) en van de nota waterhuishouding (zoals bedoeld in art. 3 lid 1 Wet op&#13;
de waterhuishouding) nodig is en op welke termijn dit dient te geschieden. Zo geldt&#13;
ook bij het opstellen van een nieuw nationaal milieubeleidsplan of van een nieuwe nota waterhuishouding een dergelijke afstemmingsconstructie met het natuurbeleidsplan.&#13;
De Wet milieubeheer en de Wet op de waterhuishouding worden bij inwerkingtreding&#13;
van de Natuurbeschermingswet 1998 overeenkomstig gewijzigd (art. 69 en 70 A).&#13;
De ruimtelijke aspecten van dit natuur- en landschapsbeleid dienen neergelegd te&#13;
worden in een structuurschema als bedoeld in art. 2a van de Wet op de Ruimtelijke&#13;
Ordening (art. 9). Dit betreft nu het Structuurschema Groene Ruimte. Langs deze&#13;
weg kan ook doorwerking plaatsvinden naar streek- en bestemmingsplan. Ook vanuit&#13;
andere beleidsterreinen dient er bij het vaststellen van rijksbeleid rekening te worden&#13;
gehouden met het natuurbeleidsplan als het gaat om de duurzame instandhouding,&#13;
herstel en ontwikkeling van natuurlijke en landschappelijke waarden.&#13;
Bij de planvoorbereiding dienen de ministers in ieder geval de gedeputeerde staten&#13;
(GS) van de provincies te betrekken, maar ook de andere meest belanghebbende&#13;
bestuursorganen, instellingen en organisaties kunnen hierbij betrokken worden (art.&#13;
7). Het vastgestelde plan geldt acht jaar en kan eventueel tussentijds worden bijgesteld&#13;
met in achtneming van de daartoe gestelde regelen (art. 8). De vaststelling van&#13;
het plan wordt kenbaar gemaakt in de Staatscourant (art. 8 lid 4).&#13;
De hoofddoelstelling van het natuurbeleidsplan is de duurzame instandhouding, het&#13;
herstel en de ontwikkeling van de natuurlijke en landschappelijke waarden voor de&#13;
korte, middellange en lange termijn (art. 4). In het plan dienen in ieder geval de&#13;
hoofdlijnen van het beleid aan de orde te komen op het gebied van (art. 5):&#13;
– de algemene natuur- en landschapswaarden;&#13;
– de aanduiding van gebieden en gebiedscategorieën waar sprake is van bijzondere&#13;
natuur- en landschapswaarden en de bescherming van deze gebieden en categorieën;&#13;
– de selectie van soorten dieren en planten die bijzondere aandacht zullen gaan krijgen;&#13;
– voorlichting en onderzoek op het terrein van natuur en landschap;&#13;
– de internationale ontwikkelingen van het natuurbeleid.&#13;
Bovendien geeft het natuurbeleidsplan de wijze aan waarop maatregelen genomen&#13;
dienen te worden voor de uitvoering van het beleid en de financiële en economische&#13;
consequenties hiervan.&#13;
3.2. Wettelijke verankering Natuurplanbureau&#13;
Door middel van een aparte wijzigingswet zal de wettelijke regeling van het Natuurplanbureau&#13;
in de nieuwe Natuurbeschermingswet worden ingebracht. Daartoe zullen&#13;
vier nieuwe artikelen aan hoofdstuk II worden toegevoegd.13&#13;
Volgens art. 9a lid 1 dient het Rijksinstituut voor volksgezondheid en milieu&#13;
(RIVM) eens in de vier jaar een wetenschappelijk rapport uit te brengen aan de minister&#13;
van LNV over de toestand van natuur, bos en landschap in Nederland. Bovendien dient het rapport in te gaan op de toekomstige ontwikkelingen, met een termijn van&#13;
tien jaar.14 Daarnaast moet het RIVM elk jaar een wetenschappelijk rapport uitgeven&#13;
waarin de stand van zaken wordt weergegeven over de beleidsuitvoering, waarbij de&#13;
voortgang en nieuwe ontwikkelingen worden beschreven (art. 9a lid 2). De minister&#13;
van LNV kan aangeven op welke ontwikkelingen en onderwerpen de rapporten in&#13;
ieder geval dienen in te gaan (art. 9c). Beide rapporten dienen algemeen verkrijgbaar&#13;
te zijn. De minister van LNV is er verantwoordelijk voor dat de Staten-Generaal deze&#13;
rapporten ontvangt waarbij het jaarlijkse rapport gelijktijding met de begroting aangeboden&#13;
dient te worden (art. 9d).&#13;
Om deze rapporten te kunnen opstellen, dient het RIVM de beschikking te krijgen&#13;
over de benodigde gegevens en dienen bepaalde instellingen bij het opstellen ervan&#13;
betrokken te worden. Deze instellingen worden aangewezen door de minister van&#13;
LNV en, voor zover relevant, door de ministers van Volkshuisvesting, Ruimtelijke&#13;
Ordening en Milieubeheer, van Verkeer en Waterstaat en van Economische Zaken.&#13;
Het gaat hierbij om instellingen binnen het ministerie van LNV zoals het IKC&#13;
Natuurbeheer en verschillende DLO-instituten, maar ook om instellingen vanuit&#13;
andere ministeries. Via deze instellingen kunnen veel gegevens worden verkregen van&#13;
andere organisaties zoals particuliere terreinbeherende natuurbeschermingsorganisaties,&#13;
maar ook van lagere overheden.15 Voor het uitwisselen van de noodzakelijke&#13;
gegevens en de wijze van samenwerking kunnen regels worden gegeven (art. 9b).&#13;
Met deze wettelijke regeling van het Natuurplanbureau en het uitbrengen van verplichte&#13;
wetenschappelijke rapportages is een expliciete relatie gelegd tussen strategische&#13;
beleidsvorming, beleidsuitvoering en evaluatie daarvan en een goede wetenschappelijke&#13;
onderbouwing. Dit wordt ook relevant geacht voor de maatschappelijke&#13;
acceptatie van bepaalde beleidskeuzen. Door middel van deze rapportages wordt een&#13;
basis gelegd voor verdere ontwikkeling van het nationale natuur- en landschapsbeleid&#13;
zoals dat in het Natuurbeleidsplan aangegeven dient te worden. Het belang van de&#13;
wettelijke regeling is vooral de waarborg van een onafhankelijke uitvoering van de&#13;
natuurplanbureaufunctie16 en de structurering van onderzoek en planning.&#13;
3.3. Aanwijzing beschermde natuurmonumenten&#13;
Het aanwijzen van een natuurmonument tot beschermd natuurmonument is het centrale&#13;
instrument van de Natuurbeschermingswet 1998, waaruit weer andere instrumenten&#13;
voortvloeien. Ten opzichte van de oude wet is de reikwijdte van deze aanwijzing&#13;
aanmerkelijk verruimd, omdat nu ook natuurmonumenten in eigendom van de&#13;
Staat als beschermde natuurmonumenten worden aangewezen en de reeds aangewezen&#13;
Staatsnatuurmonumenten onder het regime van de beschermde natuurmonumenten&#13;
zullen worden gebracht.&#13;
3.3.1. Aanwijzingsprocedure beschermd natuurmonument&#13;
De aanwijzingsbevoegdheid van een beschermd natuurmonument is bij de minister van LNV gebleven. Het Structuurschema Groene Ruimte, zoals bedoeld in art. 9,&#13;
vormt voor de aanwijzing mede de grondslag (art. 10). Door het Structuurschema op&#13;
een dergelijke wijze in de aanwijzing te betrekken, is ten opzichte van de oude&#13;
Natuurbeschermingswet17 komen te vervallen dat de aanwijzing dient te geschieden&#13;
in overeenstemming met de minister van Volkshuisvesting, Ruimtelijke Ordening en&#13;
Milieubeheer.18 Dit ligt anders als de verantwoordelijkheid van het beheer van het&#13;
natuurmonument – of een gedeelte daarvan – berust bij een andere minister. De&#13;
minister van LNV dient dan het besluit tot aanwijzing te nemen in overeenstemming&#13;
met die desbetreffende minister (art. 10 lid 2). Deze nieuwe regeling vindt haar oorsprong&#13;
in de procedure tot aanwijzing van staatsnatuurmonumenten zoals die werd&#13;
toegepast onder de oude Natuurbeschermingswet.19&#13;
Bij het besluit tot aanwijzing gaan een kaart waarop het beschermd natuurmonument&#13;
is aangegeven, en een toelichting (art. 10 lid 1). Een kadastrale aanduiding is niet langer&#13;
vereist. Er is bij deze gebiedsaanwijzing aansluiting gezocht bij andere gebiedsaanduidingen&#13;
zoals het bestemmingsplan.20 Deze werkwijze sluit echter niet aan bij&#13;
die onder de oude Natuurbeschermingswet, waarbij wel altijd de grenzen en de nummers&#13;
van de kadastrale percelen werden aangegeven (Bakker 1992).&#13;
Nieuw is ook de expliciete vermelding in art. 10 dat er een toelichting opgesteld&#13;
dient te worden. Hierdoor is de gedachte uit jurisprudentie21 dat de toelichting&#13;
onderdeel uitmaakt van de aanwijzing, nu formeel geregeld. Dit artikel vermeldt geen&#13;
eisen waaraan de toelichting dient te voldoen. Echter, uit art. 16, de memorie van toelichting&#13;
en de parlementaire behandeling blijken wel enkele criteria. In ieder geval&#13;
dient opgenomen te worden een beschrijving van de wezenlijke kenmerken van het&#13;
beschermde natuurmonument (art. 16 lid 2). Deze wezenlijke kenmerken zijn bepalend&#13;
voor de definiëring van de handelingen binnen het beschermde natuurmonument&#13;
die in elk geval als schadelijk moeten worden gezien. Hiermee wordt impliciet&#13;
een indicatieve lijst gecreëerd. Deze lijst zelf is blijkens de wettekst geen verplicht&#13;
onderdeel, maar het is in de praktijk van de oude Natuurbeschermingswet gangbaar&#13;
geworden een dergelijke lijst op te nemen.22 Een tweede vereiste waaraan de toelichting&#13;
dient te voldoen, is de vermelding van handelingen die buiten het beschermde&#13;
natuurmonument kunnen worden verricht en die schadelijk kunnen zijn voor het&#13;
natuurschoon of voor de wetenschappelijke betekenis binnen het beschermde natuurmonument.&#13;
Deze handelingen kunnen nader worden gespecificeerd voor wat betreft&#13;
beperkingen, uitzonderingen met betrekking tot een bepaald tijdvak, bepaalde&#13;
omstandigheden waaronder, doeleinden waarvoor en personen door wie de handelingen&#13;
worden verricht (art. 16 lid 4). Dit betreft de zogenaamde limitatieve lijst van verboden&#13;
handelingen (zie verder onder Externe werking, p. 10-11). Naast deze vereisten was het in de praktijk van de oude wet reeds gangbaar dat de&#13;
toelichting ook ingaat op de begrenzing, de andere regelgeving die op het natuurmonument&#13;
van toepassing is en het bestaande gebruik (Bakker 1992). De toelichting&#13;
draagt daarbij het karakter van een nadere uiteenzetting van redenen van de aanwijzing&#13;
en van de doeleinden die met de aanwijzing worden nagestreefd. Bij het toepassen&#13;
van de oude wet kon daarop een beroep worden gedaan,23 maar de toelichting zelf&#13;
had geen bindende werking. Doordat in de nieuwe wet de toelichting een onderdeel&#13;
is geworden van het aanwijzingsbesluit, kan hiertegen beroep worden ingesteld bij de&#13;
Afdeling bestuursrechtspraak van de Raad van State.&#13;
Alvorens de minister echter het besluit tot aanwijzing kan nemen, dient eerst een&#13;
voorbereidingsprocedure doorlopen te worden. Voor deze voorbereidingsprocedure&#13;
geldt, zij het met enige aanpassingen, de procedure zoals die is geregeld in par. 3.5.6&#13;
Awb (art. 11). De overwegingsbeschikking, zoals onder de oude wet gebruikelijk is,&#13;
wordt door deze procedure vervangen door een ontwerpbesluit. Hieraan zijn geen&#13;
rechtsgevolgen verbonden. De definitieve aanwijzing tot beschermd natuurmonument&#13;
dient de minister direct in te schrijven in de openbare registers (art. 40).&#13;
Is er echter sprake van dringende noodzaak van de aanwijzing tot beschermd&#13;
natuurmonument, dan heeft de minister de mogelijkheid om – voordat de definitieve&#13;
aanwijzingsprocedure is voltooid – het natuurmonument voorlopig als beschermd&#13;
natuurmonument aan te wijzen (art. 12 lid 1). Er is sprake van dringende noodzaak&#13;
als er een grote kans is dat het natuurmonument in de periode tot de definitieve aanwijzing&#13;
aangetast zal gaan worden.24 Een expliciete beschrijving van deze aantasting is&#13;
niet noodzakelijk.25&#13;
Een dergelijke aanwijzing brengt voor zolang als deze aanwijzing duurt dezelfde&#13;
rechtsgevolgen met zich als een definitieve aanwijzing. De voorlopige aanwijzing&#13;
duurt maximaal één jaar of vervalt eerder op het moment dat het definitieve besluit&#13;
tot aanwijzing wordt genomen (art. 12 lid 2).&#13;
3.3.2. Rechtsgevolgen van aanwijzing tot beschermd natuurmonument&#13;
De rechtsgevolgen van de aanwijzing tot beschermd natuurmonument zijn ten&#13;
opzichte van de oude wet veranderd. Sommige zijn qua werking gewijzigd, er zijn&#13;
nieuwe rechtsgevolgen bijgekomen (zoals de expliciete regeling van de externe werking,&#13;
het voorzorgbeginsel en de gedoogplicht) en er zijn rechtsgevolgen vervallen,&#13;
namelijk het wandelaarsartikel en het verbod zich te bevinden op water.&#13;
Verboden handelingen&#13;
Het belangrijkste rechtsgevolg van de aanwijzing tot beschermd natuurmonument is&#13;
het verbod op het verrichten, het doen verrichten of het gedogen van bepaalde handelingen&#13;
zonder dat men in het bezit is van een vergunning. Het gaat hier ten eerste om&#13;
een verbod op handelingen die verricht worden in het beschermde natuurmonument en die schadelijk kunnen zijn voor het natuurschoon, voor de natuurwetenschappelijke&#13;
betekenis van het beschermd natuurmonument of voor dieren of planten in het&#13;
beschermd natuurmonument, of die het beschermd natuurmonument kunnen ontsieren.&#13;
Indien men wel in het bezit is van een vergunning, geldt eenzelfde verbod indien&#13;
het gaat om handelingen die in strijd zijn met deze vergunning (art. 16 lid 1). Overtreding&#13;
van deze verboden worden beschouwd als een economisch delict ingevolge de&#13;
Wet op de economische delicten.&#13;
In de toelichting van het aanwijzingsbesluit tot beschermd natuurmonument zijn&#13;
de wezenlijke kenmerken van het natuurmonument opgenomen. Handelingen die&#13;
deze kenmerken aantasten, worden in elk geval als schadelijke handelingen aangemerkt&#13;
en vallen dus onder het verbod (art. 16 lid 2). Zoals vermeldt in par. 3.3.1 gaat&#13;
het hier om een niet-limitatieve lijst van schadelijke handelingen die tijdens de aanwijzingsprocedure&#13;
tot stand komt. Hiermee sluit de nieuwe Natuurbeschermingswet&#13;
aan bij de huidige praktijk. Bij het opstellen van deze indicatieve lijst kan rekening&#13;
worden gehouden met het bestaande gebruik van het beschermde natuurmonument,&#13;
zodat hiervoor geen vergunning hoeft te worden aangevraagd. Wordt dit bestaande&#13;
gebruik toch schadelijk geacht, dan zullen – blijkens jurisprudentie – ook voor deze&#13;
handelingen vergunningen aangevraagd moeten worden.26&#13;
Vergunningverlening&#13;
De verboden handelingen kunnen alsnog worden verricht als hiervoor een vergunning&#13;
is verleend door GS (art. 16 lid 1). In het kader van de Decentralisatie Impuls zijn met&#13;
name uitvoeringstaken aan GS toebedeeld, waaronder ook deze vergunningverlening&#13;
valt. Alhoewel het overgrote deel van de vergunningen door GS zal worden verleend,&#13;
waarbij GS het rijksbeleid in ogenschouw zullen nemen,27 heeft de minister van LNV&#13;
nog wel twee mogelijkheden om de vergunningverlening te beïnvloeden of over te&#13;
nemen. Art. 45 biedt de minister de mogelijkheid om een aanwijzing te geven over het&#13;
besluit van een vergunningaanvraag indien dat in het algemeen belang is. Hieraan voorafgaand&#13;
dient wel overleg plaats te vinden tussen de betrokken GS en de minister. Indien&#13;
GS geen gehoor geven aan deze aanwijzing, kan de minister het besluit zelf nemen.&#13;
Als tweede mogelijkheid kan de minister in specifieke uitzonderingsgevallen de&#13;
vergunningverlening zelf op zich nemen. Art. 16 lid 6 biedt de minister de mogelijkheid&#13;
om vergunningen te verlenen voor bij algemene maatregel van bestuur (AMvB)&#13;
vastgelegde handelingen in met name genoemde beschermde natuurmonumenten.&#13;
Het betreft dan handelingen van nationaal belang (bijvoorbeeld gaswinning in de&#13;
Waddenzee, de aanleg van een Tweede Maasvlakte of het uitvoeren van dijkversterkingen)&#13;
waarvoor op Rijksniveau ook nog andere vergunningen nodig zijn. Op deze&#13;
manier kunnen de belangenafweging en de vergunningverlening gecoördineerd&#13;
plaatsvinden. Voorafgaand aan het verlenen van een vergunning door de minister&#13;
worden GS van de provincies en burgemeester en wethouders van de gemeenten&#13;
waarin het beschermd natuurmonument is gelegen waarvoor de vergunning wordt&#13;
aangevraagd, in de gelegenheid gesteld hun zienswijze naar voren te brengen (art. 44). Voor de manier waarop deze AMvB tot stand dient te komen, is in art. 16 lid 7&#13;
bepaald dat het parlement voor de inwerkingtreding van de AMvB hiervan in kennis&#13;
dient te worden gesteld. Door deze voorhangbepaling kan het parlement hierover&#13;
zonodig met de regering overleggen voor de inwerkingtreding.28 Naar het zich laat&#13;
aanzien zal tegelijk met de inwerkingtreding van de nieuwe wet ook een dergelijke&#13;
AMvB in werking treden.&#13;
Een verleende vergunning kan worden voorzien van voorschriften en/of kan onder&#13;
beperkingen worden verleend. Bovendien kunnen bij AMvB over deze voorschriften&#13;
of beperkingen nadere regels worden gesteld (art. 43 lid 1). Deze nadere regels kunnen&#13;
onder andere nodig zijn om aan internationale verplichtingen te voldoen.29&#13;
De vergunningverlening verloopt anders als het gaat om handelingen die op grond&#13;
van de Wet milieubeheer (Wm) ook vergunningplichtig zijn. Volgens art. 8.1 Wm is&#13;
het namelijk verboden om zonder vergunning een inrichting op te richten, te veranderen&#13;
of de werking van de inrichting te veranderen. Dit is ook van toepassing op&#13;
inrichtingen die in of nabij een beschermd natuurmonument gelegen zijn. Om te&#13;
voorkomen dat dergelijke inrichtingen met twee afzonderlijke vergunningaanvragen&#13;
en -procedures te maken krijgen, zoals destijds in de zaak Kuunders, is er in de&#13;
Natuurbeschermingwet 1998 in art. 46 een specifieke regeling van vergunningverlening&#13;
opgenomen. De milieuvergunning die wordt verleend in het kader van de Wet&#13;
milieubeheer, treedt daardoor in de plaats van de vergunning zoals bedoeld in art. 16.&#13;
In art. 8.39b Wm wordt daartoe de afweging van natuur- en landschapsbelangen geregeld.&#13;
Naast het verlenen van een vergunning kan ook het wijzigen of het intrekken van&#13;
een verleende vergunning aan de orde zijn. De wet levert hiervoor vier gronden (art.&#13;
43 lid 2). Ook over het wijzigen of het intrekken van een vergunning is de minister&#13;
van LNV bevoegd een aanwijzing te geven indien dit vanwege algemeen belang nodig&#13;
is (art. 45 lid 1).&#13;
Ten aanzien van de handhaving van vergunningen zijn GS, op basis van art. 122&#13;
Provinciewet, bevoegd bestuursdwang toe te passen. Indien het gaat om handelingen&#13;
waarvoor de minister op basis van art. 16 bevoegd is om vergunning te verlenen, verschaft&#13;
art. 57 de minister van LNV de bevoegdheid bestuursdwang toe te passen.&#13;
Hierdoor wordt de minister expliciet verantwoordelijk gesteld voor de handhaving&#13;
en de naleving van handelingen en gebieden zoals die in de AMvB aangegeven zijn.&#13;
Externe werking&#13;
De aanwijzing tot beschermd natuurmonument brengt ook een verbod op schadelijke&#13;
handelingen zonder of in strijd met een vergunning die buiten het beschermd natuurmonument&#13;
verricht kunnen worden, met zich. In de nieuwe Natuurbeschermingswet&#13;
is nu in art. 16 lid 4 expliciet geregeld wat via jurisprudentie in de praktijk reeds gangbaar&#13;
is. Overtreding hiervan wordt beschouwd als een economisch delict ingevolge de&#13;
Wet op de economische delicten. In bestaande jurisprudentie is meermalen de externe werking bevestigd. Hierbij&#13;
komen drie aspecten aan de orde.&#13;
Ten eerste is voor het uitvoeren van handelingen die buiten het beschermde natuurmonument&#13;
plaatsvinden en schadelijk zijn binnen het beschermde natuurmonument,&#13;
een vergunning nodig. Dit geldt niet alleen wanneer er sprake is van schade aan de&#13;
natuurwetenschappelijke waarde, maar ook wanneer deze betrekking heeft op&#13;
natuurschoon.30 Dit vergunningvereiste beperkt zich niet tot handelingen die verricht&#13;
zullen gaan worden op direct aangrenzende gronden. In het geval dat er sprake is van&#13;
een ingestelde bufferzone om het beschermde natuurmonument, wil dat niet zeggen&#13;
dat voorgenomen handelingen buiten die zone vrij van vergunningplicht kunnen&#13;
worden uitgevoerd.31 Bovendien is het voor de vergunningplicht niet vereist dat er&#13;
een sterk en direct causaal verband bestaat tussen handeling en te verwachten&#13;
schade.32 Ook de vraag of er daadwerkelijke schade toegebracht zal worden, is niet&#13;
relevant voor de vraag of er een vergunning nodig is. Elke handeling die enige verandering&#13;
van de wezenlijke kenmerken teweeg kan brengen, moet als schadelijke handeling&#13;
worden beschouwd en is dus vergunningplichtig.33&#13;
Ten tweede geldt de vergunningplicht niet voor bestaand gebruik mits er geen&#13;
sprake is van intensivering van dit gebruik of dat dit bestaande gebruik afbreuk doet&#13;
aan de wezenlijke kenmerken van het beschermd natuurmonument. Zo kan het uitdiepen&#13;
of het dempen van sloten niet aangemerkt worden als normaal beheer, in&#13;
tegenstelling tot het periodiek schonen van sloten.34&#13;
Als derde punt is meermalen gesteld dat onder de werking van de oude wet de&#13;
minister van LNV de externe werking niet kan beperken of buiten werking kan plaatsen,&#13;
en de minister ook geen collectieve vergunning of ontheffing kan verlenen. Centraal&#13;
staat de individuele toetsing van een ingediende vergunningaanvraag. Alleen via&#13;
een beheersplan kan de reikwijdte van de vergunningplicht worden aangepast.35 Op&#13;
dit laatste punt brengt nu de nieuwe wet een wijziging ten aanzien van de bestaande&#13;
praktijk. In de toelichting van het aanwijzingsbesluit moet namelijk een limitatieve&#13;
lijst van handelingen worden opgenomen die buiten het beschermde natuurmonument&#13;
kunnen worden verricht en die schadelijk kunnen zijn voor het natuurschoon&#13;
of de natuurwetenschappelijke waarden binnen het beschermde natuurmonument.&#13;
Het limitatieve karakter van deze lijst vormt een inperking van de bestaande externe&#13;
werking, maar is in de wet opgenomen om eigenaren en gebruikers buiten het beschermde&#13;
natuurmonument – veelal agrariërs – de nodige rechtszekerheid te kunnen&#13;
bieden.&#13;
In de praktijk zal het er veelal op neerkomen dat bepaalde handelingen nagelaten&#13;
dienen te worden. In bepaalde gevallen biedt de Natuurbeschermingswet een schadevergoedingsmogelijkheid&#13;
(zie par. 3.6). Het voorzorgbeginsel&#13;
Het voorzorgbeginsel heeft betrekking op de vergunningverlening. Zoals gesteld zal&#13;
een vergunning alleen dan worden verleend indien met zekerheid vaststaat dat de&#13;
natuurlijke kenmerken niet aangetast zullen worden. Echter, indien er zwaarwegende&#13;
belangen bestaan die de vergunningverlening noodzakelijk maken, dan kan van bovenstaande&#13;
stelregel worden afgeweken (art. 16 lid 3). Met dit zogenaamde voorzorgbeginsel&#13;
is aansluiting gezocht bij criteria zoals die zijn gesteld in de Habitat-richtlijn.&#13;
Het is niet de bedoeling van deze bepaling om belangrijke economische activiteiten&#13;
onmogelijk te maken. Centraal staat dat het bevoegde gezag voor het verlenen van de&#13;
vergunning zekerheid zal dienen te verkrijgen over de effecten van de handelingen&#13;
waarvoor de vergunning is aangevraagd. Vervolgens is er ruimte voor de afweging van&#13;
natuurbelangen tegenover – veelal – economische belangen. Het bevoegd orgaan&#13;
dient hierover te oordelen.36&#13;
Het beheersplan&#13;
GS (in het kader van de decentralisatie is dit niet langer de minister) kunnen in overeenstemming&#13;
met de eigenaar of de gebruiker voor het gehele beschermde natuurmonument&#13;
of een gedeelte daarvan een beheersplan opstellen. Hierin kan naast behoud&#13;
en herstel ook ontwikkeling van natuurschoon of natuurwetenschappelijke waarden&#13;
aan de orde zijn (art. 17 lid 1). De eigenaar en de gebruiker zijn vervolgens verplicht&#13;
om zorg te dragen voor de naleving van dit beheersplan (art. 17 lid 4). Niet-nakoming&#13;
hiervan wordt beschouwd als een economisch delict ingevolge de Wet op de economische&#13;
delicten. GS hebben echter ook de mogelijkheid om bestuursdwang toe te&#13;
passen en zo de beheersmaatregelen af te dwingen.&#13;
Tegenover deze verplichting staat dat de eigenaar en de gebruiker voor de werkzaamheden&#13;
die binnen de uitvoering van het beheersplan passen, geen vergunning&#13;
nodig hebben (art. 16 lid 5). Bovendien komen zij in aanmerking voor een subsidie&#13;
voor kosten van de uitvoering van deze werken, voor zover deze redelijkerwijs niet&#13;
voor hun rekening komen (art. 17 lid 2). Het beheersplan kan gewijzigd worden door&#13;
GS in overeenstemming met de eigenaar en de gebruiker (art. 19).&#13;
Om de continuïteit in dit beheer te verbeteren, is in de nieuwe Natuurbeschermingswet&#13;
de geldigheidstermijn van het beheersplan opgerekt van drie jaar onder de&#13;
oude wet tot zes jaar; deze termijn wordt van rechtswege verlengd tenzij een van de&#13;
partijen schriftelijk te kennen geeft dat verlenging niet langer gewenst is. GS kunnen&#13;
dit alleen kenbaar maken indien de eigenaar of de gebruiker de overeengekomen verplichtingen&#13;
niet nakomt, indien het beheer de waarden van het natuurmonument&#13;
onvoldoende waarborgt of indien er sprake is van een andere zwaarwichtige reden&#13;
(art. 18). Het beheersplan of wijzigingen daarbinnen moeten GS ter kennis stellen aan&#13;
de minister van LNV en aan de burgemeester en wethouders van de gemeenten waarin&#13;
het beschermde natuurmonument is gelegen.&#13;
In situaties waarin het algemeen belang dat noodzakelijk maakt, kan de minister&#13;
een aanwijzing geven over een beheersplan (art. 45 lid 1). Hieraan voorafgaand dient&#13;
wel overleg plaats te vinden tussen de betrokken GS en de minister. Indien GS geen&#13;
gehoor geven aan deze aanwijzing, kan de minister het besluit zelf nemen. Het beheersplan moet worden gezien als een van de instrumenten die het particulier&#13;
natuurbeheer stimuleren, omdat het wordt opgesteld in overeenstemming met eigenaar&#13;
en/of gebruiker. Daarbij worden in de praktijk voor het beheer van landbouwgronden,&#13;
gelegen binnen beschermde natuurmonumenten, de beheersuitgangspunten&#13;
uit de Regeling beheersovereenkomsten en natuurontwikkeling gevolgd (Bakker&#13;
1992). De hierop aansluitende subsidiemogelijkheden voor het beheer worden door&#13;
het Rijk betaald. Hiervoor is 1 miljoen op de begroting van het ministerie van LNV&#13;
gereserveerd. Vanwege de afspraken die gemaakt zijn in het kader van het DIakkoord,&#13;
worden de beheerssubsidies door de provincies uitgekeerd. In feite wordt&#13;
door deze werkwijze op de bestaande situatie voortgebouwd.37&#13;
De gedoogplicht voor beschermende maatregelen&#13;
Een ander nieuw rechtsgevolg van de aanwijzing van een beschermd natuurmonument&#13;
is de in art. 21 geformuleerde gedoogplicht. In ernstige gevallen kunnen GS&#13;
– op hun kosten – in een beschermd natuurmonument maatregelen treffen voor het&#13;
herstel of het behoud van het natuurschoon of natuurwetenschappelijke waarden. GS&#13;
dienen minstens vier weken voorafgaand aan het treffen van maatregelen de eigenaar&#13;
en de gebruiker hiervan op de hoogte te stellen, tenzij de situatie dermate urgent is&#13;
dat eerder ingrijpen nodig is. Het is niet de bedoeling van deze gegeven termijn dat&#13;
eigenaar of gebruiker alsnog zelf deze maatregelen zal gaan uitvoeren. Het verplicht&#13;
opleggen van het uitvoeren van bepaalde werkzaamheden is niet mogelijk, met uitzondering&#13;
van die die in het beheersplan staan vermeld. GS zijn hierin dus de actieve&#13;
partij; de eigenaar en de gebruiker zijn verplicht deze maatregelen, die in feite voortvloeien&#13;
uit de algemene gedachtegang van de wet, passief te gedogen. Deze gedoogplicht&#13;
mag niet worden vergeleken met bestuursdwang die kan worden toegepast in&#13;
specifieke situaties waarbij in strijd met deze wet wordt gehandeld.&#13;
De toepassing van de gedoogplicht is denkbaar bij bijvoorbeeld het dichtgroeien&#13;
van vennen of open terreinen of bij sluipende ontwatering. Het gaat hier echter om&#13;
een zeer zwaar instrument, dat alleen in uiterste noodzaak wordt ingezet om het&#13;
beschermde natuurmonument in stand te houden.38&#13;
3.4. Aanwijzing beschermd landschapsgezicht&#13;
De Natuurbeschermingswet 1998 introduceert de mogelijkheid om een landschapsgezicht&#13;
aan te wijzen tot een beschermd landschapsgezicht. Een landschapsgezicht&#13;
wordt gedefinieerd als “samenstel van onbebouwde terreinen of van bebouwde en&#13;
onbebouwde terreinen dat vanwege zijn structuren, patronen of elementen danwel&#13;
anderszins vanwege zijn uiterlijke verschijningsvorm, historisch-landschappelijk van&#13;
algemeen belang is” (art. 1 lid f). Uit de memorie van toelichting blijkt dat er enkele&#13;
nadere criteria gesteld zijn waaraan een beschermd landschapsgezicht dient te voldoen.&#13;
Het gaat om de aanwezigheid van cultuurhistorische waarden en van historische gaafheid, die vooral uiterlijk waarneembaar zijn, en om een bepaalde ouderdom.&#13;
Voor wat het laatste betreft gaan de gedachten uit naar landschappen met hun oorsprong&#13;
in ten minste de vorige eeuw, maar ook karakteristieke landschappen uit de&#13;
twintigste eeuw kunnen voor aanwijzing in aanmerking komen. De aanwezigheid van&#13;
archeologische waarden alleen vormt geen aanleiding tot de aanwijzing. Zij kunnen&#13;
wel een bijdrage leveren aan een aanwijzing tot beschermd landschapsgezicht. Als&#13;
voorbeelden worden onder meer gegeven complexen van historische buitenplaatsen,&#13;
oude veenpolders, kenmerkende slagenlandschappen met typerende ontginningspatronen&#13;
of kleinere elementen als kasteelplaatsen.&#13;
3.4.1. Aanwijzingsprocedure beschermd landschapsgezicht&#13;
Bij besluit kunnen GS een landschapsgezicht aanwijzen tot beschermd landschapsgezicht,&#13;
waarbij zij rekening houden met het feit of het betreffende gebied reeds is aangewezen&#13;
tot beschermd natuurmonument (art. 23). De aanwijzingsprocedure start&#13;
doordat GS een ontwerpbesluit tot aanwijzing toesturen aan de gemeenten waarin&#13;
het landschapsgezicht is gelegen, en aan de provinciale planologische commissie. Binnen&#13;
respectievelijk zes en negen maanden brengen de gemeenteraad en de provinciale&#13;
planologische commissie advies uit (art. 25 lid 1). Nadat de adviezen ontvangen zijn,&#13;
maar wel binnen een jaar na toezending van het ontwerpbesluit, beslissen GS over de&#13;
aanwijzing. Bij het uitblijven van de adviezen dienen GS na de daarvoor gestelde termijn,&#13;
maar wel binnen een jaar na de toezending, over de aanwijzing te beslissen (art.&#13;
25 lid 2). GS maken het besluit bekend in de Staatscourant en in een of meer dag-,&#13;
nieuws- of huis-aan-huisbladen, en sturen een afschrift naar de minister van LNV en&#13;
naar de gemeenteraad van de gemeenten waarbinnen het beschermde landschapselement&#13;
is gelegen.&#13;
In het besluit vindt in ieder geval een beschrijving plaats van de uiterlijk waarneembare&#13;
kenmerken van het landschapsgezicht en van handelingen die deze kenmerken&#13;
kunnen aantasten (art. 24 lid 1). Bovendien dient op een kaart de begrenzing van&#13;
het beschermde landschapsgezicht aangegeven te worden (art. 24 lid 2).&#13;
Tegenover de mogelijkheid van aanwijzing hebben GS ook de mogelijkheid van&#13;
intrekking van de aanwijzing tot beschermd landschapsgezicht (art. 23 lid 3), waarbij&#13;
GS rekening houden met het feit of het betreffende gebied reeds is aangewezen tot&#13;
beschermd natuurmonument. Voor de intrekking dient dezelfde procedure te worden&#13;
doorlopen als voor de aanwijzing (art. 23 lid 4).&#13;
3.4.2. Rechtsgevolgen van aanwijzing tot beschermd landschapsgezicht&#13;
Ter bescherming van het beschermde landschapsgezicht dient de gemeenteraad van de&#13;
gemeenten waarbinnen het beschermde landschapsgezicht is gelegen, een bestemmingsplan&#13;
vast te stellen. Bij het aanwijzingsbesluit kunnen GS een termijn geven&#13;
waarbinnen dit plaats dient te vinden (art. 26 lid 1). Ook kunnen zij hierbij aangeven&#13;
in hoeverre de vigerende bestemmingsplannen al voldoende bescherming bieden (art.&#13;
26 lid 2). Impliciet kunnen zij hiermee duidelijk maken in welke mate de betreffende&#13;
bestemmingsplannen herzien dienen te worden.&#13;
De uitwerking hiervan in een bestemmingsplan, met bestemmingsvoorschriften en&#13;
vergunningstelsel, zal in de praktijk teweegbrengen dat bepaalde handelingen nagelaten&#13;
dienen te worden ten behoeve van de instandhouding van natuur en landschap. Ook hier zal in bepaalde gevallen een schadevergoeding mogelijk zijn, ditmaal op&#13;
basis van art. 49 Wet op de Ruimtelijke Ordening.&#13;
3.5. Aanwijzing gebieden in verband met internationale verplichtingen&#13;
Nieuw in de Natuurbeschermingswet 1998 is de mogelijkheid voor de minister van&#13;
LNV om gebieden aan te wijzen om te voldoen aan internationale verplichtingen met&#13;
betrekking tot natuur- en landschapsbehoud (art. 27). Voordat de minister dit besluit&#13;
neemt, hoort de minister eerst de besturen van de provincies en gemeenten waarin het&#13;
gebied is gelegen (art. 28). Bij het besluit tot aanwijzing hoort een kaart waarop de&#13;
begrenzing van het gebied is aangegeven, en een toelichting. De toelichting geeft aan&#13;
op welke wijze het gebied daadwerkelijk zal worden beschermd conform de internationaal&#13;
gestelde verplichtingen (art. 27 lid 2). Het besluit wordt bekendgemaakt in de&#13;
Staatscourant en in een of meer dag-, nieuws- of huis-aan-huisbladen (art. 27 lid 3).&#13;
Daarnaast kunnen, op grond van art. 29, bij AMvB nadere regelen worden gesteld&#13;
om aan internationale verplichtingen te voldoen. Deze kunnen van toepassing worden&#13;
verklaard op alle gebieden die hiervoor in aanmerking komen, dus niet alleen op&#13;
gebieden die als beschermd natuurmonument zijn aangewezen.39&#13;
Uit deze aanwijzing vloeien volgens de Natuurbeschermingwet 1998 zelf geen directe&#13;
rechtsgevolgen voort. Uit de Kamerbehandeling blijkt daarentegen dat deze gebieden&#13;
na aanwijzing op diverse manieren beschermd kunnen worden. De voorbeelden die&#13;
hiervoor worden gegeven, betreffen de aanwijzing tot beschermd natuurmonument,&#13;
het instrumentarium uit de ruimtelijke ordening, met name het bestemmingsplan en&#13;
de aanwijzing tot reservaatsgebied volgens de Regeling beheersovereenkomsten en&#13;
natuurontwikkeling. De toelichting bij het aanwijzingsbesluit geeft aan welke wijze&#13;
van bescherming voor het betreffende gebied voldoet voor de instandhouding ervan&#13;
conform de gestelde internationale verplichtingen.&#13;
3.6. Mogelijkheden van schadevergoeding&#13;
De toepassing van de Natuurbeschermingswet 1998 kan in een aantal gevallen beperkingen&#13;
met zich brengen, waardoor schade kan ontstaan. Het handelt om besluiten&#13;
krachtens hoofdstuk III van de wet zoals de aanwijzing of intrekking van een aanwijzing&#13;
van beschermd natuurmonument, de dan al niet verlening van een vergunning,&#13;
eventueel in combinatie met beperkende voorwaarden, de toepassing van de gedoogplicht,&#13;
de aanwijzing of intrekking van aanwijzing van een beschermd landschapsgezicht&#13;
en de aanwijzing van gebieden in verband met internationale verplichtingen.&#13;
Deze laatste twee hebben echter geen directe rechtsgevolgen en dus in feite ook geen&#13;
schadevergoedingsmogelijkheid op basis van de nieuwe Natuurbeschermingswet. De&#13;
manier waarop vervolgens de bescherming daadwerkelijk plaatsvindt, is bepalend&#13;
voor de schadevergoedingsmogelijkheden. Lijdt een belanghebbende ten gevolge van een dergelijk besluit schade die redelijker&#13;
wijze niet tot zijn laste behoort of die niet vergoed kan worden door middel van&#13;
verwerving, onteigening of op andere wijzen, dan kan het orgaan dat het besluit&#13;
genomen heeft deze belanghebbende op zijn verzoek een schadevergoeding toekennen&#13;
(art. 31 lid 1). Binnen dertien weken na het indienen van het verzoek geeft het&#13;
orgaan een beschikking (art. 38). Deze termijn ligt anders indien het orgaan omtrent&#13;
het verzoek advies wil inwinnen bij de schadebeoordelingscommissie die door deze&#13;
wet wordt geïntroduceerd (art. 31 lid 2). Deze schadebeoordelingscommissie wordt&#13;
ingesteld door het betreffende orgaan en bestaat uit een of meer leden (art. 32). De&#13;
kosten van een dergelijke commissie komen niet voor rekening van de verzoeker (art.&#13;
37). Deze commissie stelt de verzoeker in de gelegenheid zijn verzoek om schadevergoeding&#13;
toe te lichten en kan vertegenwoordigers van het betreffende orgaan oproepen&#13;
om inlichtingen te verstrekken. Bovendien kan de commissie de situatie in het&#13;
veld gaan bekijken (art. 34). Binnen dertien weken na het indienen van het verzoek&#13;
om schadevergoeding brengt de commissie advies uit aan het orgaan en stuurt dit ook&#13;
de verzoeker toe (art. 35). De verzoeker kan zijn reactie op het advies bij het orgaan&#13;
kenbaar maken (art. 36). Binnen negen weken na ontvangst van het advies van de&#13;
commissie geeft het orgaan haar beschikking (art. 38).&#13;
3.7. Rechtsbescherming&#13;
Een belanghebbende kan tegen een besluit op grond van de Natuurbeschermingswet&#13;
1998 beroep instellen bij de Afdeling bestuursrechtspraak van de Raad van State (art.&#13;
39 lid 1). Het gaat hier om besluiten als het aanwijzingsbesluit tot beschermd natuurmonument,&#13;
het aanwijzingsbesluit tot gebied in verband met internationale verplichting,&#13;
het besluit tot intrekking van een aanwijzing of het al dan niet verlenen van een&#13;
vergunning. Geen beroep kan worden ingesteld tegen de vaststelling van het beheersplan&#13;
en de aanwijzing van een beschermd landschapsgezicht of de wijziging of intrekking&#13;
daarvan doordat art. 73 beide besluiten op de negatieve lijst van de Algemene&#13;
wet bestuursrecht plaatst. Bij het beheersplan wordt uitgegaan van de overeenstemming&#13;
tussen GS en de eigenaar en gebruiker. De aanwijzing van beschermd landschapsgezicht&#13;
vindt haar uitwerking in het bestemmingsplan. De rechtsbescherming bij de&#13;
totstandkoming of wijziging daarvan is via de Wet op de Ruimtelijke Ordening geregeld.&#13;
Dat geldt ook voor het Structuurschema Groene Ruimte.40 Voor het natuurbeleidsplan&#13;
is het vooralsnog onduidelijk of dit als geheel of onderdelen daarvan als&#13;
besluit aangemerkt kunnen worden.&#13;
Is er sprake van een intrekking van een aanwijzing of een wijziging, of heeft het&#13;
besluit betrekking op de vergunningaanvrage, dan treedt dit besluit pas in werking&#13;
nadat de beroepstermijn is verlopen of, als er beroep is ingesteld, nadat er over dit&#13;
beroep een beslissing is genomen (art. 39 lid 2). Deze schorsende werking voorkomt&#13;
dat er eventuele onomkeerbare schadelijke handelingen kunnen plaatsvinden terwijl&#13;
de beroepsprocedure nog niet afgerond is. Deze regeling, die afwijkt van het algemeen&#13;
bestuursrecht, sluit aan op de bestaande situatie.41 4. Slotbeschouwing&#13;
In dit artikel zijn de hoofdlijnen van de nieuwe Natuurbeschermingswet en de veranderingen&#13;
ten opzichte van de bestaande wet beschreven. Dit alles overziend worden&#13;
hier kort nog enkele kanttekeningen geplaatst.&#13;
Door de ontwikkelingen van de afgelopen jaren heeft de wet een tweeledig karakter&#13;
gekregen. Enerzijds is deze uitgegroeid tot een wet waarin zaken als beleidsvorming&#13;
en onderzoek en afstemming met andere beleidsterreinen zoals ruimtelijke&#13;
ordening, milieu en water worden geregeld. Anderzijds richt de wet zich op actieve&#13;
natuur- en landschapsbescherming door middel van verschillende soorten gebiedsaanwijzingen.&#13;
Deze twee aspecten zijn met elkaar verbonden doordat beleidsvorming,&#13;
in de vorm van het Structuurschema, medebepalend is geworden voor de aanwijzing&#13;
van beschermde natuurmonumenten. Door deze samenstelling heeft de wet&#13;
een nieuwe dimensie gekregen.&#13;
De relatie tussen ruimtelijke ordening en natuur- en landschapsbescherming is in&#13;
deze wet duidelijk geïntensiveerd. Enerzijds door de wettelijke regeling van het&#13;
natuurbeleidsplan en de geplande lijn van doorwerking daarvan in het Structuurschema&#13;
Groene Ruimte, dat via art. 9 aan de Natuurbeschermingswet 1998 gekoppeld&#13;
is. Ditzelfde structuurschema speelt weer een belangrijke rol bij de aanwijzing van&#13;
beschermde natuurmonumenten. Anderzijds doordat de bescherming van beschermde&#13;
landschapsgezichten via het bestemmingsplan gerealiseerd dient te worden. De&#13;
vraag die dan rijst is of de bescherming van landschapsgezichten, die in feite in het&#13;
natuurbeleidsplan aangegeven kan worden, niet voldoende gewaarborgd zou zijn via&#13;
de doorwerking van het structuurschema naar bestemmingsplannen; blijkbaar niet,&#13;
gezien het feit dat de minister een dergelijke nieuwe aanwijzingsmogelijkheid nodig&#13;
heeft geacht. Via de nieuwe Natuurbeschermingwet is nu een extra – maar in feite&#13;
overbodige – mogelijkheid van doorwerking ten behoeve van de bescherming van&#13;
landschapsgezichten opgenomen.&#13;
De intensivering van de afstemming op de ruimtelijke ordening was wellicht beter&#13;
geweest in de vorm van een – al eerder bepleite42 – verplichte doorwerking van de&#13;
aanwijzing van beschermd natuurmonument in bestaande bestemming en bijbehorende&#13;
voorschriften in het bestemmingsplan. Door het ontbreken hiervan is de mogelijkheid&#13;
blijven bestaan dat een eigenaar of een gebruiker wordt geconfronteerd met verschillende&#13;
vergunningaanvragen voor dezelfde handeling.43 Hierdoor is ook in stand&#13;
gebleven dat gewenste beheersmaatregelen in een beschermd natuurmonument, bijvoorbeeld&#13;
opgenomen in het beheersplan, in strijd kunnen zijn met een gegeven&#13;
bestemming of aanlegvergunningplichtig kunnen zijn.&#13;
Een ander gemis is het ontbreken van de mogelijkheid van natuurcompensatie in&#13;
die gevallen waarbij natuurwetenschappelijke waarden of natuurschoon verloren gaan&#13;
door vergunningverlening bij zwaarwegende belangen. Het compensatiebeginsel uit&#13;
het Structuurschema Groene Ruimte had op deze manier expliciet wettelijk geregeld&#13;
kunnen worden. De relatie tussen de Natuurbeschermingswet en internationale regelgeving lijkt&#13;
ook te zijn geïntensiveerd. Onder de bestaande Natuurbeschermingswet was negentig&#13;
procent van de aangewezen beschermde natuurmonumenten en Staatsnatuurmonumenten&#13;
ook aangewezen op basis van internationale richtlijnen en verdragen zoals het&#13;
Ramsar-verdrag, de Vogelrichtlijn en de Habitat-richtlijn. Door opname van de aanwijzingsmogelijkheid&#13;
van gebieden in verband met internationale verplichtingen heeft&#13;
Nederland in feite slechts een intentie tot basisbescherming voor dergelijke gebieden&#13;
gecreëerd. De daadwerkelijke bescherming moet daarentegen alsnog door middel van&#13;
andere instrumenten plaatsvinden.&#13;
Ondanks de vernieuwing van de wet zal men niet kunnen zeggen dat natuurbeschermend&#13;
Nederland er nu weer jaren mee toe kan. Op het gebied van het agrarisch&#13;
en particulier natuurbeheer doen zich vele nieuwe ontwikkelingen voor. Zo zal het in&#13;
praktijk brengen van het Programma Beheer ondersteund dienen te worden door een&#13;
nieuwe wijziging van de Natuurbeschermingswet 1998.44 Hiermee moet mogelijk&#13;
worden dat publiekrechtelijk een functiewijziging van gronden van landbouw naar&#13;
natuur kan worden vastgelegd. Het is alleen te hopen dat dit niet zo lang op zich zal&#13;
laten wachten als de inwerkingtreding van deze nieuwe wet.&#13;
Literatuur&#13;
Bakker, E.H. en P.C.E. van Wijmen, Natuurbeschermingswet, Zwolle: Vereniging&#13;
voor Milieurecht 1989.&#13;
Bakker, E.H., ‘Toelichting op de Natuurbeschermingswet’, in: D.W. Bruil e.a. (red.),&#13;
Wetgeving Landelijk Gebied, Deventer: Kluwer 1992.&#13;
Gorter, H.P., Ruimte voor natuur, ’s-Graveland: Vereniging tot Behoud van Natuurmonumenten&#13;
in Nederland 1986.&#13;
Ministerie van Landbouw en Visserij, Natuurbeschermingswet: voorontwerp van wet,&#13;
’s-Gravenhage 1988&#13;
Penning, H.J. en J. Plugge, Natuurbeschermingswet, Natuurschoonwet 1928, Nederlandse&#13;
Staatswetten Editie Schuurman en Jordens nr. 165, Zwolle: TjeenkWillink 1981.&#13;
Rijksinstituut voor Volksgezondheid en Milieu, Informatie- en Kennis Centrum&#13;
Natuurbeheer, DLO-Instituut voor Bos- en Natuuronderzoek, DLO-StaringCentrum,&#13;
Instituut voor Onderzoek van het Landelijk Gebied, Natuurverkenning 1997,&#13;
Alphen aan den Rijn: Samson H.D. Tjeenk Willink bv 1997.&#13;
Themanummer Natuurbeschermingswet, Agrarisch recht 1994 nr. 11 (november).</content><legacyfootnotes>1. ABRvS 14 mei 1998, no. E02.96.0271.&#13;
2. Stcrt. 1998, 149.&#13;
3. Stb. 1996, 539.&#13;
4. Nieuwe regelen ter bescherming van natuur en landschap (Natuurbeschermingswet 1994), Kamerstukken&#13;
II 1993/94, 23 580, nrs. 1-2.&#13;
5. Wet van 25 mei 1998, houdende nieuwe regelen ter bescherming van natuur en landschap (Natuurbeschermingswet&#13;
1998), Stb. 1998, 403.&#13;
6. Het in het Staatsblad gepubliceerde wetsvoorstel geeft de citeertitel ‘Natuurbeschermingswet 1998’ aan.&#13;
Daarom wordt deze wet ook in dit artikel zo aangehaald, ook al is zij dus niet in 1998 in werking getreden.&#13;
7. Regelen ter instelling van de natuurplanbureaufunctie, Kamerstukken II 1996-1997, 25 186, nrs. 1-2.&#13;
8. Stb. 1998, 56.&#13;
9. Nieuwe regelen ter bescherming van natuur en landschap (Natuurbeschermingswet 19..), Kamerstukken&#13;
I 1997/98, 23 580, nr. 105b, p. 1.&#13;
10. MvT, Kamerstukken II, 1993/94, 23 580, nr. 3, p. 26.&#13;
11. Stb. 1998, 402.&#13;
12. MvT, Kamerstukken II, 1993/94, 23 580, nr. 3, p. 4.&#13;
13. In Stb. 1998, 56 is sprake van de art. 17a t/m 17d. Deze nummering was gebaseerd op het wetsvoorstel&#13;
Natuurbeschermingswet 1994, waarbij de natuurplanbureaufunctie is gekoppeld aan het Natuurbeleidsplan.&#13;
De hernummering van de nieuwe Natuurbeschermingswet, die plaatsvond door de Kamerbehandeling,&#13;
is echter niet in de regeling van de natuurplanbureaufunctie zoals gepubliceerd in het Staatsblad&#13;
verwerkt. Bij een verwerking conform de plaats van de natuurplanbureaufunctie in het oorspronkelijk&#13;
voorstel zou de nummering veranderd dienen te worden in art. 9a t/m 9d.&#13;
14. MvT, Regelen ter instelling van de natuurplanbureaufunctie, Kamerstukken II, 25 186, nr. 3 p. 6.&#13;
15. T.a.p., p. 7.&#13;
16. T.a.p., p. 2-5.&#13;
17. Art. 7 Natuurbeschermingswet.&#13;
18. MvT, Nieuwe regelen ter bescherming van natuur en landschap (Natuurbeschermingswet 1994),&#13;
Kamerstukken II 1993/94, 23 580, nr. 3.&#13;
19. T.a.p.&#13;
20. T.a.p.&#13;
21. KB van 14 december 1987, nr. 20 (Bakker 1992).&#13;
22. Nieuwe regelen ter bescherming van natuur en landschap (Natuurbeschermingswet 19..), Kamerstukken&#13;
II 1994/95, 23 580, nr. 6.&#13;
23. O.m. KB van 25 januari 1984, nr. 28, AB 1984 nr. 223; KB van 25 februari 1987, nr. 57, M en R 1988 nr.&#13;
23; KB van 14 december 1987, nr. 2.&#13;
24. MvT, Nieuwe regelen ter bescherming van natuur en landschap (Natuurbeschermingswet 1994),&#13;
Kamerstukken II 1993/94, 23 580, nr. 3.&#13;
25. Nr. A-1.0951 (1978)/S1 3 augustus 1978 (Bakker 1992).&#13;
26. MvT, Nieuwe regelen ter bescherming van natuur en landschap (Natuurbeschermingswet 1994),&#13;
Kamerstukken II 1993/94, 23 580, nr. 3; Zie voor relevantie jurisprudentie noot 35.&#13;
27. MvT, Nieuwe regelen ter bescherming van natuur en landschap (Natuurbeschermingswet 1994),&#13;
Kamerstukken II 1993/94, 23580, nr. 3.&#13;
28. Nieuwe regelen ter bescherming van natuur en landschap (Natuurbeschermingswet 19..), Kamerstukken&#13;
I 1997/98, 23 580, nr. 105b.&#13;
29. Nieuwe regelen ter bescherming van natuur en landschap (Natuurbeschermingswet 1994), Kamerstukken&#13;
II 1996/97, 23 580, nr. 12.&#13;
30. Pres. Rb. Leeuwarden 28 april 1997, nrs. 97/366 t/m 369, 97/ 493 t/m 496.&#13;
31. ABRvS 8 juni 1994, nr. G10.91.0001.&#13;
32. ABRvS 12 juni 1997, nr. G10.92.0022.&#13;
33. Rb. Den Bosch 18 juli 1997, rolnr. 95/1912 951912.&#13;
34. Rb. Den Bosch 11 juli 1995, rolnr. 95/0406.&#13;
35. O.m. ABRvS 8 juni 1994, nr. G10.91.0001; ABRvS 3 augustus 1995, nr. G10.93.0013.&#13;
36. Handelingen I 1997/98, nr. 28, p. 1611.&#13;
37. Nieuwe regelen ter bescherming van natuur en landschap (Natuurbeschermingswet 19..), Kamerstukken&#13;
I 1997/98, 23 580, nr. 105b, p. 2.&#13;
38. MvT, Nieuwe regelen ter bescherming van natuur en landschap (Natuurbeschermingswet 1994),&#13;
Kamerstukken II 1993/94, 23 580, nr. 3.&#13;
39. Nieuwe regelen ter bescherming van natuur en landschap (Natuurbeschermingswet 19..), Kamerstukken&#13;
I 1997/98, 23 580, nr. 105b, p. 4.&#13;
40. Art. 2a lid 10 Wet op de Ruimtelijke Ordening.&#13;
41. Art. 19 lid 2 Natuurbeschermingswet.&#13;
42. Zie onder meer Themanummer Natuurbeschermingswet 1994, artikel van Jurgens.&#13;
43. Voor een algemene beschouwing over consequenties hiervan zie Bouwrecht 35 (1998) 2, Coördinatieregelingen in het ruimtelijk bestuursrecht.&#13;
44. Kamerstukken II, 1997/1998, 25 420, nr. 1.&#13;
</legacyfootnotes><footnotes><footnote/></footnotes><auteurs>ir. V.W.M.M. Ampt-Riksen</auteurs><published>1999-01-01 00:00:00</published><modified>1997-05-20 00:00:00</modified><editiondate>1999-01-01</editiondate><htmlpath>https://denhollander.info/artikel/5688</htmlpath></article>
</articles></edition>