<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2000</searchword><id>4737</id><udhid>UDH:TvAR/4737</udhid><titel>Waterpakt c.s. / Staat (TvAR 2000/4995)</titel><searchwords><searchword>TvAR 1/2000</searchword><searchword>TvAR 2000/4995</searchword><searchword>UDH:TvAR/4737</searchword></searchwords><attachments><attachment><name>2000_nr 1_Rechtspraak_4995.pdf</name><extention>pdf</extention><url>https://denhollander.info/download/4679/ci</url></attachment></attachments><inleiding>[Richtlijn nr. 91/676/EEG (Nitraatrichtlijn)]&#13;
&#13;
Staat handelt onrechtmatig door de Nitraatrichtlijn&#13;
niet uit te voeren. De verplichting&#13;
om te waarborgen dat de norm voor het&#13;
gebruik van dierlijke mest (210 kg stikstof&#13;
per hectare) moet worden gehandhaafd&#13;
omdat deze norm zo nauwkeurig in de richtlijn&#13;
is omschreven dat burgers en organisaties&#13;
daaraan rechten kunnen ontlenen. De&#13;
overige verplichtingen uit de richtlijn zijn&#13;
onvoldoende nauwkeurig bepaald om daaraan&#13;
rechten te kunnen ontlenen.</inleiding><content>VONNIS IN DE ZAAK VAN:&#13;
1. de StichtingWaterpakt, gevestigd te Amsterdam,&#13;
2. de Stichting Natuur &amp; Milieu, gevestigd te&#13;
Utrecht,&#13;
3. de vereniging Consumentenbond, gevestigd&#13;
te ’s-Gravenhage,&#13;
4. Johannes Cornelis Mannes Veenhuizen,&#13;
wonende te Zuidwolde,&#13;
5. Axel Johannes Maria Reinders, wonende te&#13;
Lievelde,&#13;
6. Cornelis Leon Brouwer, wonende te Riethoven,&#13;
eisers,&#13;
procureur: mr. L.S.J. de Korte,&#13;
tegen&#13;
de Staat der Nederlanden,&#13;
zetelend te ’s-Gravenhage,&#13;
gedaagde,&#13;
procureur: mr. W.Th. Braams,&#13;
Rechtsoverwegingen&#13;
De feiten&#13;
1.1 Op 12 december 1991 heeft de Raad van&#13;
de Europese Unie een richtlijn vastgesteld&#13;
inzake de bescherming van water tegen verontreiniging&#13;
door nitraten uit agrarische&#13;
bronnen, nummer 91/676/EEG, Pb91, L375/1&#13;
(verder te noemen de richtlijn).&#13;
1.2 Ter uitvoering van de artikelen 3 en 4 van&#13;
de richtlijn heeft de Staat op 5 januari 1994&#13;
aan de Europese Commissie medegedeeld dat&#13;
hij geen kwetsbare zones zou aanwijzen maar&#13;
een actieprogramma zou opstellen dat op het&#13;
hele grondgebied van Nederland zou worden&#13;
toegepast, alsmede de Nederlandse code van&#13;
goede landbouwpraktijken aan de Europese&#13;
Commissie toegezonden.&#13;
1.3 Ter uitvoering van artikel 5 van de richtlijn&#13;
heeft de Staat op 18 december 1995 – nadat de&#13;
Staat door de Europese Commissie op 10 juli&#13;
1995 in gebreke was gesteld – een actieprogramma&#13;
als bedoeld in artikel 5 van de richtlijn&#13;
opgesteld, dat hij op 22 december 1995&#13;
aan de Europese Commissie heeft toegezonden.&#13;
1.4 Op 12 november 1996 heeft de Staat dit&#13;
actieprogramma ingetrokken, waarna hij op&#13;
13 juli 1997 aanvullend in gebreke is gesteld.&#13;
Op 15 december 1997 heeft de Staat wederom&#13;
een actieprogramma aan de Europese Commissie&#13;
toegezonden.&#13;
1.5 Waterpakt c.s. heeft de Staat op 22 december&#13;
1997 gesommeerd ervoor te zorgen dat&#13;
alle maatregelen worden genomen om op tijd&#13;
en volledig aan de eisen van de richtlijn te voldoen.&#13;
Bij brief van 5 februari 1998 heeft de&#13;
Staat aan Waterpakt c.s. medegedeeld dat met&#13;
het actieprogramma dat op 15 december 1997&#13;
aan de Europese Commissie was toegezonden,&#13;
aan de eisen van de richtlijn werd voldaan.&#13;
1.6 Op 29 september 1998 heeft de Europese&#13;
Commissie de Staat ter zake van de uitvoering&#13;
van de richtlijn wederom in gebreke gesteld.&#13;
Nadat de Staat op deze ingebrekestelling had&#13;
gereageerd heeft de Europese Commissie terzake&#13;
op 3 augustus 1999 een met redenen&#13;
omkleed advies als bedoeld in artikel 226 van&#13;
het Verdrag tot oprichting van de Europese&#13;
Gemeenschap (EG-verdrag) uitgebracht.&#13;
De vordering, de grondslag en het&#13;
verweer&#13;
2.1 Waterpakt c.s. vordert dat de rechtbank bij&#13;
vonnis, voor zover mogelijk uitvoerbaar bij&#13;
voorraad,&#13;
I. voor recht zal verklaren dat het in deze zaak&#13;
bedoelde handelen of nalaten van de Staat&#13;
onrechtmatig is jegens eisers;&#13;
II. de Staat zal veroordelen binnen een maand&#13;
na betekening van het vonnis, althans met&#13;
ingang van een door de rechtbank vast te stellen&#13;
tijdstip al het nodige te doen om aan de&#13;
onrechtmatigheid een einde te maken, waartoe&#13;
de Staat in elk geval een nieuw actieprogramma&#13;
zal moeten opstellen, dat in elk geval&#13;
zal moeten voldoen aan het vereiste dat eutrofiëring&#13;
wordt teruggedrongen en voorkomen,&#13;
waartoe in elk geval moet worden voldaan&#13;
– aan de eis dat in Nederland niet meer dan&#13;
50 mg nitraat per liter in grond- en oppervlaktewater&#13;
mag voorkomen, uiterlijk op 18 december&#13;
1999, althans uiterlijk 18 december&#13;
2003, althans op een door de rechtbank te&#13;
bepalen tijdstip;&#13;
– aan de eis dat uiterlijk op 18 december 1999&#13;
maximaal 210 kg stikstof per hectare per jaar&#13;
uit dierlijke mest op of in de bodem wordt&#13;
gebracht en uiterlijk op 18 december 2003&#13;
maximaal 170 kg stikstof per hectare per jaar;&#13;
– althans aan door de rechtbank vast te stellen&#13;
eisen;&#13;
III. de Staat zal veroordelen in de kosten van&#13;
deze procedure.&#13;
2.2 Waterpakt c.s. grondt de vordering op onrechtmatige&#13;
daad van de Staat. Hij stelt dat de&#13;
onrechtmatigheid daarin is gelegen dat&#13;
I. de Staat zich met betrekking tot de vervuiling&#13;
van het grond- en oppervlaktewater niet&#13;
naar behoren heeft gekweten van de in artikel&#13;
21 van de Grondwet opgedragen taak zorg te&#13;
dragen voor de bescherming van het milieu en&#13;
dat zij daarmee heeft gehandeld in strijd met&#13;
de maatschappelijke betamelijkheid;&#13;
II. de Staat door na te laten voldoende uitvoering&#13;
te geven aan de richtlijn, in het bijzonder&#13;
ter zake van de daarin opgenomen tijdslimieten&#13;
en maximumhoeveelheden nitraat en stikstof,&#13;
in strijd heeft gehandeld met zijn wettelijke&#13;
plicht;&#13;
III. de Staat in strijd met het recht heeft&#13;
gehandeld door inbreuk te maken op het in&#13;
artikel 8 van het Europese verdrag tot bescherming&#13;
van de rechten van de mens en de&#13;
fundamentele vrijheden neergelegde recht op&#13;
bescherming van het privéleven en door een&#13;
actieprogramma vast te stellen waarmee de ter&#13;
zake van nitraat in 1987 in de Noordzee&#13;
ministersconferentie gemaakte afspraken (de&#13;
zgn. London Declaration) niet worden nagekomen,&#13;
de terzake in de Derde Nota Waterhuishouding&#13;
en het Nationaal Milieubeleidsplan&#13;
vastgelegde doelstellingen niet worden&#13;
gehaald (waardoor gewekte verwachtingen&#13;
worden geschonden) en het voorzorgsbeginsel,&#13;
bedoeld in artikel 174, tweede lid, van het&#13;
EG-verdrag, en het duurzaamheidsbeginsel,&#13;
bedoeld in Agenda 21 van de VN-conferentie&#13;
inzake milieu en ontwikkeling in Rio de&#13;
Janeiro in 1993 (de zgn. Verklaring van Rio)&#13;
en in artikel 4.3 van de Wet milieubeheer,&#13;
worden geschonden.&#13;
Waterpakt c.s. stelt dat door dit onrechtmatig&#13;
handelen of nalaten de Staat de door eisers&#13;
onder 1, 2 en 3 behartigde belangen schendt&#13;
en eisers onder 4, 5 en 6 noopt tot aanzienlijke&#13;
kosten.&#13;
2.3. De Staat voert gemotiveerd verweer.&#13;
Beoordeling&#13;
Onbevoegdheid&#13;
3.1 De Staat betoogt dat de rechtbank niet&#13;
bevoegd is het onder II gevorderde toe te wijzen.&#13;
Dit betoog betreft niet de bevoegdheid&#13;
om van de vordering kennis te nemen, nu&#13;
deze op onrechtmatige daad is gebaseerd. De&#13;
rechtbank zal op dit verweer zo nodig ingaan&#13;
als de eventuele toewijzing van dat gedeelte&#13;
van de vordering aan de orde komt.&#13;
Ontvankelijkheid&#13;
3.2 De Staat heeft bij conclusie van antwoord&#13;
betoogd dat eisers onder 1, 2 en 3 niet-ontvankelijk&#13;
zijn in hun vordering. In de eerste&#13;
plaats kunnen deze eisers volgens de Staat&#13;
geen verklaring voor recht vragen omdat er&#13;
tussen hen en de Staat geen rechtsverhouding&#13;
is en artikel 3:302 van het Burgerlijk Wetboek&#13;
(BW) een dergelijke vordering reserveert voor&#13;
degene die bij de rechtsverhouding onmiddellijk&#13;
is betrokken.&#13;
3.3 In de tweede plaats stelt de Staat bij die&#13;
conclusie dat deze eisers niet-ontvankelijk&#13;
dienen te worden verklaard nu onduidelijk is&#13;
of deze eisers in hun eigen belangen dan wel&#13;
in de door hen behartigde belangen menen te&#13;
zijn geschaad en vermag de Staat niet in te&#13;
zien dat de belangen die deze eisers in deze&#13;
procedure beogen te behartigen, behoren tot&#13;
de gebundelde individuele belangen die in de&#13;
jurisprudentie van de Hoge Raad kunnen leiden&#13;
tot een rechtsvordering, waarbij de Staat&#13;
ook aandacht vraagt voor het onderscheid&#13;
tussen het vorderen van een verbod en het&#13;
vorderen van een verklaring voor recht of een&#13;
gebod. De Staat vraagt Waterpakt c.s. hieraan&#13;
in het verloop van de procedure de nodige&#13;
aandacht te besteden.&#13;
3.4 Ten derde dienen deze eisers, naar de Staat&#13;
stelt in zijn conclusie van antwoord, niet-ontvankelijk&#13;
te worden verklaard omdat zij&#13;
onvoldoende door het voeren van overleg&#13;
hebben proberen te bereiken wat zij in deze&#13;
procedure wensen. Daarbij stelt de Staat dat&#13;
zij tevens niet-ontvankelijk dienen te worden&#13;
verklaard omdat artikel 3:305a BW alleen een&#13;
collectief actierecht geeft wanneer concrete&#13;
belangen van andere burgers in het geding&#13;
zijn. De Staat nodigt Waterpakt c.s. uit onder-&#13;
bouwd aan te geven dat het belang dat de&#13;
organisaties via de onderhavige procedure de&#13;
doelen1 te beschermen, een belang is waarop&#13;
het genoemde artikel betrekking heeft.&#13;
3.5 Waterpakt c.s. heeft in zijn conclusie van&#13;
repliek uitgebreid gereageerd op de betogen&#13;
van de Staat, bedoeld in 3.2, 3.3 en 3.4, waarna&#13;
de Staat zich ter zake van de ontvankelijkheid&#13;
aan het oordeel van de rechtbank op die&#13;
onderdelen heeft gerefereerd.&#13;
3.6 De rechtbank kan de eerste door de Staat&#13;
aangevoerde grond van niet-ontvankelijkheid&#13;
van de bedoelde eisers niet volgen. Waterpakt&#13;
c.s. vraagt de rechter om een verklaring voor&#13;
recht, inhoudende dat de Staat jegens onder&#13;
meer deze eisers een onrechtmatige daad heeft&#13;
gepleegd. Bij de rechtsverhouding die door&#13;
het plegen van die onrechtmatige daad ontstaat,&#13;
zijn deze eisers die optreden ter behartiging&#13;
van hun statutaire belangen onmiddellijk&#13;
betrokken. Zij hebben bij een verklaring voor&#13;
recht gelet op de voor hen bestaande onmogelijkheid&#13;
om schadevergoeding te vragen voldoende&#13;
belang.&#13;
3.7 Ook de in het eerste gedeelte van 3.3&#13;
weergegeven, door de Staat aangevoerde&#13;
grond van niet-ontvankelijk van deze eisers&#13;
kan de rechtbank niet volgen. Waterpakt c.s.&#13;
heeft onweersproken gesteld dat de organisaties&#13;
die als eisers optreden, sinds jaar en dag&#13;
met de Staat in overleg zijn ter zake van het te&#13;
voeren nitraatbeleid. De rechtbank is van oordeel&#13;
dat zij daarmee hebben voldaan aan de in&#13;
artikel 3:305a, tweede lid, BW opgenomen&#13;
voorwaarde.&#13;
3.8 Met betrekking tot de overige aangevoerde&#13;
gronden voor niet-ontvankelijkheid heeft&#13;
de Staat Waterpakt c.s. uitgenodigd daarop in&#13;
de verdere procedure in te gaan. Waterpakt&#13;
c.s. heeft dat gedaan. Nu de Staat daarop in de&#13;
verdere procedure niet is teruggekomen neemt&#13;
de rechtbank aan dat Waterpakt c.s. aan de&#13;
Staat op deze punten genoegdoening heeft&#13;
gegeven en dat de Staat dit verweer niet handhaaft.&#13;
Nu de rechtbank ook overigens geen&#13;
gronden aanwezig acht om een of meer eisers&#13;
niet-ontvankelijk te verklaren in hun vordering&#13;
zal het beroep op niet-ontvankelijkheid&#13;
in zijn geheel worden verworpen.&#13;
Implementatie van de richtlijn&#13;
3.9 Waterpakt c.s. stelt dat de Staat niet heeft&#13;
voldaan aan haar verplichting tot implementatie&#13;
van de richtlijn. De Staat verweert zich in&#13;
de eerste plaats door te stellen dat het gelet op&#13;
de door de Europese Commissie in gang&#13;
gezette inbreukprocedure niet opportuun is&#13;
dat de rechtbank hierover een uitspraak doet,&#13;
aangezien het daarbij tot tegenstrijdige uitspraken&#13;
zou kunnen komen van de rechtbank&#13;
en de Europese Commissie. Hij wijst daarbij&#13;
in dit verband op een arrest van het Hof van&#13;
Justitie van de Europese Gemeenschappen&#13;
van 28 februari 1991 inzake het voorkomen&#13;
van tegenstrijdige beslissingen in mededingingszaken.&#13;
3.10 De rechtbank verwerpt dit verweer. Op&#13;
het terrein van het Europese mededingingsrecht&#13;
heeft de Europese Commissie de verdragsbevoegdheid&#13;
om bij beschikking mededingingsregelingen&#13;
en -praktijken in strijd&#13;
met het EG-verdrag te verklaren; uit deze&#13;
beschikking vloeit dan de onwettigheid van de&#13;
regelingen en praktijken voort. Een zodanige&#13;
bevoegdheid heeft de Europese Commissie&#13;
ten aanzien van de implementatie van richtlijnen&#13;
niet. Daarbij stelt de Europese Commissie&#13;
de Lid-Staat eerst in de gelegenheid haar&#13;
van zijn gelijk te overtuigen of om alsnog tot&#13;
implementatie over te gaan. Leidt dat niet tot&#13;
een bevredigende oplossing, dan heeft de&#13;
Europese Commissie de bevoegdheid om de&#13;
Lid-Staat voor het Hof van Justitie van de&#13;
Europese Gemeenschappen te dagen, welk&#13;
Hof vaststelt of de Lid-Staat aan zijn verplichting&#13;
heeft voldaan. Het verweer stuit&#13;
reeds daarop af, dat de Europese Commissie&#13;
de Staat (nog) niet voor het genoemde Hof&#13;
heeft gedaagd.&#13;
3.11 De Staat verweert zich vervolgens door&#13;
te stellen dat aan de richtlijn geen directe werking&#13;
toekomt. De rechtbank zal dit verweer&#13;
behandelen door achtereenvolgens de bepalingen&#13;
te bespreken ten aanzien waarvan Waterpakt&#13;
c.s. stelt dat ze niet zijn geïmplementeerd.&#13;
Dat betreft:&#13;
– de grenswaarde van 50 mg nitraat per liter&#13;
grond- en oppervlaktewater, alsmede de verplichting&#13;
om eutrofiëring tegen te gaan en te&#13;
voorkomen (bijlage I bij de richtlijn);&#13;
– de verplichting om binnen bepaalde termij-&#13;
nen actieprogramma’s van een bepaalde inhoud&#13;
op te stellen (artikel 5 van de richtlijn);&#13;
– de verplichting om te waarborgen dat per&#13;
jaar per hectare niet meer dierlijke mest op de&#13;
bodem wordt gebracht dan die welke 170 kg&#13;
N (voor het eerste actieprogramma van vier&#13;
jaar 210 kg N) bevat.&#13;
3.12 Nog daargelaten dat de verplichting om&#13;
eutrofiëring tegen te gaan en te voorkomen op&#13;
zichzelf en in het licht van de omschrijving&#13;
van eutrofiëring in artikel 2, onder i, van de&#13;
richtlijn naar het oordeel van de rechtbank al&#13;
onvoldoende nauwkeurig is om direct te worden&#13;
toegepast, is deze verplichting te zamen&#13;
met de grenswaarde van 50 mg nitraat per liter&#13;
water opgenomen in een bijlage die ertoe&#13;
strekt de Lid-Staten te laten vaststellen welke&#13;
wateren door verontreiniging door nitraat&#13;
(kunnen) worden beïnvloed, zodat aan de&#13;
hand daarvan kwetsbare stukken grond kunnen&#13;
worden aangewezen. De Lid-Staten moeten&#13;
voor die kwetsbare stukken grond actieprogramma’s&#13;
opstellen, maar zijn niet verplicht&#13;
deze doelstellingen te halen: de actieprogramma’s&#13;
dienen slechts de waterverontreiniging&#13;
door nitraten uit agrarische bronnen&#13;
te verminderen en te voorkomen (artikel 1&#13;
van de richtlijn). Dit wordt temeer duidelijk&#13;
nu in de richtlijn een termijn voor het bereiken&#13;
van deze doelstellingen ontbreekt. De&#13;
rechtbank is derhalve van oordeel dat deze&#13;
bepalingen onvoldoende nauwkeurig zijn om&#13;
direct te worden toegepast.&#13;
3.13 De in de richtlijn voorgeschreven actieprogramma’s&#13;
strekken ertoe door een pakket&#13;
van voorgeschreven en aanvullende maatregelen&#13;
de doelstellingen van de richtlijn te bereiken.&#13;
De inhoud van de actieprogramma’s is&#13;
naar het oordeel van de rechtbank in de richtlijn&#13;
niet zodanig nauwkeurig omschreven dat&#13;
deze verplichting zich leent voor directe toepassing;&#13;
bovendien hebben deze bepalingen&#13;
naar het oordeel van de rechtbank slechts ten&#13;
doel de Commissie in de gelegenheid te stellen&#13;
de implementatie van de richtlijn door de&#13;
Lid-Staten te toetsen en kennen zij aan burgers&#13;
geen rechten toe tegenover de Staat. Ook&#13;
de bepaling inzake actieprogramma’s heeft&#13;
derhalve naar het oordeel van de rechtbank&#13;
geen directe werking.&#13;
3.14 Bijlage III bij de richtlijn schrijft voor dat&#13;
in elk geval maatregelen genomen moeten&#13;
worden die waarborgen dat jaarlijks elk landbouw-&#13;
of veehouderijbedrijf per hectare niet&#13;
meer dierlijke mest op of in de bodem brengt&#13;
dan die welke 170 kg N (voor de eerste periode&#13;
210 kg N) bevat. In het licht van de door&#13;
Waterpakt c.s. in het geding gebrachte en door&#13;
de Staat niet bestreden uitleg zijdens de Europese&#13;
Commissie (produktie 6 bij de conclusie&#13;
van eis) leest de rechtbank dit voorschrift&#13;
aldus dat in het jaar, lopende van 18 december&#13;
1998 tot 18 december 1999, per bedrijf per&#13;
hectare niet meer dan 210 kg N mag worden&#13;
verspreid, dat dat voor de volgende jaren ook&#13;
geldt en dat vanaf het jaar, lopende van&#13;
18 december 2002 tot 18 december 2003, als&#13;
norm 170 kg N geldt. De rechtbank is van&#13;
oordeel dat deze bepaling naar haar inhoud&#13;
(kg N per bedrijf per hectare per jaar) voldoende&#13;
duidelijk is om direct te worden toegepast&#13;
en door haar formulering impliciet rechten&#13;
toekent zowel aan individuele burgers die&#13;
door overschrijding van de norm schade lijden&#13;
als aan organisaties die zich richten op de&#13;
bescherming van alle hectares in Nederland.&#13;
3.15 de Staat heeft verder aangevoerd dat deze&#13;
bepaling niet onvoorwaardelijk is, nu de Lid-&#13;
Staten ingevolge bijlage III, punt 2, onder b,&#13;
andere dan de genoemde hoeveelheden kunnen&#13;
vaststellen.&#13;
3.16 Ingevolge deze bepaling kunnen de Lid-&#13;
Staten deze andere hoeveelheden vaststellen&#13;
indien aan het bereiken van het doel van de&#13;
richtlijn geen afbreuk wordt gedaan en indien&#13;
zij worden gemotiveerd aan de hand van&#13;
objectieve criteria. Bovendien moet zulks aan&#13;
de Europese Commissie worden medegedeeld,&#13;
waarna deze de motivering bestudeert&#13;
en via een zgn. comité-procedure deze hoeveelheden&#13;
vaststelt.&#13;
3.17 Vast staat dat de Staat van deze mogelijkheid&#13;
voor de periode tot 18 december 1999&#13;
geen gebruik heeft gemaakt en zal maken, nu&#13;
daarvan uit de stukken niet is gebleken en ten&#13;
pleidooie zijdens de Staat is medegedeeld dat&#13;
daartoe ook niet het voornemen bestaat (nog&#13;
daargelaten dat de Staat in het stelsel van de&#13;
richtlijn een dergelijke afwijkende hoeveelheid&#13;
tijdig voor het einde van de eerste vierjarentermijn&#13;
aan de Europese Commissie had&#13;
behoren voor te leggen).&#13;
3.18 Nu er in het stelsel van de richtlijn van&#13;
wordt uitgegaan dat de bedoelde norm geldt&#13;
tot zij volgens een duidelijke procedure door&#13;
een andere goedgekeurde is vervangen, ontneemt&#13;
naar het oordeel van de rechtbank de&#13;
enkele mogelijkheid van afwijking aan deze&#13;
norm niet haar onvoorwaardelijk karakter.&#13;
3.19 De Staat heeft in zijn conclusies voorts&#13;
gesteld dat hij de richtlijn ter zake van deze&#13;
norm had geïmplementeerd, maar hij heeft&#13;
zelf al aangegeven dat omrekening van de in&#13;
de wetgeving vastgelegde verliesnorm naar de&#13;
in de richtlijn opgenomen gebruiksnorm&#13;
onmogelijk is. In de door hem na dupliek&#13;
overgelegde akte houdende produkties stelt&#13;
de Staat dat de daarbij overgelegde brief van&#13;
de ministers van Landbouw, Natuurbeheer en&#13;
Visserij en van Volkshuisvesting, Ruimtelijke&#13;
Ordening en Milieubeheer van 10 september&#13;
1999 aan de voorzitter van de Tweede Kamer&#13;
der Staten-Generaal van belang is voor zijn&#13;
stelling dat de doelstellingen van de nitraatrichtlijn&#13;
zullen worden gehaald. Evenwel&#13;
blijkt uit het in de brief op blz. 6 opgenomen&#13;
schema dat de Staat niet heeft gewaarborgd&#13;
dat de voor het jaar, lopende van 18 december&#13;
1998 tot 18 december 1999, geldende gebruiksnorm&#13;
voor dierlijke mest niet wordt overschreden.&#13;
3.20 De Staat heeft nog gesteld dat de termijn&#13;
voor de implementatie van de richtlijn op dit&#13;
punt nog niet is overschreden.&#13;
3.21 Gelet op de zijdens de Europese Commissie&#13;
gegeven uitleg aan de onderhavige&#13;
norm dient deze door de Lid-Staten te worden&#13;
geïmplementeerd voor de periode van&#13;
18 december 1998 tot 18 december 1999. Zijdens&#13;
de Staat is evenwel ten pleidooie toegegeven&#13;
dat deze norm over deze periode niet is&#13;
gewaarborgd. De rechtbank zal dit verweer&#13;
van de Staat daarom verwerpen.&#13;
Strijd met het recht of de&#13;
maatschappelijke betamelijkheid&#13;
3.22 Waterpakt c.s. stelt dat de Staat ook&#13;
onrechtmatig heeft gehandeld door zich ter&#13;
zake van de vervuiling van grond- en oppervlaktewater&#13;
niet naar behoren te hebben gekweten&#13;
van zijn in artikel 21 van de Grondwet&#13;
opgedragen taak zorg te dragen voor de&#13;
bescherming van het milieu, en dat de Staat&#13;
aldus heeft gehandeld in strijd met hetgeen in&#13;
het maatschappelijk verkeer betaamt. De Staat&#13;
stelt daartegenover dat aan de overheid een&#13;
grote beleidsvrijheid toekomt hoe deze taak&#13;
zal worden vervuld en dat burgers aan deze&#13;
bepaling geen rechtens te handhaven aanspraak&#13;
kunnen ontlenen. Voorts verwijst de&#13;
Staat naar hetgeen de overheid ter zake van dit&#13;
onderwerp heeft ondernomen.&#13;
3.23 De rechtbank is van oordeel dat aan de&#13;
overheid bij de uitoefening van deze grondwettelijke&#13;
taak een ruime beleidsmarge toekomt&#13;
en dat, nu Waterpakt c.s. niet nader specificeert&#13;
waarin de onrechtmatigheid in het&#13;
licht van de door de Staat naar voren gebrachte&#13;
maatregelen bestaat, Waterpakt c.s. onvoldoende&#13;
heeft gesteld om tot de conclusie te&#13;
komen dat het handelen van de Staat in dit&#13;
opzicht onrechtmatig is.&#13;
3.24 Waterpakt c.s. heeft verder aangevoerd&#13;
dat de Staat inbreuk heeft gemaakt op het&#13;
privéleven van individuen. Nu Waterpakt c.s.&#13;
hiervoor geen feiten of omstandigheden aandraagt&#13;
verwerpt de rechtbank deze stelling als&#13;
ongegrond.&#13;
3.25 Waterpakt c.s. voert tenslotte nog aan dat&#13;
de Staat, door een ontoereikend actieprogramma&#13;
vast te stellen, de London Declaration&#13;
heeft geschonden, de door het Nationaal&#13;
Milieubeleidsplan en de Derde Nota Waterhuishouding&#13;
gewekte verwachtingen heeft&#13;
geschonden en gehandeld heeft in strijd met&#13;
het voorzorgsbeginsel en het duurzaamheidsbeginsel.&#13;
3.26 De rechtbank is van oordeel dat de zgn.&#13;
London Declaration en de zgn. Verklaring&#13;
van Rio (waarin het duurzaamheidsbeginsel is&#13;
opgenomen) gelet op hun inhoud en wijze&#13;
van totstandkoming geen verdragsbepalingen&#13;
of besluiten van internationale organisaties&#13;
zijn waardoor de Staat jegens Waterpakt c.s.&#13;
rechtens gebonden is. Met betrekking tot het&#13;
Nationaal Milieubeleidsplan en de Derde&#13;
Nota Waterhuishouding heeft Waterpakt geen&#13;
feiten of omstandigheden aangevoerd waaruit&#13;
blijkt dat hij erop mocht vertrouwen dat de&#13;
daarin opgenomen doelstellingen voor nitraat&#13;
reeds thans zouden zijn bereikt. Het in artikel&#13;
130R van het EG-verdrag (thans artikel 174)&#13;
opgenomen voorzorgsbeginsel houdt één van&#13;
de doeleinden van het milieubeleid van de&#13;
Europese Gemeenschap in en is geen norm&#13;
die zich richt tot de Lid-Staten. Artikel 4.3,&#13;
tweede lid, van de Wet milieubeheer (waarin&#13;
het duurzaamheidsbeginsel is opgenomen en&#13;
waarop Waterpakt c.s. zich beroept) is richtinggevend&#13;
voor nationale milieubeleidsplannen&#13;
en kan door Waterpakt c.s. niet worden&#13;
ingeroepen tegen de onderhavige actieprogramma’s.&#13;
3.27 Waterpakt c.s. heeft nog wel een bewijsaanbod&#13;
gedaan, maar dat is niet relevant en&#13;
bovendien dermate algemeen dat de rechtbank&#13;
dat zal passeren. De rechtbank zal de&#13;
onder 3.25 weergegeven stellingen van Waterpakt&#13;
c.s. niet volgen.&#13;
Algemeen&#13;
3.28 Gelet op hetgeen onder 3.9 tot en met&#13;
3.21 is overwogen zal de rechtbank voor recht&#13;
verklaren dat het nalaten van de Staat, daaruit&#13;
bestaande dat hij niet heeft gewaarborgd dat&#13;
tussen 19 december 1998 en 18 december 1999&#13;
per landbouw- of veehouderijbedrijf per hectare&#13;
niet meer dierlijke mest op of in de&#13;
bodem wordt gebracht dan die welke 210 kg&#13;
stikstof bevat, onrechtmatig is jegens Waterpakt&#13;
c.s.&#13;
3.29 Met betrekking tot de in rechtsoverweging&#13;
2.1 onder II weergegeven vordering van&#13;
Waterpakt c.s. heeft de Staat gesteld dat de&#13;
rechtbank niet bevoegd is die vordering toe te&#13;
wijzen, omdat het actieprogramma grotendeels&#13;
het oog heeft op formele wetgeving en&#13;
de totstandkoming daarvan is voorbehouden&#13;
aan de wetgever.&#13;
3.30 Voor zover deze vordering en het verweer&#13;
betrekking hebben op het gevorderde&#13;
bevel om een nieuw actieprogramma te maken&#13;
heeft de rechtbank reeds overwogen dat&#13;
Waterpakt c.s. de betreffende bepaling van de&#13;
richtlijn niet tegen de Staat kunnen inroepen.&#13;
Inzoverre zal deze vordering dan ook worden&#13;
afgewezen.&#13;
3.31 Voor het overige wordt niet gevorderd&#13;
dat de rechtbank de Staat de verplichting tot&#13;
wetgeving oplegt, maar de (niet door een&#13;
dwangsom te bekrachtigen) verplichting om&#13;
binnen een te bepalen termijn al het nodige te&#13;
doen om de onrechtmatigheid te beëindigen,&#13;
waarbij aan de Staat de keuze wordt gelaten&#13;
de daarvoor te gebruiken middelen te bepalen.&#13;
3.32 Zou de rechtbank niet bevoegd zijn om&#13;
een dergelijke verplichting op te leggen ingeval&#13;
de Staat op onderdelen zou kunnen of&#13;
moeten kiezen voor formele wetgeving en&#13;
daarin nalatig is geweest, dan zou de mogelijkheid&#13;
van benadeelden om onrechtmatig&#13;
nalaten van de Staat te laten redresseren, ernstig&#13;
worden beperkt. Bovendien zou het nuttig&#13;
effect van een richtlijn als de onderhavige,&#13;
die de Lid-Staten op het punt van de gebruiksnormen&#13;
van dierlijke mest een duidelijke&#13;
gedragslijn voorschrijft, worden verzwakt als&#13;
benadeelden genoegen zouden moeten nemen&#13;
met een verklaring voor recht.&#13;
3.33 De rechtbank acht zich derhalve bevoegd&#13;
een verplichting als omschreven onder 3.31 op&#13;
te leggen en zal dat ook doen, gelet op het&#13;
belang van Waterpakt c.s. bij het beëindigen&#13;
van de onrechtmatige situatie.&#13;
3.34 Waterpakt c.s. heeft gevorderd dat de&#13;
Staat zal worden veroordeeld binnen een&#13;
maand na betekening van dit vonnis, althans&#13;
met ingang van een door de rechtbank vast te&#13;
stellen tijdstip aan de op te leggen verplichting&#13;
te voldoen.&#13;
3.35 Gelet op inhoud van de in 3.19 vermelde&#13;
brief van 10 september 1999 en in het licht&#13;
van de omvang van de problematiek acht de&#13;
rechtbank het redelijk te bepalen dat de Staat&#13;
wordt veroordeeld zodanige maatregelen te&#13;
nemen dat in het jaar, lopende van 1 januari&#13;
2002 tot en met 31 december 2002, aan de&#13;
gebruiksnorm voor dierlijke mest van 210 kg&#13;
N per landbouw- of veehouderijbedrijf per&#13;
hectare wordt voldaan.&#13;
3.36 In de brief hebben de ministers medegedeeld&#13;
dat zij voor grasland een beroep op bijlage&#13;
III, punt 2, onder b, bij de richtlijn zullen&#13;
doen, teneinde toestemming te verkrijgen om&#13;
daarvoor een gebruiksnorm van 250 kg te&#13;
mogen hanteren. De rechtbank acht het redelijk&#13;
te bepalen dat, voor zover een dergelijke&#13;
toestemming wordt verkregen voor een hogere&#13;
norm dan 210 kg, deze gebruiksnorm ook&#13;
voor het jaar 2002 treedt in de plaats van de&#13;
norm van 210 kg.&#13;
3.37 De Staat zal als in overwegende mate in&#13;
het ongelijk te stellen partij worden veroordeeld&#13;
in de kosten van het geding.&#13;
Beslissing&#13;
De rechtbank&#13;
– verklaart voor recht dat het nalaten van de&#13;
Staat, daarin bestaande dat hij niet heeft&#13;
gewaarborgd dat tussen 18 december 1998 en&#13;
18 december 1999 per landbouw- of veehouderijbedrijf&#13;
per hectare niet meer dierlijke&#13;
mest op of in de bodem wordt gebracht dan&#13;
die welke 210 kg stikstof bevat, onrechtmatig&#13;
is jegens Waterpakt c.s.;&#13;
– veroordeelt de Staat zodanige maatregelen te&#13;
nemen dat wordt gewaarborgd dat in het jaar,&#13;
lopende van 1 januari 2002 tot en met&#13;
31 december 2002 aan de gebruiksnorm voor&#13;
dierlijke mest van 210 kg stikstof per landbouw-&#13;
of veehouderijbedrijf per hectare wordt&#13;
voldaan, met dien verstande dat, voor zover&#13;
de Staat van de zijde van de Europese Gemeenschap&#13;
toestemming verkrijgt een hogere&#13;
gebruiksnorm te hanteren, deze hogere&#13;
gebruiksnorm treedt in de plaats van de norm&#13;
van 210 kg;&#13;
– veroordeelt de Staat in de kosten van het&#13;
geding, aan de zijde van Waterpakt c.s. tot op&#13;
heden begroot op ƒ 553,53 (inclusief BTW)&#13;
aan verschotten en ƒ 3870,– aan salaris procureur;&#13;
– verklaart deze veroordelingen uitvoerbaar&#13;
bij voorraad;&#13;
– wijst af het meer en anders gevorderde.</content><legacyfootnotes/><footnotes><footnote/></footnotes><auteurs/><published>2000-01-01 00:00:00</published><modified>1998-01-20 00:00:00</modified><editiondate>2000-01-01</editiondate><htmlpath>https://denhollander.info/artikel/4737</htmlpath></article>
</articles></edition>