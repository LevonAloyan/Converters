<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2013</searchword><id>10503</id><udhid>UDH:TvAR/10503</udhid><titel> Mag een pachter hetmelkquotum verkopen?</titel><searchwords><searchword>TvAR 5/2013</searchword><searchword>UDH:TvAR/10503</searchword></searchwords><attachments><attachment><name>TvAR2013_05_01_Mag_een.pdf</name><extention>pdf</extention><url>https://denhollander.info/download/9013/ci</url></attachment></attachments><inleiding>Zoals het er nu naar uit lijkt te zien, zal het melkquotum in 2015 worden afgeschaft. Of er een regeling voor in de plaats zal komen en welke dat dan zal zijn, is nog niet duidelijk. De waarde van het melkquotum is de afgelopen jaar in het licht van de voorgenomen afschaffing van het quoteringsstelsel, fors gedaald. Als een producent de waarde nog te gelde wil maken, zal er snel verkocht moeten worden. In de praktijk is de vraag aan de orde of het een pachter toegestaan is om zonder medewerking van de verpachter het quotum te verkopen en zo ja, de volledige opbrengst te behouden.&#13;
</inleiding><content>De koerswijziging in de rechtspraak van de pachtkamer van het Hof Arnhem dat er geen zelf­standige verplichting voor de pachter meer is om gedurende de looptijd van de pachtover­eenkomst het melkquotum in stand te laten (Pachtkamer Hof Arnhem, 9 februari 2010, Agr.r. 2010/5565), lijkt mogelijkheden te geven voor de pachter om zonder toestemming van de verpachter het melkquotum te verkopen. Immers als de pachter aangeeft dat hij bereid en in staat is bij het einde van de termijn het melkquotum op te leveren, dan is er geen reden voor een ontbinding van de pachtovereenkomst of een eerdere afrekening (Pachtkamer Hof Arn­hem, 20 april 2010, Agr.r. 2010/5576). Van de pachter kan gevergd worden dat hij gemoti­veerd aangeeft op welke wijze de correcte nakoming van de verplichting tot oplevering bij het einde van de pacht is verzekerd. Echter als een pachter nu aangeeft dat hij er voor zal zor­gen dat bij het einde van de pacht een melkquotum beschikbaar is en bereid is daarvoor bij­voorbeeld zo nodig een bankgarantie af te geven (zie Pachtkamer Hof Arnhem, 20 september 2011, Agr.r. 2012/5696), dan lijkt de verpachter met lege handen te staan.&#13;
In een recent arrest is deze kwestie zijdelings aan de orde geweest (Pachtkamer Hof Arnhem, 13 november 2012, LJN BY4601) In die procedure was het melkquotum reeds jaren gele­den verkocht en de vraag was of de verpachters aanspraak hadden op een schadevergoeding. De pachter betoogde onder meer dat er geen sprake was van schade aan de zijde van verpach­ters, omdat voor de omvang van de schade gekeken zou moeten worden naar de waarde van het quotum bij gelegenheid van het (reguliere) einde van de pacht, terwijl aannemelijk zou zijn dat tegen die tijd het melkquotum geen waarde meer zal hebben. Dit betoog slaagde ech­ter niet. Het Hof verwees naar de bepaling van art. 6:104 BW, dat de rechter de bevoegdheid geeft om de schade te begroten op het bedrag van de winst. Het Hof was van oordeel dat de schade kon worden begroot op 50% van de door de pachter behaalde verkoopopbrengst. Dit arrest geeft echter geen antwoord op de eerder opgeworpen vraag, omdat in die zaak - zo lijkt uit het arrest op te maken - niet het verweer is gevoerd dat de pachter bij het einde van de pachtovereenkomst in staat zou zijn het melkquotum aan verpachter op te leveren. Er kwam vast te staan dat er sprake was van een tekortkoming en daarmee was de pachter aansprake­lijk voor de schade. Het betrof hier derhalve enkel de vraag naar de omvang van de schade. Art. 6:104 BW biedt geen zelfstandige grondslag voor een winstafdracht als er geen sprake is van een tekortkoming.&#13;
Mag de pachter dan zonder enig risico het melkquotum vervreemden en de opbrengst hou­den? Over die vraag bestaat in de rechtspraak nog geen duidelijkheid. Het risico van de ont­binding van de pachtovereenkomst vanwege tekortschieten bij voortijdige verkoop kan der­halve nog steeds niet uitgesloten worden.&#13;
Een alternatieve weg zou zijn om de verpachter toestemming te vragen tot verkoop, en bij een weigering een verklaring voor recht dat het de pachter vrijstaat om zonder toestemming tot vervreemding over te aan (zie bijvoorbeeld Pachtkamer Hof Arnhem, 18 mei 2004, Agr.r. 2004/5234). Dan ligt wel voor de hand dat de helft van de opbrengst aan de verpachter dient te worden afgedragen.&#13;
Een verpachter zou zich bij een verkoop kunnen beroepen op ongerechtvaardigde verrijking als bedoeld in art. 6:212 BW. De vraag is echter of er sprake is van een ongerechtvaardigde verrijking. Immers in de wet is bepaald dat het moet gaan om een verrijking ten koste van een ander. Is er sprake van een verrijking ten koste van de verpachter, als de pachter voldoende aannemelijk maakt dat hij de verbintenis tot oplevering van het melkquotum bij het einde van de pacht correct zal nakomen?&#13;
Tot slot resteert een beroep op art. 6:248 BW. Een overeenkomst heeft niet alleen de door partijen overeengekomen rechtsgevolgen, maar ook die welke , naar de aard van de overeen­komst, uit de wet, de gewoonte of de eisen van redelijkheid en billijkheid voortvloeien. Als vaststaat dat de pachter het melkquotum verkocht heeft en met de afschaffing van het melk­quotum niet hoeft af te rekenen, zou de verpachter met een beroep op de eisen van de rede­lijkheid en billijkheid kunnen stellen dat hij – naar analogie met de winstafdrachtregeling in art. 6:104 BW – aanspraak heeft op een vergoeding. In één van de eerste melkquotumuit­spraken van de Pachtkamer van het Hof Arnhem (9 april 1988, Agr.r. 1988, 4174, Pasman/ Lippinkhof I) werd overwogen dat de aanspraken op het met het verpachte samenhangen­de melkquotum behoren tot de rechtsgevolgen van de pachtovereenkomst, welke naar de aard van die overeenkomst uit de eisen van redelijkheid en billijkheid voortvloeien. In de na­dien gevormde rechtspraak is gekozen voor een meer Europeesrechtelijke grondslag voor deze aanspraak. Wellicht wordt bij het einde van de rechtspraak omtrent de aanspraken op het melkquotum vanwege de afschaffing van dit quotum, de grondslag van de eisen van redelijk­heid en billijkheid opnieuw van (de melkvee)stal gehaald. &#13;
</content><legacyfootnotes/><footnotes><footnote/></footnotes><auteurs>mr. E.H.M. Harbers&#13;
</auteurs><published>2013-05-01 00:00:00</published><modified>2013-05-01 00:00:00</modified><editiondate>2013-05-01</editiondate><htmlpath>https://denhollander.info/artikel/10503</htmlpath></article>
</articles></edition>