<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1999</searchword><id>5736</id><udhid>UDH:TvAR/5736</udhid><titel>Functieverandering in de Richtlijn veehouderij en stankhinder 1996. Worden agrarische bedrijfswoningen niet meer beschermd?</titel><searchwords><searchword>TvAR 12/1999</searchword><searchword>UDH:TvAR/5736</searchword></searchwords><attachments><attachment><name>1999_nr 12_Artikel_Kavsek.pdf</name><extention>pdf</extention><url>https://denhollander.info/download/5668/ci</url></attachment></attachments><inleiding>In een aantal recente uitspraken heeft de Afdeling bestuursrechtspraak van de Raad&#13;
van State een onderdeel van het hoofdstuk Functieverandering uit de Richtlijn veehouderij&#13;
en stankhinder 1996 (verder te noemen: Richtlijn 1996) niet in strijd geacht&#13;
met het recht. Deze uitspraken lijken te wijzen op een veranderende houding van de&#13;
Afdeling ten opzichte van functieverandering in relatie tot agrarische geurhinder. In&#13;
dit artikel komt aan de orde wat de desbetreffende uitspraken van de Afdeling&#13;
bestuursrechtspraak inhouden en waarom deze uitspraken lijken te wijzen op een&#13;
veranderende houding van de Afdeling ten opzichte van het verschijnsel functieverandering.&#13;
Op een van deze uitspraken (Wierden) zal nog eens specifiek worden ingegaan&#13;
vanwege de interessante argumenten die de Afdeling daarin aanvoert. Daarnaast&#13;
komt aan de orde of met deze uitspraken ook de weg vrij is om de andere onderdelen&#13;
van het hoofdstuk Functieverandering te aanvaarden.&#13;
Daartoe zal in de eerste paragraaf worden besproken hoe in de Richtlijn 1996 het&#13;
aspect ‘functieverandering’ is geregeld. Vervolgens zal in de tweede paragraaf worden&#13;
ingegaan op de recente uitspraken van de Afdeling over functieverandering. In paragraaf&#13;
3 zal nader worden ingegaan op de argumentatie die de Afdeling in een van deze&#13;
uitspraken hanteert. In de vierde paragraaf wordt bekeken hoe deze uitspraken zich&#13;
verhouden met jurisprudentie uit het verleden over hetzelfde onderwerp, waarna tot&#13;
slot in de vijfde paragraaf wordt ingeschat wat de kansen zijn voor andere onderdelen&#13;
van de functieveranderingsparagraaf uit de Richtlijn 1996 om in beroep overeind te&#13;
blijven.</inleiding><content>1. Functieverandering in de Richtlijn veehouderij en stankhinder 1996&#13;
Paragraaf 2.2 onderdeel 6 van de Richtlijn 1996 regelt het aspect ‘functieverandering’.&#13;
Onder ‘functieverandering’ wordt in de Richtlijn 1996 verstaan het als gevolg van&#13;
bedrijfsbeëindiging vrijkomen van bedrijfscomplexen die een niet-agrarische functie&#13;
– vaak een woonfunctie – krijgen. De richtlijn onderscheidt drie vormen van functieverandering.&#13;
a. De gevolgen van functieverandering voor bedrijven in de omgeving&#13;
De tweede alinea van onderdeel 6 van de Richtlijn 1996 regelt de gevolgen van functieverandering&#13;
voor de stankgevoeligheid van het desbetreffende object ten opzichte van&#13;
veehouderijen in de omgeving. De richtlijn zegt daarover dat wanneer door functieverandering in de omgeving van een veehouderij er een burgerwoning bij komt, dit&#13;
niet automatisch leidt tot een overgang van categorie IV naar een meer stankgevoelige&#13;
categorie.&#13;
Hierbij moet worden opgemerkt dat in de systematiek van de Richtlijn 1996 een&#13;
enkele burgerwoning in het buitengebied een categorie IV-object is. Een enkele burgerwoning&#13;
in het buitengebied heeft in de systematiek van de richtlijn dus dezelfde&#13;
bescherming als een agrarische bedrijfswoning van een niet-intensieve veehouderij.&#13;
De richtlijn behoefde om die reden alleen een regeling te bieden voor de functieverandering&#13;
van agrarische bedrijfswoningen die al in een gebied met meerdere niet-agrarische&#13;
woningen lagen. Alleen in die gebieden leidde een functieverandering van agrarische&#13;
bedrijfswoning naar burgerwoning bij strikte toepassing van de Richtlijn 1996&#13;
tot een zwaardere beschermingscategorie (categorie III). Nu echter de categorie-indeling&#13;
van stankgevoelige objecten uit de Richtlijn 1996 door de Afdeling bestuursrechtspraak&#13;
onverbindend is verklaard wegens onvoldoende motivatie1 en dientengevolge&#13;
de categorie-indeling van de Brochure veehouderij en hinderwet 1985 (verder&#13;
te noemen: Brochure 1985) weer wordt toegepast, leidt elke verschuiving van een&#13;
agrarische naar een niet-agrarische functie bij strikte toepassing weer tot een verzwaring&#13;
van de beschermingscategorie. Een functieverandering heeft dus eerder consequenties&#13;
voor het beschermingsniveau van een object en dus voor de ontwikkelingsmogelijkheden&#13;
van omliggende agrarische bedrijven. Het kunnen toepassen van de&#13;
functieveranderingsparagraaf is door deze jurisprudentie, bezien vanuit de optiek van&#13;
agrarische bedrijven, belangrijker geworden.&#13;
b. De gevolgen van functieverandering voor de voormalige bedrijfsgebouwen&#13;
bij bedrijfssplitsing&#13;
De derde alinea van onderdeel 6 van de Richtlijn 1996 regelt de stankgevoeligheid bij&#13;
splitsing van een agrarisch bedrijf. Onder ‘splitsing’ wordt verstaan: de situatie waarbij&#13;
de oorspronkelijke bedrijfswoning van functie wijzigt terwijl de agrarische bedrijfsgebouwen&#13;
als zodanig in functie blijven. Als regel geldt dat de woning geen gevoelig&#13;
object is voor het afgesplitste veehouderijgedeelte. Voorwaarde is wel dat de woning&#13;
en de veehouderij zich binnen hetzelfde, in het bestemmingsplan vastgelegde bouwblok&#13;
bevinden. Wanneer het veehouderijgedeelte uitbreidt, wordt de voormalige&#13;
bedrijfswoning dus niet beschermd tegen een toename van stank. Deze uitsluiting van&#13;
bescherming is niet onbeperkt. Indien er namelijk een aanmerkelijke uitbreiding van&#13;
het voormalige bedrijfsgedeelte wordt aangevraagd die op het moment van functieverandering&#13;
in redelijkheid niet had kunnen worden voorzien, dan valt uit de richtlijn&#13;
af te leiden dat de woning wel dient te worden beschermd. Hoe de woning dan dient&#13;
te worden beschermd, wordt niet genoemd in de richtlijn. Aangenomen mag worden&#13;
dat een aanmerkelijke, niet voorzienbare uitbreiding gewoon niet mogelijk zal zijn,&#13;
indien de voormalige bedrijfswoning ook maar enige vorm van bescherming krijgt.&#13;
Daarvoor is de afstand tussen de voormalige bedrijfsgebouwen en de woning doorgaans&#13;
te kort. c. De verandering van een intensieve veehouderij in een niet-intensief bedrijf of&#13;
in een burgerwoning&#13;
De vierde alinea van onderdeel 6 van de Richtlijn 1996 heeft betrekking op de situatie&#13;
waarin een intensieve veehouderij van functie wisselt. De richtlijn geeft aan dat in die&#13;
situatie altijd een verandering van de beoordeling plaatsvindt. De jurisprudentie van&#13;
de Afdeling over de onverbindendheid van de categorie-indeling van de Richtlijn&#13;
1996 heeft echter ook zijn weerslag op de stankgevoeligheid van woningen behorende&#13;
bij intensieve veehouderijen. De Afdeling heeft namelijk uitgemaakt dat het bepaalde&#13;
in de richtlijn dat voor woningen van intensieve veehouderijen enkel een vaste afstand&#13;
van 50 meter geldt en dat deze voor het overige niet als stankgevoelig object worden&#13;
aangemerkt, onvoldoende is gemotiveerd.2 Ook een woning behorende bij een intensieve&#13;
veehouderij heeft dus beschermingscategorie IV. De in dit onderdeel van de&#13;
Richtlijn 1996 speciaal voor intensieve veehouderijen opgenomen vorm van functieverandering&#13;
is hiermee dus overbodig geworden.&#13;
2. Wat houden de recente uitspraken over functieverandering in?&#13;
De uitspraken van de Afdeling hebben uitsluitend betrekking op de situatie waarbij&#13;
een veehouderij wordt opgesplitst, de hierboven besproken tweede vorm van functieverandering.&#13;
De eerste uitspraak van de Afdeling over dit onderwerp dateert van 27 augustus&#13;
1999, E03.97.1548 (Gendt).3 In deze uitspraak oordeelt de Afdeling dat het toepassen&#13;
van paragraaf 2, subparagraaf 2.2, onder 6, derde alinea, van de Richtlijn 1996 niet in&#13;
strijd is met het recht. In casu betrof het echter geen functieverandering. Uit de stukken&#13;
bleek dat de woning nooit als bedrijfswoning in gebruik was geweest. Dit werd&#13;
door de gemeente in het verweerschrift ook onderkend. De gemeente was echter van&#13;
mening dat er wel in de geest van de richtlijn gehandeld werd omdat de woning binnen&#13;
hetzelfde bouwblok als het bedrijf lag. De Afdeling kon zich hierin niet vinden&#13;
en vernietigde het besluit omdat er geen sprake was van functieverandering.&#13;
De tweede uitspraak is van 8 september 1999, E03.98.0053 (Maartensdijk). Ook in&#13;
deze uitspraak oordeelt de Afdeling dat het desbetreffende onderdeel van de richtlijn&#13;
niet in strijd met het recht is te achten. De Afdeling geeft in de uitspraak aan dat bij&#13;
het beoordelen of in een bepaalde situatie sprake is van functieverandering, het feitelijk&#13;
gebruik van de desbetreffende woning van doorslaggevend belang is. Indien de&#13;
woning nooit feitelijk in gebruik is geweest als bedrijfswoning, is er geen sprake van&#13;
functieverandering. Dat een woning in hetzelfde bouwblok ligt als de veehouderij en&#13;
dus agrarisch bestemd is, is alleen niet voldoende.&#13;
In de derde uitspraak van 21 september 1999, E03.97.0263 (Wierden) is sprake van&#13;
een bijzondere vorm van functieverandering. Het betreft namelijk een splitsing van&#13;
een melkrundvee- en varkenshouderij in twee aparte inrichtingen, een melkrundveeen&#13;
een varkensbedrijf. Aan de orde was de vraag of de woning van de afgesplitste&#13;
melkrundveehouderij een stankgevoelig object was voor het varkenshouderijgedeelte.&#13;
De splitsing heeft blijkens de overwegingen van de uitspraak al in 1980 plaatsgevonden. Voor het varkenshouderijgedeelte was tot nu toe geen vergunning verleend. De&#13;
woning van de melkrundveehouderij lag op 13 meter van de varkensstallen. De Afdeling&#13;
oordeelde dat de woning niet beschermd hoefde te worden tegen stank van de&#13;
varkenshouderij, en wel om de volgende redenen:&#13;
a. de woning wordt nog door dezelfde persoon, de vader van vergunninghouder,&#13;
bewoond als vóór de splitsing in 1980;&#13;
b. de varkensstallen zijn sedert de bouw in 1970 niet meer uitgebreid en er hebben zich&#13;
geen wijzigingen voorgedaan in de bedrijfsvoering en het aantal gehouden mestvarkens;&#13;
c. de varkenshouderij en de melkrundveehouderij liggen binnen hetzelfde bouwblok;&#13;
d. de in het geding zijnde vergunning brengt geen wijzigingen ten opzichte van de&#13;
situatie van vóór de splitsing;&#13;
e. de situatie komt in feite overeen met de situatie beschreven in paragraaf 2, subparagraaf&#13;
2.2, onder 6, derde alinea, van de richtlijn.&#13;
3. De uitspraak van 21 september 1999, E03.97.0263 (Wierden) nader bekeken&#13;
Het is interessant om stil te staan bij de argumentatie die de Afdeling in deze laatste&#13;
uitspraak gebruikt. In de uitspraak worden namelijk argumenten aangevoerd die&#13;
ogenschijnlijk geen verband lijken te houden met de regeling inzake functieverandering&#13;
uit de richtlijn, maar eerder met andere onderwerpen uit de Richtlijn 1996 en uit&#13;
de Brochure 1985.&#13;
Het argument dat de woning na splitsing nog wordt bewoond door dezelfde persoon&#13;
als vóór de splitsing, is eigenlijk niet relevant voor de toepassing van paragraaf 2,&#13;
subparagraaf 2.2, onder 6, derde alinea, van de richtlijn. Van belang bij functieverandering&#13;
is immers dat de functie van de woning verandert en niet dat er een andere&#13;
bewoner komt. Het is niet van belang welke persoon er nu feitelijk vóór en na de&#13;
splitsing woont. Indien een agrariër zijn bedrijf aan derden verkoopt en vervolgens&#13;
geen enkele binding meer heeft met dit bedrijf, maar wel in de voormalige bedrijfswoning&#13;
blijft wonen, is er toch sprake van functieverandering.&#13;
Dat nu juist de vader van vergunninghouder in de woning woont en ook woonde&#13;
vóór de splitsing, is ook niet relevant. De vraag wie er in de woning woont en of er een&#13;
(familie)relatie is met degene die de inrichting drijft, is immers alleen van belang bij&#13;
het bepalen of de woning tot de inrichting mag worden gerekend en om die reden niet&#13;
beschermd hoeft te worden. Zie bijvoorbeeld ABRvS 24 november 1997, E03.96.00334&#13;
en meer recent ABRvS 21 september 1999, E03.97.0510 (Putten).&#13;
Overigens kon de Afdeling in de zaak Wierden moeilijk aannemen dat de woning&#13;
van de melkrundveehouderij tot de varkenshouderij mocht worden gerekend. In de&#13;
zaak kwam namelijk ook expliciet de vraag aan de orde of het melkrundveebedrijf en&#13;
het varkensbedrijf samen één inrichting in de zin van de Wet milieubeheer vormden.&#13;
Deze vraag werd bij gebrek aan bindingen tussen de beide bedrijven ontkennend&#13;
beantwoord door de Afdeling. Had de Afdeling de woning van het melkrundveegedeelte&#13;
uitsluitend vanwege de familiebindingen als niet stankgevoelig aangemerkt,&#13;
dan had zij daarmee een organisatorische en wellicht ook een functionele binding tussen&#13;
beide inrichtingen aangenomen. De argumenten dat er zowel feitelijk geen wijziging van de inrichting heeft plaats&#13;
gevonden ten opzichte van de situatie van vóór de splitsing (argument b) en dat de&#13;
verleende vergunning geen wijzigingen behelst ten opzichte van de situatie van vóór&#13;
de splitsing (argument d), zijn ook niet direct relevant voor het oordeel of er sprake is&#13;
van functieverandering. Indien er namelijk wel een uitbreiding zou hebben plaatsgevonden&#13;
of zou zijn aangevraagd, zou de van functie veranderde woning nog steeds&#13;
minder beschermd kunnen worden. Alleen indien er een aanmerkelijke en dan ook&#13;
nog eens niet voorzienbare uitbreiding plaatsvindt, is er volgens de richtlijn reden om&#13;
een afgesplitste voormalige bedrijfswoning als stankgevoelig object te beschouwen.&#13;
Zolang hiervan geen sprake is, is de woning niet stankgevoelig. Het argument dat de&#13;
inrichting sedert 1970 feitelijk niet is uitgebreid, lijkt eerder te verwijzen naar een&#13;
onderdeel van de Brochure 1985 dat in de Richtlijn 1996 niet meer terugkomt, namelijk&#13;
de soepele toepassing van de brochure op bedrijven van vóór 1972 die daarna niet&#13;
aanmerkelijk zijn uitgebreid.5 Als dat de bedoeling is, ontbreekt echter de overweging&#13;
of een soepele toepassing in dit geval niet tot een milieuhygiënisch onaanvaardbare&#13;
situatie leidt. In eerdere jurisprudentie over de soepele toepassing van de Brochure&#13;
1985 heeft de Afdeling namelijk aangegeven dat een soepele toepassing in beginsel&#13;
mag, maar dat dit niet mag leiden tot onaanvaardbare stankhinder. Juist vanwege het&#13;
ontstaan van ontoelaatbare stankhinder heeft de Afdeling al eens een soepele toepassing&#13;
van de brochure niet aanvaardbaar geacht.6&#13;
Verder gebruikt de Afdeling het argument dat in casu de situatie overeenkomt met&#13;
de in de desbetreffende paragraaf van de richtlijn opgenomen omschrijving van ‘functieverandering’.&#13;
Het is in casu inderdaad geen functieverandering, omdat de functie&#13;
van de woning in kwestie niet verandert. De woning in kwestie was vóór de splitsing&#13;
een agrarische bedrijfswoning en is dat nu nog steeds. Het enige verschil is dat het&#13;
vanuit het perspectief van de varkenshouderij geen eigen bedrijfswoning meer is,&#13;
maar een bedrijfswoning van derden. Blijkbaar is er dus toch ruimte aanwezig om in&#13;
de geest van de richtlijn te handelen. De gemeente Gendt had hier in de uitspraak&#13;
over functieverandering van 27 augustus 1999 nog tevergeefs een beroep op gedaan.&#13;
Van de vijf argumenten die de Afdeling gebruikt in de uitspraak Wierden, hebben&#13;
er dus slechts twee een direct verband met paragraaf 2, subparagraaf 2.2, onder 6,&#13;
derde alinea, van de Richtlijn 1996: het argument dat beide bedrijfsgedeelten in één&#13;
bouwblok liggen en het argument dat de situatie lijkt op functieverandering in de zin&#13;
van de richtlijn.&#13;
4. Hoe verhouden deze uitspraken zich met eerdere jurisprudentie van de&#13;
Afdeling over functieverandering?&#13;
Wat opvalt in alle drie de uitspraken is dat de Afdeling zonder enige milieuhygiënische&#13;
onderbouwing de regeling van de richtlijn over functieverandering ten gevolge&#13;
van bedrijfssplitsing aanvaardt. Dit is opvallend, omdat in een eerdere schorsingsuitspraak&#13;
de Voorzitter ernstig betwijfelde of dit onderdeel van de richtlijn door de Afdeling zou worden geaccepteerd.7 Met name het feit dat in de richtlijn het aan te&#13;
houden beschermingsniveau tegen stankhinder zonder meer afhankelijk wordt&#13;
gesteld van de mate van voorzienbaarheid van een aangevraagde uitbreiding, zag de&#13;
Voorzitter als een bezwaar. Het is onbevredigend dat de Afdeling niet motiveert&#13;
waarom zij blijkbaar de bedenkingen van de Voorzitter niet deelt.&#13;
Ook om een andere reden is het spijtig dat de Afdeling de acceptatie van dit onderdeel&#13;
van de richtlijn niet motiveert. De acceptatie geeft namelijk aanleiding te veronderstellen&#13;
dat de Afdeling breekt met een tot nu toe terughoudende opstelling waar&#13;
het gaat om het minder beschermen van objecten die van functie zijn veranderd.&#13;
In de voorganger van de Richtlijn 1996, te weten de Brochure 1985, was ook al een&#13;
vorm van functieverandering opgenomen. In paragraaf 7 van de brochure wordt&#13;
namelijk aangegeven dat zich in de praktijk bij strikte toepassing van de brochure&#13;
onevenredig nadeel voor bepaalde bedrijven kan voordoen. Hierbij kan worden&#13;
gedacht aan gevallen waarbij sprake is van een categorie IV-situatie (agrarische bedrijfswoning)&#13;
die ten gevolge van het recente ‘ontstaan’ van een burgerwoning bij strikte&#13;
toepassing van de brochure tot een categorie III-situatie (burgerwoning) zou leiden.&#13;
Een dergelijk onevenredig nadeel wordt, aldus de brochure, voorkomen als in deze&#13;
gevallen voor het desbetreffende bedrijf een categorie IV-beoordeling gehandhaafd&#13;
blijft.&#13;
De Afdeling bestuursrechtspraak en haar voorganger, de Afdeling voor de geschillen&#13;
van bestuur, hebben dit functieveranderingsonderdeel van de Brochure 1985 altijd&#13;
heel beperkt uitgelegd. Bepalend voor de beschermingscategorie van een object was&#13;
steevast het feitelijk gebruik op het moment dat op een aanvraag werd beslist.8 De&#13;
bepaling in de brochure dat een recent ontstane burgerwoning minder beschermd kan&#13;
worden, werd weliswaar niet verworpen, maar werd dermate beperkt uitgelegd dat er&#13;
in de praktijk vrijwel nooit met succes een beroep op kon worden gedaan. Bepalend&#13;
voor de vraag of er sprake was van een recent ontstane burgerwoning was het&#13;
moment waarop het bedrijf dat wilde uitbreiden de vergunningaanvraag indiende.&#13;
Was op dat moment de woning al in gebruik als burgerwoning, dan was er geen&#13;
sprake van een recent ontstane burgerwoning in de zin van de Brochure 1985.9 De&#13;
Afdeling motiveerde dit standpunt met het argument dat het stelsel van de Hinderwet&#13;
en de Wet algemene bepalingen milieuhygiëne ervan uitgaat dat de inzichten en de&#13;
feitelijke situatie op het moment van het nemen van een beschikking op aanvraag&#13;
bepalend moeten zijn. Er zijn geen redenen aan te nemen dat dit oordeel onder de&#13;
Wet milieubeheer anders zou luiden.&#13;
Door het bepaalde in de richtlijn over functieverandering na bedrijfssplitsing te&#13;
accepteren, lijkt de Afdeling af te wijken van het uitgangspunt dat het feitelijk&#13;
gebruik op het moment van besluitvorming bepalend is. Ingevolge paragraaf 2, subparagraaf&#13;
2.2, onder 6, derde alinea, van de Richtlijn 1996 wordt niet gekeken naar het&#13;
feitelijk gebruik van een woning, maar naar het gebruik in het verleden, zoals dat&#13;
gebruik vóór de afsplitsing van de veehouderij was. Ook wijkt de Afdeling af van het uitgangspunt dat het moment van indienen van&#13;
de milieuvergunningaanvraag bepalend is voor de te hanteren omgevingscategorie.&#13;
Kreeg onder de Brochure 1985 een object dat van functie veranderde al binnen zes&#13;
maanden, zijnde de maximale duur van de vergunningprocedure, de bescherming die&#13;
normaal gesproken bij het feitelijk gebruik hoorde, in de uitspraak van 21 september&#13;
1999 (Wierden) werd de woning zelfs achttien jaar na de splitsing nog apart behandeld.&#13;
10&#13;
5. Wat zijn de kansen voor andere onderdelen van de functieveranderingsparagraaf&#13;
uit de richtlijn om in beroep overeind te blijven?&#13;
Meestal vindt functieverandering plaats doordat een bedrijf haar agrarische activiteiten&#13;
beëindigt, waarna de woning niet meer als bedrijfswoning, maar als burgerwoning&#13;
wordt gezien. Een dergelijke verandering van functie is nadelig voor omliggende agrarische&#13;
bedrijven. De van functie veranderde woning is volgens de categorie-indeling&#13;
van de Brochure 1985 feitelijk immers geen categorie IV-bedrijfswoning meer, maar&#13;
een categorie III- of zelfs categorie II-burgerwoning. De ontwikkelingsmogelijkheden&#13;
van omliggende bedrijven kunnen door deze wijziging van functie worden&#13;
belemmerd: enerzijds doordat de bedrijven individueel een grotere afstand tot de&#13;
woning in acht moeten nemen, anderzijds doordat de omliggende bedrijven tezamen&#13;
eerder een onaanvaardbaar hoge cumulatieve bijdrage op de woning bereiken.&#13;
In de Richtlijn 1996 is de regel opgenomen dat wanneer er door functieverandering&#13;
in de omgeving van een veehouderij een burgerwoning bijkomt, dit niet automatisch&#13;
leidt tot een overgang van categorie IV naar een meer stankgevoelige categorie.&#13;
Zoals in de eerste paragraaf van dit artikel al werd aangegeven, was deze regeling&#13;
– gezien de categorie-indeling van stankgevoelige objecten – alleen noodzakelijk voor&#13;
situaties waarin een agrarische bedrijfswoning veranderde in een burgerwoning, gelegen&#13;
in een gebied met een woonfunctie. Nu de categorie-indeling van de Richtlijn&#13;
1996 onverbindend is verklaard en de indeling van de Brochure 1985 weer wordt&#13;
gehanteerd, leidt elke verandering van ‘agrarisch’ naar ‘burger’ bij strikte toepassing&#13;
tot een zwaardere bescherming. De vraag is of de functieveranderingsregeling van de&#13;
richtlijn ook hierop mag worden toegepast.&#13;
Allereerst moet worden vastgesteld of de Richtlijn 1996 zelf zich niet verzet tegen&#13;
een ruimere toepassing. Het lijkt van niet. In de eerste alinea van het onderdeel ‘functieverandering’&#13;
wordt namelijk een algemene definitie van het begrip ‘functieverandering’&#13;
gegeven. Alle veranderingen van een agrarische functie naar een niet-agrarische&#13;
functie vallen onder dit begrip. In de tweede alinea wordt vervolgens aangegeven dat&#13;
voor de categorie-indeling niet het enkele feit dat die woning van functie verandert,&#13;
bepalend is. De richtlijn beoogt dus blijkbaar in zijn algemeenheid te regelen dat een&#13;
functieverandering niet zonder meer tot een grotere bescherming van het desbetreffende&#13;
object zou leiden. Het is dus – om die term nog maar eens te gebruiken – in&#13;
de geest van de richtlijn dat een verandering van functie niet automatisch leidt tot een&#13;
verandering in bescherming. Vervolgens is het de vraag of in de recente uitspraken over functieverandering na&#13;
bedrijfssplitsing aanknopingspunten te vinden zijn voor een dergelijke toepassing van&#13;
de richtlijn. Uit de uitspraken wordt in ieder geval duidelijk dat de Afdeling het&#13;
mogelijk acht af te wijken van het uitgangspunt dat het feitelijk gebruik van het&#13;
object op het moment van besluitvorming bepalend is.&#13;
Indien de situatie bezien wordt vanuit het perspectief van de bewoners van het van&#13;
functie veranderde object, degenen die dus feitelijk beschermd dienen te worden, zijn&#13;
er ook veel overeenkomsten tussen het niet beschermen van een afgesplitste woning&#13;
ten opzichte van de voormalige stallen en het gelijk blijven beschermen van een voormalige&#13;
agrarische bedrijfswoning ten opzichte van andere bedrijven. In beide situaties&#13;
behoudt de woning na functieverandering dezelfde bescherming als voorheen. De&#13;
afgesplitste woning had en heeft geen bescherming. De voormalige agrarische bedrijfswoning&#13;
had en heeft ten opzichte van bedrijven van derden een categorie IV-bescherming.&#13;
Indien na functieverandering dezelfde bewoners in het object wonen als vóór&#13;
de functieverandering, zullen zij er in beschermingsniveau niet op achteruit gaan. De&#13;
bescherming blijft immers gelijk. Indien er na functieverandering andere bewoners in&#13;
het object gaan wonen, hebben zij de aanwezigheid van een bepaalde stank(gevoeligheid)&#13;
kunnen meewegen in hun besluit zich daar te vestigen. Uit het feit dat de Afdeling&#13;
bestuursrechtspraak het niet beschermen van een afgesplitste, van functie veranderde&#13;
woning accepteert, blijkt dat het van tevoren kunnen meewegen dat een bepaalde&#13;
stank aanwezig is, voldoende kan zijn om een woning niet méér te beschermen dan&#13;
voorheen. Immers, in het geaccepteerde onderdeel wordt geen uitzondering gemaakt&#13;
voor de situatie dat na splitsing niet meer de voormalige agrariër, maar een derde de&#13;
woning bewoont. Ook dan wordt de woning niet beschermd tegen stank vanuit de&#13;
voormalige stallen.&#13;
Nu het hebben kunnen voorzien van een bepaalde stank in deze situatie wordt&#13;
geaccepteerd (de tweede vorm van functieverandering), is er geen reden dit niet te&#13;
accepteren voor zover het de stankgevoeligheid ten opzichte van bedrijven van derden&#13;
betreft (de eerste vorm van functieverandering).&#13;
Het zou dan ook een logisch vervolg zijn indien deze afgesplitste voormalige&#13;
bedrijfswoningen, maar ook andere van functie veranderde agrarische bedrijfswoningen,&#13;
ten opzichte van veehouderijen van derden niet extra zouden worden beschermd.&#13;
Met andere woorden: een agrarische bedrijfswoning die van functie verandert, zou&#13;
een categorie IV-bescherming dienen te behouden.&#13;
Een belangrijke vraag die tot slot nog moet worden beantwoord, is hoe lang een&#13;
dergelijke woning dezelfde bescherming als vóór de functieverandering dient te&#13;
behouden. In de uitspraak Wierden was er al achttien jaar sprake van een gewijzigde&#13;
situatie. Het lijkt reëel dat, zolang de omgeving van een van functie veranderde&#13;
woning agrarisch blijft, er geen reden is de woning méér te gaan beschermen. De&#13;
argumenten die ten tijde van de functieverandering aanwezig waren om de woning&#13;
geen grotere bescherming te geven, zullen dan immers nog steeds aanwezig zijn. Pas&#13;
als de omgeving zich ontwikkelt tot een meer niet-agrarische omgeving (woonfunctie)&#13;
of indien een gemeente het gebied voor een andere niet-agrarische functie wil&#13;
gaan gebruiken, kan er reden zijn een woning anders te gaan beschermen. 6. Conclusies&#13;
Onder ‘functieverandering’ wordt in de Richtlijn 1996 verstaan: het als gevolg van&#13;
bedrijfsbeëindiging vrijkomen van bedrijfscomplexen die een niet-agrarische functie,&#13;
vaak een woonfunctie, krijgen. De richtlijn gaat in op drie vormen van functieverandering.&#13;
Over één van deze aspecten, de bescherming van een afgesplitste bedrijfswoning&#13;
ten opzichte van de voormalige bedrijfsgebouwen, zijn recentelijk enkele uitspraken&#13;
verschenen. In deze uitspraken wordt geaccepteerd dat een voormalige bedrijfswoning&#13;
niet wordt beschermd tegen stankhinder vanuit de voormalige bedrijfsgebouwen.&#13;
Opvallend aan deze uitspraken is dat de acceptatie van dit onderdeel van de&#13;
richtlijn niet milieuhygiënisch wordt onderbouwd.&#13;
Verder lijken deze uitspraken te wijzen op een afwijking van eerdere jurisprudentie.&#13;
In oudere jurisprudentie van de Afdeling werd het feitelijk gebruik van het object&#13;
op het moment van besluitvorming bepalend geacht voor het beschermingsniveau.&#13;
Het verschijnsel ‘functieverandering’ werd in die oudere jurisprudentie wel geaccepteerd,&#13;
maar slechts heel terughoudend toegepast. Alleen indien het te beschermen&#13;
object na het indienen van een vergunningaanvraag van functie veranderde, mocht&#13;
worden afgeweken van het uitgangspunt dat het feitelijk gebruik op het moment van&#13;
besluitvorming bepalend is.&#13;
Een ander belangrijk onderdeel van functieverandering, te weten de bescherming&#13;
van voormalige agrarische bedrijfswoningen tegen geurhinder van omliggende bedrijven&#13;
(de eerste vorm van functieverandering), lijkt ook kans te maken door de Afdeling&#13;
bestuursrechtspraak te worden geaccepteerd. Beide functieveranderingssituaties&#13;
zijn in wezen aan elkaar gelijk. Het zou consequent zijn ze, wat betreft de stankgevoeligheid&#13;
na functieverandering, op een gelijke wijze te beoordelen.</content><legacyfootnotes>1. ABRvS 21 april 1998, E03.97.0115, AB 1998, 199.&#13;
2. ABRvS 29 april 1999, E03.98.0695, JM 1999/126, m.nt. Van Reeken.&#13;
3. JM 1999/136, m.nt. Van Reeken.&#13;
4. JM 1998/21, m.nt. Zigenhorn.&#13;
5. Paragraaf 8 Brochure veehouderij en hinderwet 1985.&#13;
6. ABRvS 12 oktober 1998, E03.96.1294, JM 1999/23, m.nt. Van Reeken. In die uitspraak betrof het een&#13;
feitelijke afstand van 20 meter. In de zaak Wierden bedroeg de afstand slechts 13 meter, hetgeen dan&#13;
toch ook milieuhygiënisch onaanvaardbaar zou moeten zijn.&#13;
7. Vz. ABRvS 14 juli 1998, F03.98.0224, JM 1999/22, m.nt. Van Reeken.&#13;
8. AGRvS 12 februari 1993, G05.91.1006, nieuwsbrief BABM, 1e kwartaal 1993, 93-13, en ABRvS&#13;
22 december 1994, G05.93.0191, Nieuwsbrief BABM, 4e kwartaal 1994, 94-44, AGRS 12 maart 1992,&#13;
G05.90.0690, nieuwsbrief BABM, 1e kwartaal 1992, 92-19: voormalig boer is burger.&#13;
9. AGRS 12 februari 1993, G05.91.1006, nieuwsbrief BABM, 1e kwartaal 1993, 93-13.&#13;
10. Zie overweging 2.2 van deze uitspraak.&#13;
</legacyfootnotes><footnotes><footnote/></footnotes><auteurs>mr. R.A.M. Kavsek</auteurs><published>1999-12-01 00:00:00</published><modified>1997-11-11 00:00:00</modified><editiondate>1999-12-01</editiondate><htmlpath>https://denhollander.info/artikel/5736</htmlpath></article>
</articles></edition>