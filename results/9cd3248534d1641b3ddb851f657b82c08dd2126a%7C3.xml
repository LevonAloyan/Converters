<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2013</searchword><id>10309</id><udhid>UDH:TvAR/10309</udhid><titel>Veranderende taxatiepraktijk</titel><searchwords><searchword>TvAR 1/2013</searchword><searchword>UDH:TvAR/10309</searchword></searchwords><attachments><attachment><name>TvAR2013_01_02_Veranderende.pdf</name><extention>pdf</extention><url>https://denhollander.info/download/8861/ci</url></attachment></attachments><inleiding>‘De grondkamer kan een onderzoek naar aanleiding van het bij haar ingediende verzoek gelasten.’ Zo luidt in alle eenvoud de eerste zin van artikel 23 Uitvoeringswet grondka­mers. Achter die bepaling ging in de afgelopen decennia een zeer omvangrijke taxatie­praktijk schuil. De omvang van die praktijk is, in verband met een gestage terugtred van de reguliere pacht, inmiddels sterk afgenomen. De taxaties van nu zijn echter duidelijk complexer van aard dan in vroeger jaren. En de samenleving stelt thans ook andere eisen aan onder meer het optreden van de taxateurs, aan de inhoud en motivering van het taxa­tierapport en aan de manier waarop de grondkamer de taxatie voor haar beslissing ge­bruikt.&#13;
</inleiding><content>Voor de toegenomen complexiteit van de herziening van pachtprijzen door de grondka­mer heb ik reeds eerder de aandacht gevraagd (Complexe pachtprijzen, Agr.r. 2012, p. 55 e.v.). Het valt zeer te hopen dat ‘onze Minister’ spoedig de durf zal opbrengen om te bre­ken met het eindeloze stapelen van pachtprijsnormen op pachtprijsnormen. Die stapeling leidt er nu toe dat in geval van een overeenkomst van vóór 31 oktober 1995 de taxateurs acht verschillende pachtprijsnormen achtereen dienen toe te passen (namelijk die van 1992, 1995, 1998, 2001, 2007, 2009, 2011 en 2012), welke normen deels verschillend van systematiek zijn. Daarbij wordt van hen verwacht dat zij voor zeven peilmomenten de vrije verkeerswaarde bij voortgezet agrarisch gebruik vaststellen (1995 en volgende). Elk jaar dat we op de oude voet voortgaan, wordt het nóg erger (sinds 2011 worden de pachtnormen jaarlijks herzien), dus de tijd dringt.&#13;
Gezag is steeds minder vanzelfsprekend, en moet dus in toenemende mate worden ver­diend. De tijd dat de deskundigen konden volstaan met het invullen van een waarde voor bijvoorbeeld de vrije verkeerswaarde op een formulier, is voorbij. Dat geldt althans in hoger beroep bij de Centrale Grondkamer, als appellant het dus niet eens is met de taxa­tie door de deskundige(n) van de grondkamer. Van de deskundigen mag worden verwacht dat zij zo nodig vergelijkingstransacties benoemen, en ook aangeven op welke manier zij die waarderen en waarom. Daarbij speelt ook een rol dat dit soort informatie tegenwoor­dig veel gemakkelijker toegankelijk is (kadastergegevens zijn via internet te raadplegen), waar men vroeger afhankelijk was van de persoonlijke wetenschap van lokale deskun­digen. Een en ander betekent uiteraard niet dat de intuïtie van de taxateurs in het geheel geen rol meer speelt. Wel zal de hedendaagse deskundige de kunst moeten verstaan om van zijn taxatie verantwoording af te leggen en zijn inschattingen zoveel als mogelijk te objectiveren.&#13;
U begrijpt dat de rapporten dikker worden. Maar het komt uiteraard vooral ook aan op de kwaliteit van het rapport. Daarvoor zijn uitstekende deskundigen nodig, met voldoen­de ervaring. Bij de Centrale Grondkamer is in dat verband een zorg dat het aantal taxaties zozeer is afgenomen, dat het inwerken van een nieuwe generatie van deskundigen een lastige opdracht is geworden.&#13;
De kwaliteit van het (uiteindelijke) rapport kan worden verbeterd door aan partijen de ge­legenheid te geven om eerst op een concept te reageren. Feitelijke onjuistheden kunnen zo worden hersteld en discussiepunten zo mogelijk verdiept. Het werken met een con­cept-rapport is in andere situaties (bijv. onteigening) al veel langer gebruikelijk. Bij de Centrale Grondkamer is deze werkwijze sinds een half jaar praktijk en de eerste ervarin­gen zijn gunstig. Niet alleen de kwaliteit van de rapportage gaat vooruit, het resultaat is ook dat partijen zich beter gehoord voelen, en wel reeds in de fase van de taxatie. Als het meezit kan dat ertoe leiden dat een beslissing van de Centrale Grondkamer niet meer no­dig is, evenmin als een daaraan voorafgaande mondelinge behandeling, omdat het ho­ger beroep wordt ingetrokken (of in plaats daarvan omdat partijen naar aanleiding van het rapport het over een pachtwijzigingsovereenkomst eens worden). Het zal intussen duide­lijk zijn dat de nieuwe werkwijze wel meer werk voor de deskundigen betekent, met de bijbehorende kosten. Ook bestaat het risico dat partijen hun standpunt blijven herhalen en zich ingraven in het eigen gelijk. Kwaliteit heeft onvermijdelijk een prijs.&#13;
Volgens de wet kunnen ook de leden van de grondkamer respectievelijk de Centrale Grondkamer met het onderzoek van de zaak worden belast. Vroeger was het vanzelfspre­kend dat die leden dan ook plaatsnamen in de zetel die over het verzoek beslist: wie kent de zaak beter dan het lid dat ter plaatse is wezen kijken? In de huidige tijd is vooral ook veel te zeggen voor een ander perspectief: wie kan met voldoende distantie de zaak beslissen? Bij de Centrale Grondkamer is het daarom al jarenlang praktijk dat leden die deelge­nomen hebben aan de taxatie, geen deel uitmaken van de combinatie die de zaak beslist. Is er voorafgaand een mondelinge behandeling, dan wordt een lid van de commissie van deskun­digen uitgenodigd om ter zitting vragen te beantwoorden en een toelichting op het rapport te geven. Partijen kunnen daar dan vervolgens ook hun zegje over doen. &#13;
Zo is in de afgelopen jaren de taxatiepraktijk in diverse opzichten van gedaante veranderd. Nieuwe tijden leveren nieuwe uitdagingen op. &#13;
­&#13;
</content><legacyfootnotes/><footnotes><footnote/></footnotes><auteurs>mr. W.L. Valk&#13;
</auteurs><published>2013-01-01 00:00:00</published><modified>2013-01-01 00:00:00</modified><editiondate>2013-01-01</editiondate><htmlpath>https://denhollander.info/artikel/10309</htmlpath></article>
</articles></edition>