<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2013</searchword><id>10617</id><udhid>UDH:TvAR/10617</udhid><titel>Rechtspraak 5728. Dubbelclaim grond (TvAR 2013/5728)</titel><searchwords><searchword>TvAR 6/2013</searchword><searchword>TvAR 2013/5728</searchword><searchword>UDH:TvAR/10617</searchword></searchwords><attachments><attachment><name>TvAR2013_06_09_5728.pdf</name><extention>pdf</extention><url>https://denhollander.info/download/7690/ci</url></attachment></attachments><inleiding>Toeslagrechten. Grond. &#13;
Voor de vraag of percelen tot het bedrijf van een landbou­wer behoren, is beslissend of de landbouwer over een ge­bruikstitel beschikt die hem de bevoegdheid verleent om de percelen met een zekere autonomie voor de uitoefening van de landbouwactiviteit te gebruiken én of de betreffende land­bouwer de percelen ook feitelijk daarvoor heeft gebruikt. Wanneer een oppervlakte gezamenlijk wordt gebruikt, wordt deze oppervlakte denkbeeldig over de betrokken landbou­wers verdeeld in verhouding tot de mate waarin zij deze op­pervlakte gebruiken, of tot hun recht om deze oppervlakte te gebruiken. &#13;
</inleiding><content>1. Het procesverloop &#13;
Bij besluit van 10 mei 2011 (het primaire besluit) heeft ver­weerder de hoogte van appellants bedrijfstoeslag 2010 vast­gesteld. &#13;
Bij besluit van 29 december 2011 (het bestreden besluit) heeft verweerder het hiertegen gericht bezwaar van appel­lant ongegrond verklaard. &#13;
Tegen dit besluit heeft appellant bij brief van 9 februari 2012 bij het College beroep ingesteld. &#13;
Verweerder heeft een verweerschrift ingediend en de ge­dingstukken ingezonden. &#13;
Appellant heeft een nader stuk ingediend. &#13;
Op 5 december 2012 heeft het onderzoek ter zitting plaats­gehad, waarbij verweerder zich heeft laten vertegenwoordi­gen door zijn gemachtigde. Appellant is met bericht niet ver­schenen. &#13;
2. De beoordeling van het geschil &#13;
2.1 Het bestreden besluit heeft betrekking op de vaststel­ling van appellants bedrijfstoeslag 2010. Verweerder heeft de percelen 4 en 10 (opgegeven als 1,04 respectievelijk 2,45 ha) niet als subsidiabele oppervlakte aangemerkt en op grond van artikel 58 van Verordening (EG) nr. 1122/2009 de wel geconstateerde oppervlakte van de overige percelen (voor zover hier van belang) verminderd met tweemaal de opgegeven oppervlakte van de percelen 4 en 10. Een over­eenkomstig aantal toeslagrechten heeft verweerder niet uit­betaald. Verweerder heeft daartoe het volgende overwogen. &#13;
Voor de percelen 4 en 10 is een dubbelclaim ingediend. Ap­pellant stelt dat hij voor de percelen over een gebruikersver­klaring beschikt, dat hij in 2010 mest op de percelen heeft uitgereden en dat hij er wat gras van heeft afgehaald, maar met betrekking tot deze activiteiten heeft appellant geen be­wijzen. Voorts lopen er volgens appellant altijd paarden van een manege op de percelen; alleen als er teveel gras is voor de paarden, kan appellant dat gebruiken. Gelet hierop is ver­weerder van mening dat appellant over onvoldoende auto­nomie beschikte bij de uitoefening van landbouwactiviteiten op die percelen. Deze percelen behoren derhalve niet tot ap­pellants bedrijf. Dat dit in 2009 wel het geval was, doet daar niet aan af, aldus verweerder. &#13;
In het verweerschrift heeft verweerder aanvullend het vol­gende opgemerkt. De percelen 4 en 10 waren opgegeven door zowel appellant als door de maatschap E. Gebleken is dat beiden over een gebruikersverklaring beschikten, zodat dit geen doorslaggevende factor kan zijn. Gelet op de ver­klaringen van beide landbouwers omtrent hun gebruik van de percelen meent verweerder dat appellants beheershande­lingen zo gering zijn in verhouding tot de beheershandelin­gen van andere partijen, dat deze niet zijn aan te merken als voldoende autonoom. Voorts dient voorkomen te worden dat meerdere landbouwers stellen dat de betrokken percelen tot hun bedrijf behoren (zoals blijkt uit het arrest van het Hof van Justitie van 14 oktober 2010, Landkreis Bad Dürkheim, C-61/09). Dat appellant de percelen al vijftien jaar op deze wijze gebruikt maakt dat niet anders. &#13;
2.2 Appellant is het niet eens met de afkeuring van de per­celen 4 en 10. In beroep heeft hij - samengevat - het volgen­de aangevoerd. &#13;
De percelen zijn vanaf 2010 in eigendom gekomen bij de heer C. De grond wordt verhuurd aan stichting ‘t Zoeker­veld. Tot 2010 was de grond in eigendom van de heer D, die de gronden verhuurde aan de maatschap E. Al deze tijd en ook in de vijftien jaren ervoor heeft appellant gebruik ge­maakt van de percelen voor zijn bedrijfsdoeleinden: hij kan er overtollige mest op uitrijden en er resterend gras van af­halen. Hiertoe heeft appellant een verklaring van de eigenaar van de grond. In 2009 was de grond eveneens zowel door appellant als door de huurder van de grond opgegeven. Toen is appellant in het gelijk gesteld. Appellant vindt het daarom onredelijk dat verweerder bewijsmiddelen omtrent het ge­bruik van hem verlangt, los van het feit dat deze bewijsmid­delen er simpelweg niet zijn. Bovendien is niet duidelijk op welke wettelijke grondslag verweerders stelling dat het ge­bruik als onvoldoende moet worden aangemerkt, berust. Ap­pellant betwist daarbij dat de maatschap E de in de gebrui­kersverklaring opgenomen werkzaamheden heeft verricht. &#13;
Subsidiair is appellant van mening dat geen sanctie opge­legd moet worden, maar dat moet worden volstaan met het niet meetellen van de percelen 4 en 10. &#13;
2.3 Partijen verschillen van mening over de vraag of de per­celen 4 en 10 op de peildatum 15 mei 2010 door appellant beheerd werden en daarmee tot appellants bedrijf behoor­den. Het College overweegt als volgt. &#13;
2.4 In navolging van het arrest van het Hof van Justitie van 14 oktober 2010 (C-61/09, Landkreis Bad Dürkheim) heeft het College in eerdere uitspraken (van 6 juli 2012, AWB 10/302 en van 18 oktober 2012, AWB 11/155; www.recht­spraak.nl, LJN: BX4913 en BY1553) geoordeeld dat voor de vraag of percelen tot het bedrijf van een landbouwer be­horen, beslissend is of de landbouwer over een gebruikstitel beschikt die hem de bevoegdheid verleent om de percelen met een zekere autonomie voor de uitoefening van zijn land­bouwactiviteiten te gebruiken, en of de landbouwer de per­celen ook feitelijk daarvoor heeft gebruikt. &#13;
Verder bepaalt artikel 34, vijfde lid, van Verordening (EG) nr. 1122/2009 dat, wanneer een oppervlakte gezamenlijk wordt gebruikt, deze oppervlakte denkbeeldig over de be­trokken landbouwers wordt verdeeld in verhouding tot de mate waarin zij deze oppervlakte gebruiken, of tot hun recht om deze oppervlakte te gebruiken. &#13;
2.5 Niet in geschil is dat zowel appellant als de maatschap E op de peildatum beschikte over een gebruikstitel - in de vorm van een gebruikersverklaring - voor het gebruiken van de percelen voor landbouwactiviteiten. Verweerder heeft er ter zitting op gewezen dat appellant enkel gras van de perce­len af mocht halen indien er gras over was. Voor zover ver­weerder hiermee wenst te betogen dat daarom niet gezegd kan worden dat appellant voldoende autonoom gebruik kon maken van de percelen, volgt het College hem daarin niet. Waar het om gaat is of appellant de percelen met een zekere mate van autonomie - dat wil zeggen onder uitoefening van een zekere beslissingsbevoegdheid - voor landbouwactivi­teiten kon gebruiken. Nu appellant zelf kon beslissen of hij het beschikbare gras op de percelen ten behoeve van voeder­winning wenste te benutten, genoot hij naar het oordeel van het College een voldoende mate van autonomie. &#13;
2.6 Vervolgens dient bezien te worden in hoeverre appellant enerzijds en de maatschap E anderzijds de percelen feitelijk voor landbouwactiviteiten hebben gebruikt. &#13;
Ten aanzien van het feitelijk gebruik van appellant gaat ver­weerder er - zo begrijpt het College uit het verweerschrift en het verhandelde ter zitting - inmiddels, overeenkomstig het­geen appellant daaromtrent heeft verklaard, van uit dat hij de percelen heeft gebruikt voor het uitrijden van overtollige mest en het maaien van resterend, niet door de paarden van de manege opgegeten gras. &#13;
Ten aanzien van het feitelijk gebruik van de maatschap E gaat verweerder er, overeenkomstig hetgeen de maatschap daaromtrent heeft verklaard, van uit dat zij op de percelen alle werkzaamheden heeft verricht die nodig zijn voor een goede ruwvoederwinning ten behoeve van haar melkveebe­drijf, waaronder “bemesten, maaien, schudden, wiersen enz. om tenslotte voor een goede oogst te zorgen”. &#13;
2.7.1 Verweerder - zo begrijpt het College - aanvaardt te­gen de achtergrond van de aldus omschreven activiteiten op zichzelf genomen wel dat appellant de percelen feitelijk voor landbouwactiviteiten heeft gebruikt, maar vindt dat ap­pellants beheershandelingen zo gering zijn in verhouding tot de beheershandelingen van de maatschap E dat om die re­den de percelen moeten worden toegewezen aan deze maat­schap. &#13;
2.7.2 Het College kan verweerder hierin niet volgen. Ver­weerder gaat er immers kennelijk van uit dat zowel de maat­schap E als appellant - zij het dan in mindere mate - de per­celen feitelijk voor landbouwactiviteiten heeft gebruikt. In een dergelijk geval is sprake van gezamenlijk gebruik in de zin van artikel 34, vijfde lid, van Verordening (EG) nr. 1122/2009 en dient de betrokken oppervlakte verdeeld te worden overeenkomstig deze bepaling. Verweerders sug­gestie ter zitting dat gezamenlijk gebruik in de hier bedoel­de zin veronderstelt dat onderling afgesproken of anderszins afgestemd gebruik - zoals bij de “common grounds” in bij­voorbeeld Ierland - aan de orde is, moet worden verworpen, nu daarvoor noch in de tekst van het artikellid noch anders­zins aanknopingspunten zijn aan te wijzen. &#13;
Verweerder beroept zich in dit verband tevergeefs op het bij randnummer 2.4 genoemde arrest van het Hof, waaruit ver­weerder afleidt dat de percelen op de peildatum 15 mei 2010 niet zowel tot het bedrijf van appellant als tot het bedrijf van de maatschap E kunnen behoren. Dit arrest heeft immers be­trekking op een zaak waarin artikel 34, vijfde lid, van Veror­dening (EG) nr. 1122/2009 geen deel uitmaakte van het toe­passelijke recht, en evenmin het daarmee overeenkomende artikel 8, tweede lid, van Verordening (EG) nr. 796/2004 zo­als gewijzigd bij Verordening (EG) nr. 972/2007, dat eerst van toepassing is op de steunaanvragen betreffende de ja­ren die ingaan op of na 1 januari 2008. 2.7.3 Het voorgaande brengt mee dat het bestreden besluit in zoverre is genomen in strijd met artikel 34, vijfde lid, van Verordening (EG) nr. 1122/2009. &#13;
2.7.4 Appellant heeft de stelling van verweerder betwist dat zijn feitelijk gebruik van de percelen geringer was dan dat van de maatschap. Gelet op de hierboven onder 2.6 weerge­geven activiteiten zoals zij door verweerder aan het bestre­den besluit ten grondslag zijn gelegd, valt naar het oordeel van het College de juistheid van die stelling inderdaad niet zonder meer in te zien. De maatschap heeft haar gebruik van de percelen weliswaar in uitgebreider bewoordingen om­schreven (“bemesten, maaien, schudden, wiersen enz. om tenslotte voor een goede oogst te zorgen”) dan appellant (“mest op de grond gebracht en wat gras van de grond ge­haald”), maar het College leidt uit dit verschil in woordge­bruik niet zonder meer een verschil in feitelijk gebruik af. In beide gevallen komt het erop neer dat mest is uitgereden en gras is gemaaid voor voederwinning. Het enkele feit dat ap­pellant - anders dan de maatschap - spreekt van “wat gras” is naar het oordeel van het College onvoldoende om aan te nemen dat de maatschap meer gras van de percelen heeft ge­haald. &#13;
Ook voor het overige bieden de gedingstukken onvoldoen­de aanknopingspunten die wat betreft de (relatieve) inten­siteit van het gebruik van appellant onderscheidenlijk de maatschap E een eenduidige conclusie toelaten. Zo heeft F, in een telefoongesprek van 8 december 2011 met een mede­werker van verweerder, opgemerkt dat appellant alleen door een loonwerker mest op de percelen heeft laten uitrijden en de percelen (voor het overige) niet daadwerkelijk in gebruik had; de maatschap E heeft volgens F de grond in 2010 wel in gebruik gehad en er niet alleen mest op afgezet. Even­wel is niet duidelijk - nu verweerder dit niet heeft onder­zocht - waar F deze wetenschap op baseert. Hetzelfde geldt voor de in de tegengestelde richting wijzende verklaring van G - neef van appellant - namens de stichting ‘t Zoekerveld, die appellant bij brief van 13 november 2012 heeft overge­legd. Daarin verklaart G dat hij de maatschap E nooit op het perceel heeft gezien en dat appellant “alle werkzaamheden” - waartoe hij kennelijk rekent het bemesten van de percelen en het maaien van resterend gras - heeft uitgevoerd. &#13;
2.7.5 Het voorgaande brengt het College tot de slotsom dat het bestreden besluit niet berust op een zorgvuldig onder­zoek naar de feiten en daarom tevens in strijd met artikel 3:2 van de Algemene wet bestuursrecht (Awb) is genomen. &#13;
2.8 Ingevolge artikel 19, zesde lid, van de Wet bestuurs­rechtspraak bedrijfsorganisatie kan het College het bestuurs­orgaan opdragen een gebrek in het bestreden besluit te her­stellen. Het College ziet in het belang bij een spoedige beëindiging van het geschil aanleiding verweerder op te dra­gen de hierboven onder 2.7.3 en 2.7.5 bedoelde gebreken in het bestreden besluit te herstellen. Hiertoe zal een termijn van tien weken worden gesteld. &#13;
Verweerder dient daartoe de percelen 4 en 5, op basis van een zorgvuldig feitenonderzoek, met inachtneming van ar­tikel 34, vijfde lid, van Verordening (EG) nr. 1122/2009 te verdelen over appellant en de maatschap E. In het kader van het feitenonderzoek dient verweerder in ieder geval nader te onderzoeken wat F en G exact menen te hebben waargeno­men en op welke tijdstippen. Indien voor het verrichten van de landbouwactiviteiten loonwerkers zijn ingeschakeld, is het voorts aangewezen dat verweerder de aard en omvang van deze activiteiten nader onderzoekt. &#13;
2.9 Nadat het besluit is hersteld of vervangen, zal op het be­roep tegen dat besluit worden beslist, waarbij ook de in het bovenstaande nog niet behandelde stellingen van appellant zullen worden beoordeeld. In de einduitspraak zal eveneens worden beslist over de proceskosten en vergoeding van het griffierecht. &#13;
3. De beslissing &#13;
Het College: &#13;
- draagt verweerder op om binnen tien weken na verzen­ding van deze uitspraak het bestreden besluit op basis van een deugdelijke feitelijke grondslag in overeenstemming te brengen met artikel 34, vijfde lid, van Verordening (EG) nr. 1122/2009, en dit besluit aan het College toe te zenden. &#13;
Noot &#13;
In deze zaak is sprake van een zogenoemde dubbelclaim van percelen landbouwgrond. Zowel appellant als ‘maatschap E’ (manegebedrijf) hebben in het kader van de Gecombineerde Data Inwinning 2010 de betreffende percelen bij de Dienst Regelingen opgegeven als landbouwgrond welke door hen wordt gebruikt. De percelen zijn door appellant opgegeven voor uitbetaling van toeslagrechten. &#13;
Over het fenomeen ‘dubbelclaim’ heeft het College van Be­roep voor het bedrijfsleven (hierna: CBB) reeds een aan­tal uitspraken gedaan. Het CBB heeft geoordeeld dat voor de vraag of percelen tot het bedrijf van een landbouwer be­horen, beslissend is of de landbouwer over een gebruikstitel beschikt die hem de bevoegdheid verleent om de percelen met een zekere autonomie voor de uitoefening van de land­bouwactiviteit te gebruiken én of de betreffende landbouwer de percelen ook feitelijk daarvoor heeft gebruikt (uitspraken van 6 juli 2012, AWB 10/302 en van 18 oktober 2012, AWB 11/155, LJN BX4913 en LJN BY1553). &#13;
In de onderhavige zaak beschikten zowel appellant als maat­schap E over een gebruikstitel in de vorm van een zoge­noemde gebruikersverklaring, verstrekt door de eigenaar van de percelen. Een gebruikersverklaring is, kort samenge­vat, een formulier waarop wordt aangegeven dat grond van de eigenaar in gebruik is bij de betreffende landbouwer (‘ge­bruiker’). De gebruikersverklaring is in het verleden door de overheid geïntroduceerd in het kader van het inmiddels vervallen mineralenaangiftesysteem (MINAS) dat gold van 1998 tot 2006 en was opgenomen in de Meststoffenwet. Als een grondgebruiker beschikte over een gebruikersverklaring mocht de gebruiker deze grond meetellen in zijn administra­tie voor de meststoffenwetgeving. De Meststoffenwet kent de gebruikersverklaring inmiddels niet meer, maar in de praktijk wordt het formulier nog regelmatig gebruikt. &#13;
De Staatssecretaris van Economische Zaken, verweerder, is in het kader van de onderhavige casus van oordeel dat ap­pellant niet voldoende autonoom gebruik kon maken van de percelen op basis van de gebruikersverklaring, omdat hij ‘slechts’ gras van de percelen af mocht halen indien er gras over was (na beweiding door paarden van maatschap E). Het CBB geeft hieromtrent aan dat het er om gaat of ap­pellant de percelen met een zekere mate van autonomie, dat wil zeggen onder uitoefening van een zekere beslissingsbe­voegdheid, voor landbouwactiviteiten kon gebruiken. Nu appellant zelf kon beslissen of hij het beschikbare gras op de percelen ten behoeve van voederwinning wenste te benutten, genoot hij naar het oordeel van het College een voldoende mate van autonomie. Appellant beschikte derhalve volgens het CBB over een gebruikstitel (eerste voorwaarde). &#13;
Vervolgens werd vastgesteld dat appellant de percelen ook feitelijk voor landbouwactiviteiten heeft gebruikt (tweede voorwaarde). Appellant heeft namelijk mest uitgereden op de percelen en gras gemaaid. Alle werkzaamheden zijn ver­richt die voor een goede ruwvoederwinning ten behoeve van het melkveebedrijf van appellant nodig zijn, aldus het CBB. &#13;
Verweerder was van oordeel dat de activiteiten van appellant zo gering waren in verhouding tot de beheershandelingen van maatschap E dat om die reden de percelen moesten wor­den toegewezen aan maatschap E. Het CBB is echter tot een ander oordeel gekomen. Er is volgens haar sprake van geza­menlijk gebruik in de zin van art. 34, vijfde lid van Verorde­ning (EG) nr. 1122/2009. De betrokken oppervlakte moet op basis van voornoemd artikel (denkbeeldig) verdeeld worden in verhouding tot de mate waarin appellant en maatschap E deze oppervlakte gebruikten of tot hun recht om deze opper­vlakte te gebruiken. Het verweer dat ‘gezamenlijk gebruik’ in de hier bedoelde zin veronderstelt dat onderling afgespro­ken of anderszins afgestemd gebruik aan de orde is, moet volgens het CBB worden verworpen. De tekst van het be­treffende artikel biedt daarvoor geen aanknopingspunten. &#13;
Het bestreden besluit is derhalve in strijd met art. 34, vijfde lid van Verordening (EG) nr. 1122/2009. &#13;
Het CBB concludeert tevens dat verweerder onvoldoende onderzoek heeft gedaan naar de feiten (intensiteit gebruik appellant) en het besluit daarom tevens in strijd is met art. 3:2 van de Algemene wet bestuursrecht is genomen. &#13;
Verweerder wordt opgedragen de gebreken in het besluit te herstellen. Nadat het besluit is hersteld of vervangen, zal het CBB beslissen op het beroep. &#13;
Art. 34, vijfde lid van Verordening (EG) nr. 1122/2009 is binnen Nederland nog nooit toegepast; een perceel land­bouwgrond kan volgens de Dienst Regelingen van het mi­nisterie van Economische Zaken slechts bij één bedrijf in gebruik zijn en als zodanig worden opgegeven voor registra­tie in de Basisregistratie Percelen (hierna: BRP). &#13;
Zoals reeds vermeld, was in deze zaak sprake van twee be­drijven die beschikten over een gebruikstitel ten aanzien van dezelfde percelen landbouwgrond. Naar ik heb begrepen is volgens het ministerie sprake van een zeer bijzondere situa­tie. Het is echter de vraag of dit inderdaad het geval is. Het is immers niet ondenkbaar dat een eigenaar van een perceel landbouwgrond een gebruikstitel aan een derde verschaft en er sprake is van gezamenlijk gebruik door de eigenaar en de betreffende derde in de zin van voornoemd artikel van Ver­ordening (EG) nr. 1122/2009. &#13;
Niet duidelijk is op welke wijze alsdan de fictieve verdeling van de landbouwgrond moet plaatsvinden. Hoe moet de in­tensiteit van het gebruik (of het recht daartoe) vastgesteld worden? Verweerder moet in de onderhavige zaak de fic­tieve verdeling gaan toepassen. De beslissing op het beroep door het CBB zal wellicht meer duidelijkheid omtrent dit vraagstuk gaan verschaffen. &#13;
Het is dan ook niet ondenkbaar dat landbouwers in het kader van toekomstige opgaven een verdeling in de zin van art. 34, vijfde lid van voornoemde verordening willen opgeven; de huidige BRP biedt daarvoor, voor zover mij bekend, echter geen mogelijkheden. &#13;
Vervolgens is het de vraag of een dergelijke verdeling gevol­gen heeft voor bijvoorbeeld de meststoffenwetgeving (ge­bruiksnormen, derogatie etcetera). Genoemde verordening heeft geen betrekking op de meststoffenwetgeving, maar de registratie in de registers van de Dienst Regelingen van het ministerie van Economische Zaken, waaronder de BRP, speelt voor zowel de bedrijfstoeslagregeling als de meststof­fenwet een belangrijke rol. &#13;
Het lijkt er dan ook op dat deze uitspraak voor zowel land­bouwers als overheid grote gevolgen kan hebben. &#13;
H.A. Verbakel-Van Bommel &#13;
&#13;
&#13;
</content><legacyfootnotes/><footnotes><footnote/></footnotes><auteurs>mr. S.C. Stuldreher</auteurs><published>2013-06-01 00:00:00</published><modified>2013-06-01 00:00:00</modified><editiondate>2013-06-01</editiondate><htmlpath>https://denhollander.info/artikel/10617</htmlpath></article>
</articles></edition>