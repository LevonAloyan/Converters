<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2004</searchword><id>3648</id><udhid>UDH:TvAR/3648</udhid><titel>Van Velzen / Boers (TvAR 2004/5240)</titel><searchwords><searchword>TvAR 9/2004</searchword><searchword>TvAR 2004/5240</searchword><searchword>UDH:TvAR/3648</searchword></searchwords><attachments><attachment><name>2004_nr 9_Rechtspraak_5240.pdf</name><extention>pdf</extention><url>https://denhollander.info/download/3645/ci</url></attachment></attachments><inleiding>[Pachtwet art. 1]&#13;
&#13;
Stelplicht en bewijslast van het bestaan van&#13;
een pachtovereenkomst rusten in beginsel&#13;
op degene die zich op die overeenkomst&#13;
beroept. Akte van “huurovereenkomst”&#13;
bepaalt dat huurder verplicht is object te&#13;
gebruiken uitsluitend voor minicamping.&#13;
Daarin ligt aanwijzing dat niet voor landbouwkundig&#13;
doel in gebruik is gegeven.&#13;
Latere vervanging van “uitsluitend” door&#13;
“voornamelijk” geeft, mede gelet op&#13;
correspondentie, geen aanleiding tot ander&#13;
oordeel. Gebruiker heeft onvoldoende&#13;
onderbouwd gesteld dat partijen er desondanks&#13;
wèl van zijn uitgegaan dat object&#13;
mede voor landbouwkundige doeleinden&#13;
zou worden gebruikt. Eventueel feitelijk&#13;
gebruik voor de landbouw betekent nog&#13;
niet dat dit als overeengekomen hoeft te&#13;
gelden. Al met al is stelling dat (mede)&#13;
landbouwkundig gebruik is beoogd,&#13;
onvoldoende onderbouwd.</inleiding><content>ARREST IN DE ZAAK VAN:&#13;
Arnoldus Maria Petrus van Velzen, wonende&#13;
te Middelburg,&#13;
appellant,&#13;
procureur: mr. J.M.J. Huver,&#13;
tegen&#13;
Roelof Petrus Josephus Boers, wonende te&#13;
Biggekerke,&#13;
geïntimeerde,&#13;
procureur: mr. W.M.J.M. Heijltjes.&#13;
1 De procedure in eerste aanleg&#13;
De pachtkamer van de sector kanton van de&#13;
rechtbank te Middelburg heeft op 25 januari&#13;
2002 een vonnis gewezen tussen appellant&#13;
(verder te noemen: Van Velzen) als gedaagde&#13;
en geïntimeerde (verder te noemen: Boers) als&#13;
eiser. Van dat vonnis is een afschrift aan dit&#13;
arrest gehecht. Naar dat vonnis wordt verwezen&#13;
voor de procesgang in eerste aanleg, de in&#13;
die instantie genomen beslissing en de gronden&#13;
daarvoor.&#13;
2 De procedure in hoger beroep&#13;
2.1 Bij exploot van 25 februari 2002 is Van&#13;
Velzen in hoger beroep gekomen van genoemd&#13;
vonnis met dagvaarding van Boers voor dit&#13;
hof.&#13;
2.2 Bij memorie van grieven heeft Van Velzen&#13;
tegen het vonnis zes grieven aangevoerd en&#13;
toegelicht, heeft hij bewijs aangeboden en&#13;
heeft hij geconcludeerd dat het hof bij arrest&#13;
uitvoerbaar bij voorraad het vonnis zal vernietigen&#13;
en Boers in het gevorderde alsnog&#13;
niet-ontvankelijk zal verklaren, althans Boers&#13;
het gevorderde alsnog zal ontzeggen met veroordeling&#13;
van Boers in de kosten van beide&#13;
(het hof leest:) instanties.&#13;
2.3 Boers heeft bij memorie van antwoord&#13;
onder overlegging van twee nieuwe producties&#13;
verweer gevoerd en geconcludeerd tot&#13;
bevestiging van het vonnis waarvan beroep&#13;
met veroordeling van Van Velzen in de kosten&#13;
van het hoger beroep.&#13;
2.4 Hierna hebben partijen aan het hof arrest&#13;
gevraagd.&#13;
3 De grieven&#13;
Deze luiden:&#13;
I. Ten onrechte heeft de pachtkamer beslist en&#13;
overwogen in r.o. 5.2: “partijen zijn het erover&#13;
eens dat het exploiteren van de minicamping&#13;
een nevenactiviteit is en dat daarvoor alleen&#13;
dan een vergunning wordt verleend indien&#13;
deze activiteit wordt uitgeoefend in het kader&#13;
van de exploitatie van een agrarisch bedrijf.”&#13;
II. Ten onrechte heeft de pachtkamer beslist&#13;
en overwogen in r.o. 5.3 dat “uit het feit dat&#13;
de exploitatie van een minicamping een&#13;
nevenactiviteit is van een agrarisch bedrijf,&#13;
leidt de Pachtkamer af dat Boers ook vanaf&#13;
1990 een overwegend agrarisch bedrijf is blijven&#13;
exploiteren.”&#13;
III. Ten onrechte is door de pachtkamer&#13;
beslist en overwogen in paragraaf 5.4 dat “nu&#13;
Boers die onroerende zaken na aankoop op&#13;
dezelfde wijze is blijven gebruiken, is ook het&#13;
overwegend agrarisch karakter van dat gebruik&#13;
blijven bestaan. Niet van belang is of Boers&#13;
zijn inkomsten hoofdzakelijk verkrijgt uit&#13;
andere bron(nen) dan uit landbouw zodat hij&#13;
wellicht als een zogenaamde hobby-boer kan&#13;
worden aangemerkt.”&#13;
IV. Ten onrechte heeft de pachtkamer beslist&#13;
en overwogen in paragraaf 5.5: “hieraan doet&#13;
niet af dat partijen ervoor hebben gekozen om&#13;
dat gebruik en de tegenprestatie daarvoor te&#13;
splitsen in een huur- en een pachtgedeelte. Uit&#13;
de geciteerde eerste alinea van de koopovereenkomst&#13;
blijkt dat het gehuurde niet uitsluitend&#13;
was bestemd voor de exploitatie van de&#13;
minicamping en uit de beschikking van de&#13;
Grondkamer blijkt dat Boers een deel van het&#13;
gehuurde daadwerkelijk gebruikt voor een&#13;
landbouwkundig doel, namelijk het weiden&#13;
van tenminste “een enkel dier”. Voorts blijkt&#13;
uit de geciteerde tweede en vierde alinea dat&#13;
de totale tegenprestatie onder alle omstandigheden&#13;
is bepaald op 10% van de koopsom;&#13;
hieruit kan worden afgeleid dat voor Van Velzen&#13;
van doorslaggevende betekenis was dat&#13;
zijn investering een rendement van 10% zou&#13;
opbrengen en dat de splitsing in een huur- en&#13;
een pachtgedeelte van ondergeschikt belang&#13;
was.”&#13;
V. Ten onrechte heeft de pachtkamer beslist en&#13;
overwogen in r.o. 6: “de slotsom is dan ook&#13;
dat de door partijen onder benaming huur-&#13;
overeenkomst aangegane overeenkomst wordt&#13;
aangemerkt als een pachtovereenkomst.”&#13;
VI. Ten onrechte heeft de pachtkamer beslist&#13;
en overwogen in r.o. 6: “de vordering van&#13;
Boers zal worden toegewezen met veroordeling&#13;
van Van Velzen als de partij die in het&#13;
ongelijk wordt gesteld in de proceskosten.”&#13;
4 De vaststaande feiten&#13;
4.1 Tussen partijen staat op grond van hetgeen&#13;
de pachtkamer in eerste aanleg heeft vastgesteld&#13;
zonder dat daartegen grieven zijn gericht&#13;
of bezwaren zijn geuit, op grond van hetgeen&#13;
overigens van de ene zijde is gesteld en van de&#13;
andere zijde is erkend dan wel niet of onvoldoende&#13;
is betwist alsmede op grond van de in&#13;
zoverre niet betwiste inhoud van overgelegde&#13;
stukken, het navolgende vast.&#13;
4.2 Boers heeft vanaf 1983 een agrarisch bedrijf&#13;
geëxploiteerd. De tot dit bedrijf behorende&#13;
onroerende zaken waren de bedrijfsgebouwen&#13;
(woning en veestal) en grond (weiland), aan&#13;
de Valkenisseweg 52 te Biggekerke op een&#13;
aaneengesloten perceel van circa 3,5 ha. Tot&#13;
1990 hield Boers uitsluitend slachtvee; in 1990&#13;
heeft hij zijn activiteiten uitgebreid en heeft&#13;
hij van het weiland een gedeelte ter grootte&#13;
van circa 6.000 m2 in gebruik genomen als&#13;
minicamping.&#13;
4.3 Het totale perceel van circa 3,5 ha wordt&#13;
gevormd door de percelen kadastraal bekend&#13;
als gemeente Valkenisse, sectie G, nrs. 849,&#13;
890 en 891, groot respectievelijk circa 38 are,&#13;
circa 2.10.00 ha en circa 95 are. De gebouwen&#13;
staan op het perceel G 849, de minicamping is&#13;
gesitueerd op de percelen G 849 (gedeeltelijk)&#13;
en G 891 (gedeeltelijk), het perceel G 891 is&#13;
voor het overige deel weiland en perceel G 890&#13;
is volledig weiland.&#13;
4.4 In 1996 is Boers in financiële problemen&#13;
gekomen naar aanleiding waarvan de bank&#13;
beslag heeft gelegd op de hiervoor genoemde&#13;
aan hem in eigendom toebehorende onroerende&#13;
zaken tot verhaal van een rekening-courantvordering.&#13;
Voorts heeft de bank wegens&#13;
die beslaglegging de hypothecaire geldlening&#13;
opgezegd.&#13;
4.5 Ter voorkoming van verkoop door de bank&#13;
heeft Boers bij mondelinge overeenkomst van&#13;
4 maart 1996 de onroerende zaken verkocht aan&#13;
Van Velzen voor een bedrag van ƒ 325.000,–.&#13;
Uit de vervolgens opgestelde koopakte blijkt&#13;
onder meer dat die overeenkomst is aangegaan&#13;
onder de ontbindende voorwaarde dat niet&#13;
uiterlijk op de dag van ondertekening ervan&#13;
een huur- en een pachtovereenkomst tussen&#13;
partijen is ondertekend waarbij de verkochte&#13;
onroerende zaken door (bedoeld is) Boers van&#13;
Van Velzen zullen worden gehuurd respectievelijk&#13;
gepacht. Voorts is in die schriftelijke&#13;
koopovereenkomst bepaald dat de door partijen&#13;
ondertekende huur- en pachtovereenkomst&#13;
aan de koopovereenkomst zijn gehecht&#13;
en daarvan onlosmakelijk deel uitmaakt.&#13;
4.6 Bij notariële akte, verleden op 1 mei 1996&#13;
en ingeschreven in de openbare registers op&#13;
2 mei 1996 en waarin onder meer is bepaald&#13;
dat alle ontbindende voorwaarden zijn uitgewerkt,&#13;
zijn de verkochte onroerende zaken&#13;
door Boers aan Van Velzen geleverd.&#13;
4.7 Boers heeft van Van Velzen gepacht het&#13;
perceel weiland, kadastraal bekend gemeente&#13;
Valkenisse, sectie G, nr. 890, groot 2.10.55 ha.&#13;
Deze pachtovereenkomst is door de grondkamer&#13;
goedgekeurd. Bij memorie van antwoord&#13;
is een pachtakte van februari 1996 overgelegd,&#13;
welke op genoemd perceel weiland betrekking&#13;
heeft en blijkens daarop geplaatste stempels&#13;
op 18 maart 1996 bij de grondkamer voor&#13;
Zeeland is ingekomen en op 19 april 1998&#13;
door die grondkamer is goedgekeurd.&#13;
4.8 In een – eveneens schriftelijk aangegane –&#13;
huurovereenkomst, gedateerd maart 1996, is&#13;
onder meer bepaald dat:&#13;
– (art. 1.1) Boers daarbij van Van Velzen heeft&#13;
gehuurd: “de bedrijfsruimte, bestaande uit een&#13;
huis, schuur, bouwland en erf, gelegen aan de&#13;
Valkenisseweg nummer 52 te 4373 RW Biggekerke,&#13;
kadastrale aanduiding Valkenisse G 849,&#13;
groot 38 are, 30 centiare en het perceel weiland,&#13;
gelegen in Biggekerke aan de Valkenisseweg,&#13;
groot 94 are, 45 centiare, kadastrale aanduiding&#13;
Valkenisse G 981”;&#13;
– (art. 1.2) Boers verplicht is het gehuurde uitsluitend&#13;
te gebruiken voor de uitoefening van&#13;
het bedrijf van minicamping en het gehuurde&#13;
daartoe ingericht en voorzover noodzakelijk&#13;
voor het publiek geopend te houden;&#13;
– (art. 2.1) de huurovereenkomst is aangegaan&#13;
voor de duur van 5 jaren, ingaande op 15 maart&#13;
1996, dat deze vanaf 15 maart 2001 wordt verlengd&#13;
met 5 jaren tenzij deze is opgezegd en&#13;
dat deze vanaf 15 maart 2006 wordt verlengd&#13;
voor onbepaalde tijd tenzij deze is opgezegd;&#13;
– (art. 3.1) de aanvangshuurprijs ƒ 33.000,–&#13;
per jaar bedraagt.&#13;
4.9 Bij brief van 26 april 1996 (produktie bij&#13;
conclusie van antwoord) heeft de toenmalige&#13;
advocaat van Boers mr. Platteeuw de door&#13;
partijen getekende koop-, huur- en pachtovereenkomsten&#13;
aan AW Beheer BV ter attentie&#13;
van Van Velzen doen toekomen.&#13;
Voorts bevat die brief de volgende passages:&#13;
– (eerste alinea): “Ten aanzien van de ondertekende&#13;
huurovereenkomst is tussen partijen&#13;
nog overeengekomen dat in artikel 1.2 het&#13;
woord ‘uitsluitend’ dient te worden gelezen&#13;
als ‘voornamelijk’.”;&#13;
– (tweede alinea): “Kern van de transactie tussen&#13;
partijen is dat u de onroerende zaken (...)&#13;
aankoopt voor een bedrag groot ƒ 325.000,–&#13;
(...) waarna u vervolgens deze onroerende&#13;
zaken wederom terug verkoopt/verpacht&#13;
tegen een jaarlijkse prijs van 10% van de&#13;
koopsom (...). Derhalve wordt uitgekomen op&#13;
een jaarlijkse huur/pachtsom van ƒ 35.000,–.”;&#13;
– (vierde alinea): “Mochten zich op enig later&#13;
tijdstip als gevolg van wettelijke bepalingen&#13;
verschuivingen voordoen van onroerende&#13;
zaken, welke vallen onder de huur/pachtovereenkomst,&#13;
dan dient het jaarlijkse totale&#13;
bedrag (...) steeds te worden vastgesteld op&#13;
(...) 10% van de totale koopsom (...) zijnde&#13;
derhalve ƒ 35.000,– (...).”&#13;
4.10 Bij brief van 3 mei 1996 (eveneens productie&#13;
bij conclusie van antwoord) heeft mr.&#13;
Platteeuw aan Boers geschreven: “Bijgaand&#13;
treft u nog aan een kopie van de brief welke ik&#13;
verzonden heb aan de heer Van Velzen. De&#13;
inhoud daarvan spreekt mijns inziens voor&#13;
zich. Ten aanzien van de huurovereenkomst&#13;
merk ik nog op dat uitdrukkelijk tussen partijen&#13;
voor de onderhavige constructie is gekozen.&#13;
Een deel van het perceel is verpacht, een&#13;
deel van het perceel is verhuurd. Ten aanzien&#13;
van het verhuurde gedeelte is in de huurovereenkomst&#13;
opgenomen dat het verhuurde gedeelte&#13;
voor het overgrote deel bestemd dient&#13;
te worden voor het gebruik als minicamping&#13;
en niet voor uitoefening van de landbouw/&#13;
veehouderij. (...)”&#13;
4.11 Van Velzen heeft de huurovereenkomst&#13;
op 20 januari 2000 per 14 maart 2001 opgezegd.&#13;
4.12 Bij op 7 maart 2001 bij de grondkamer&#13;
Zuidwest ingekomen verzoek heeft de toenmalige&#13;
gemachtigde van Boers (mr. Bode-&#13;
’t Hart) verzocht de als pachtovereenkomst&#13;
aan te merken huurovereenkomst goed te&#13;
keuren en tevens verzocht de pachtprijs vast&#13;
te stellen. Nadat de gemachtigde van Van Velzen&#13;
daartegen een verweerschrift had ingediend&#13;
en na mondelinge behandeling van het&#13;
verzoek, heeft de grondkamer bij beschikking&#13;
van 8 juni 2001, kennelijk aan partijen verzonden&#13;
op 26 juni 2001, het verzoek niet-ontvankelijk&#13;
verklaard. De grondkamer heeft daarbij&#13;
– samengevat – overwogen dat het uitoefenen&#13;
van het bedrijf van minicamping niet kan&#13;
worden aangemerkt als zijnde het uitoefenen&#13;
van de landbouw als bedoeld in art. 1 lid 1 sub&#13;
d van de Pachtwet, dat het feit dat dezelfde&#13;
partijen daarnaast ook nog een pachtovereenkomst&#13;
hebben gesloten betreffende circa 2 ha&#13;
grasland niet betekent dat de ingezonden&#13;
overeenkomst ook dient te worden aangemerkt&#13;
als een pachtovereenkomst en dat hieraan niet&#13;
afdoet dat Boers op het kleine perceel, dat in&#13;
de huurovereenkomst is vermeld en dat grenst&#13;
aan het verpachte land, een enkel dier laat&#13;
lopen. De grondkamer heeft voorts nog opgemerkt&#13;
dat een definitief antwoord op de vraag&#13;
of sprake is van een pachtovereenkomst uitsluitend&#13;
door de bevoegde pachtrechter kan&#13;
worden gegeven.&#13;
4.13 Tegen de beschikking van de grondkamer&#13;
is geen beroep ingesteld.&#13;
5 Beoordeling van het geschil in&#13;
hoger beroep&#13;
5.1 De pachtkamer in eerste aanleg heeft de&#13;
door Boers opgeworpen vraag, of de onder&#13;
4.8 bedoelde “huurovereenkomst” dient te&#13;
worden aangemerkt als een pachtovereenkomst,&#13;
bevestigend beantwoord. De grieven&#13;
stellen dit oordeel ter discussie.&#13;
5.2 Ingevolge art. 1, lid 1 onder “d” van de&#13;
Pachtwet is sprake van een pachtovereenkomst&#13;
indien een hoeve of los land in gebruik&#13;
wordt gegeven ter uitoefening van de landbouw.&#13;
In het onderhavige geval verschillen&#13;
partijen van mening over de vraag, of in het&#13;
kader van de “huurovereenkomst” grond en&#13;
gebouwen voor landbouwkundige doeleinden&#13;
in gebruik zijn gegeven. Van een zodanig in&#13;
gebruik geven zal sprake zijn indien gebruik&#13;
voor landbouwkundige doeleinden tussen&#13;
partijen is overeengekomen. De beoordeling&#13;
concentreert zich derhalve vooral op de vraag,&#13;
welk gebruik partijen hebben afgesproken.&#13;
Stelplicht en bewijslast rusten in beginsel op&#13;
Boers, nu hij zich heeft beroepen op een&#13;
pachtovereenkomst en hij een pachtovereenkomst&#13;
aan zijn vordering ten grondslag heeft&#13;
gelegd.&#13;
5.3 De onder 4.8 bedoelde akte, die door&#13;
beide partijen is ondertekend, bepaalt dat de&#13;
huurder verplicht is het huurobject “uitsluitend&#13;
te gebruiken voor de uitoefening van het&#13;
bedrijf van minicamping en het huurobject&#13;
daartoe ingericht en voorzover noodzakelijk&#13;
voor het publiek geopend te houden.” Deze&#13;
bewoordingen geven een sterke aanwijzing,&#13;
dat partijen een niet-landbouwkundig gebruik&#13;
voor ogen heeft gestaan. De vervanging van&#13;
het woord “uitsluitend” door “voornamelijk”&#13;
– blijkens de onder 4.9 bedoelde brief van mr.&#13;
Platteeuw aan Van Velzen – geeft, mede gelet&#13;
op de onder 4.10 bedoelde brief van mr. Platteeuw&#13;
aan Boers, onvoldoende aanleiding&#13;
voor de veronderstelling dat partijen hun&#13;
overeenkomst hebben gewijzigd in die zin dat&#13;
mede landbouwkundig gebruik werd overeengekomen.&#13;
De “huurovereenkomst” bevat&#13;
verder geen bepalingen die erop wijzen dat&#13;
het object mede voor agrarisch gebruik is&#13;
afgestaan. De vermelding in de aanhef van de&#13;
overeenkomst van Boers als “veehouder en&#13;
campinghouder” geeft geen voldoende aanwijzing&#13;
voor het tegendeel, mede omdat door&#13;
Van Velzen tevens land voor de veehouderij&#13;
aan Boers is verpacht. Datzelfde geldt voor de&#13;
bij het verlenen van een vergunning voor de&#13;
minicamping (kennelijk in 1990) geldende&#13;
voorwaarde, dat een agrarisch bedrijf werd&#13;
geëxploiteerd (indien al bij Van Velzen bekend).&#13;
5.4 Het hof leest in stellingen van Boers niet&#13;
een voldoende onderbouwd standpunt dat&#13;
partijen er – anders dan de tekst van hun&#13;
schriftelijke overeenkomst suggereert – over&#13;
en weer van zijn uitgegaan dat het object van&#13;
de “huurovereenkomst” wèl (mede) voor&#13;
landbouwkundige doeleinden zou worden&#13;
gebruikt. Het enkele feit dat Boers het object&#13;
– wellicht – feitelijk mede voor veehouderijdoeleinden&#13;
heeft gebruikt betekent nog niet&#13;
dat Van Velzen hiermee heeft ingestemd en&#13;
dus niet dat dit gebruik als overeengekomen&#13;
heeft te gelden. Boers heeft evenmin gesteld&#13;
dat Van Velzen het van de tekst van de overeenkomst&#13;
afwijkende gebruik heeft geconstateerd&#13;
en bij Boers het gerechtvaardigde vertrouwen&#13;
heeft gewekt dat met dit gebruik&#13;
(alsnog) werd ingestemd. Voorts heeft Boers&#13;
bijvoorbeeld niet gesteld dat het voor partijen&#13;
over en weer duidelijk had moeten zijn dat&#13;
het vee ’s winters in de gehuurde gebouwen&#13;
zou worden gestald. Evenmin heeft hij iets&#13;
gesteld over de aard en omvang van zijn veestapel&#13;
ten tijde van het sluiten van de overeenkomst&#13;
ter onderbouwing van een stelling dat&#13;
de noodzaak van het gebruik van het gehuurde&#13;
mede voor agrarische doeleinden destijds&#13;
voor Van Velzen duidelijk had moeten zijn.&#13;
Al met al ontbreekt een voldoende onderbouwde&#13;
stelling dat (mede) landbouwkundig&#13;
gebruik van het gehuurde is overeengekomen,&#13;
zodat reeds om deze reden voor een nader&#13;
onderzoek op dit punt geen sprake kan zijn.&#13;
Daar komt nog bij, dat Boers in deze procedure&#13;
geen bewijsaanbod heeft gedaan.&#13;
5.5 Boers heeft gesteld dat hij ten tijde van het&#13;
sluiten van de huurovereenkomst met de rug&#13;
tegen de muur stond, maar hij heeft geen&#13;
beroep gedaan op de vernietigbaarheid van die&#13;
overeenkomst wegens enig wilsgebrek. Het&#13;
hof leest in zijn standpunt evenmin, dat zijn&#13;
aanvaarding van het huurcontract niet in&#13;
overeenstemming is geweest met zijn wil.&#13;
5.6 Uit hetgeen hierboven is overwogen volgt&#13;
dat de grieven, wat er zij van iedere grief&#13;
afzonderlijk, naar hun gezamenlijke strekking&#13;
doel treffen. Het vonnis waarvan beroep zal&#13;
worden vernietigd en de vordering van Boers&#13;
zal alsnog worden afgewezen. Hij zal bovendien&#13;
worden veroordeeld in de kosten van&#13;
beide instanties.&#13;
6 De beslissing&#13;
Het hof, rechtdoende in hoger beroep,&#13;
vernietigt het tussen partijen gewezen vonnis&#13;
van de pachtkamer van de sector kanton van&#13;
de rechtbank te Middelburg van 25 januari&#13;
2002, en, opnieuw rechtdoende:&#13;
wijst de vordering van Boers alsnog af;&#13;
veroordeelt Boers in de kosten van de procedure&#13;
in beide instanties, aan de zijde van Van&#13;
Velzen begroot op nihil wegens griffierecht en&#13;
€ 540,– wegens salaris gemachtigde voor de&#13;
procedure in eerste aanleg en op € 77,56&#13;
wegens kosten exploot, € 193,– wegens griffierecht&#13;
en € 771,– wegens salaris voor de&#13;
procedure in hoger beroep tot op heden</content><legacyfootnotes/><footnotes><footnote/></footnotes><auteurs/><published>2004-09-01 00:00:00</published><modified>2004-09-01 00:00:00</modified><editiondate>2004-09-01</editiondate><htmlpath>https://denhollander.info/artikel/3648</htmlpath></article>
</articles></edition>