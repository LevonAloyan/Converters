<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1986</searchword><id>6372</id><udhid>UDH:TvAR/6372</udhid><titel>België en Nederland vergelijken hun superheffing</titel><searchwords><searchword>TvAR 12/1986</searchword><searchword>UDH:TvAR/6372</searchword></searchwords><attachments><attachment><name>1986_nr 12_Artikel_Lopes.pdf</name><extention>pdf</extention><url>https://denhollander.info/download/6154/ci</url></attachment></attachments><inleiding>De Belgische gemeente Houthalen ontleent ongetwijfeld nationale bekendheid aan&#13;
een veelzijdig complex in het buitengebied. Te midden van de natuur, recreatieve en&#13;
restauratieve voorzieningen vergaderden op 25 oktober 1985 ongeveer twintig Belgen&#13;
en iets meer Nederlanders in een nauwelijks toereikende ruimte. De onderlinge&#13;
Nederlandse en de bilaterale contacten konden echter worden versterkt dan wel gevestigd&#13;
in een zee van ruimte.&#13;
De Nederlandse preadviseur, mr M. J. Kuiper, had zich reeds in Europees verband&#13;
(Tenerife, september 1985) met produktiebeperking beziggehouden (zie Agrarisch&#13;
Recht blz. 532), nu had mr P. Ritsema daar een beschouwing over het karakter van&#13;
het recht een hoeveelheid melk heffingvrij te leveren, aan toegevoegd. Eerst volgt&#13;
nu een samenvatting van het Belgische preadvies, van de hand van mr R. Gotzen.</inleiding><content>HET BELGISCHE PREADVIES&#13;
De Raad van Europese ministers van landbouw heeft op 31 maart 1984 besloten een&#13;
systeem ter beperking van de melkproduktie uit te werken met een looptijd van vijf&#13;
jaar. De toepassing in België is geregeld door het KB van 29 juni 1984 en het ministerieel&#13;
besluit van 13 september 1984. De werking werd tot één jaar beperkt teneinde&#13;
een maximum aan bijzondere gevallen te kunnen regelen.&#13;
Voor vrijwillige stopzettingen van melkproduktie werden premies in het vooruitzicht&#13;
gesteld.&#13;
De beperking van de melkproduktie&#13;
België werkt met individuele quota per bedrijf, waarbij het land als één streek wordt&#13;
beschouwd (EG-verordening 804/68, art. 5 quater, systeem A).&#13;
De referentiehoeveelheid per producent is gelijk aan de geleverde hoeveelheid&#13;
melk in 1983, min 5°7o; echter min 3% voor de producenten die minder dan 60 000&#13;
liter geleverd hebben en minder dan tien ha equivalent niet-voedergewassen hebben&#13;
geëxploiteerd. Voor de rechtstreekse verkopen aan de consument geldt voor alle producenten&#13;
de hoeveelheid in 1981, plus 1%.&#13;
Vijf categorieën landbouwers hebben recht op een aanvullend quotum, te weten:&#13;
1. zij die een ontwikkelingsplan voor de melkproduktie hebben ingediend vóór 1&#13;
maart 1984 en dat uitvoeren en of uitgevoerd hebben na 31 december 1982;&#13;
2. zij die ten minste 400 000 Bfrs hebben geïnvesteerd in de zuivelproduktie;&#13;
3. jonge landbouwers die zich voor het eerst zelfstandig in hoofdberoep hebben gevestigd tussen 1 januari 1982 en 1 april 1984;&#13;
4. de producenten wier melkleveringen in 1983 minstens 10% lager geweest zijn dan&#13;
in 1981 of 1982 als gevolg van calamiteit, partiële onteigening, arbeidsongeschiktheid,&#13;
dan wel van diefstal of ongelukken van de veestapel;&#13;
5. zij die de landbouw als hoofdberoep uitoefenen en zonder aanvulling de continuïteit&#13;
van de exploitatie in gevaar zien komen.&#13;
Een landbouwer die zich voor het eerst zelfstandig in hoofdberoep vestigt, verkrijgt&#13;
met de overneming van een melkbedrijf tevens de referentiehoeveelheid. In alle&#13;
andere gevallen komt de referentiehoeveelheid van bedrijfsstakers in de nationale&#13;
reserve (EG-verordening 857/84, art. 5).&#13;
De Nationale Zuiveldienst is belast met de inning van de superheffing. De producenten&#13;
hebben bij haar ingediend een aanvraag tot registratie en een verklaring met&#13;
vermelding van de hoeveelheden, rechtstreeks aan consumenten verkocht. Aanvragen&#13;
van aanvullende referentiehoeveelheden worden gedaan op een formulier, afkomstig&#13;
van de Zuiveldienst, de landbouwingenieurs van de Staat en de erkende melkerijen.&#13;
Het aantal aanvragen bedraagt 18 000.&#13;
Structuurpolitiek&#13;
Teneinde vrijwillige stopzetting van de melkproduktie aan te moedigen werd een&#13;
premiestelsel (art. 4 EG-verordening 857/84) in het leven geroepen. Een premie&#13;
wordt verleend aan producenten die in 1983 minder dan 100 000 liter geleverd hebben&#13;
en die op zich nemen de melkproduktie stop te zetten ten laatste op 30 september 1985.&#13;
De premie bedraagt in totaal 16 Bfrs per liter, betaalbaar in vier gelijke jaarlijkse&#13;
schijven. Zij wordt berekend op basis van de toegekende referentiehoeveelheid met een&#13;
maximum van 60 000 liter. De aanvragen moesten op een officieel formulier zijn&#13;
ingediend vóór 8 juni 1985. Tot nog toe werden 136 000 ton opgekocht en toegevoegd&#13;
aan de nationale reserve.&#13;
Bijzondere juridische vraagpunten&#13;
Volgens Belgisch recht heeft een ieder de vrijheid van beroep en bedrijf. Het quotasysteem&#13;
beoogt het herstel van het evenwicht tussen produktie en verbruik zonder&#13;
nochtans de levensvatbaarheid van de bedrijven in het gedrang te brengen. Het alternatief&#13;
zou zijn een drastische en in sociaal opzicht ongewenste prijsverlaging. Economische&#13;
beperkingen zijn geldig, te meer daar de vrijheid van beroep en bedrijf&#13;
door een gewone wettekst wordt gewaarborgd en dus latere wetswijzigingen, a fortiori&#13;
in de vorm van Europese verordeningen, toelaatbaar zijn. En dan, er is geen&#13;
principieel verbod zich als nieuwe melkproducent te vestigen, doch een (overigens&#13;
prohibitieve, RL) sanctie.&#13;
De Europese reglementering voorziet de mogelijkheid samen met het melkveebe-drijf&#13;
de daarmee verbonden quota over te dragen. In de Belgische toepassingsbesluiten is&#13;
deze mogelijkheid overgenomen. Bij de gehele of gedeeltelijke overneming van een landbouwbedrijf door iemand die zich voor de eerste maal als zelfstandig landbouwer&#13;
in hoofdberoep vestigt, wordt de bijbehorende referentiehoeveelheid mede&#13;
overgedragen. De verkoper van het bedrijf moet wel uitdrukkelijk afstand van de&#13;
hoeveelheid hebben gedaan, anders geraken de quota in de nationale reserve. Verschuivingen&#13;
in geëxploiteerde gronden zonder onmiddellijke invloed op de melkproduktie&#13;
daarentegen oefenen geen invloed uit op de toegekende referentiehoeveelheden.&#13;
Besluit&#13;
De invoering van melkquota was een keerpunt in de zuivelpolitiek. Het eerste toepassingsjaar&#13;
was moeilijk. Het zal er in de nabije toekomst op aan komen de betrokken&#13;
produktiefactoren efficiënt te verdelen met de vaste wil een zo groot mogelijk&#13;
aantal gekwalificeerde beroepsplaatsen te vrijwaren.&#13;
HET KARAKTER VAN HET RECHT OP HEFFINGVRIJE LEVERING VAN EEN HOEVEELHEID&#13;
MELK&#13;
Indien de introductie van een quotumstelsel de produktie daadwerkelijk beperkt,&#13;
krijgt het recht een bepaalde hoeveelheid te produceren veelal een zekere waarde.&#13;
Zo ontstaat thans een prijsverschil tussen landbouwgrond met en zonder heffingvrije&#13;
hoeveelheid. Ook geeft de Staat een vergoeding aan veehouders tegenover afstand&#13;
van het recht een hoeveelheid melk heffingvrij te leveren. Door die opkoopregeling&#13;
ontstaat in theorie een bodemprijs van het recht in kwestie.&#13;
De Hoge Raad is van oordeel dat vrije overdraagbaarheid geen voorwaarde is om&#13;
een recht als vermogensrecht aan te merken (HR 27 februari 1942, NJ 1942, 350;&#13;
later nog in HR 3 juni 1954, NJ 1954, 380 inzake een drankvergunning). Het ging&#13;
om een teeltvergunning (ex Crisisbloemkwekerijbesluit 1937 en Crisisbloemkwekerijbeschikking&#13;
1937), die door de houder niet rechtstreeks kan worden overgedragen,&#13;
maar waarvan hij wel de overschrijving op naam van een ander kan vragen en&#13;
waarvoor hij een som gelds kan bedingen. Ook in de literatuur wordt er van uitgegaan&#13;
dat aan het administratief recht ontleende bevoegdheden die een geldswaarde&#13;
vertegenwoordigen, als vermogensrecht moeten worden beschouwd (bijvoorbeeld&#13;
Asser-Beekhuis, Zakenrecht I, 1980, blz. 5).&#13;
Het teeltrecht kan behoren tot een failliete boedel (HR 17 februari 1942, NJ 1942,&#13;
350), evenals een vervoervergunning (Hof 's-Gravenhage 4 februari 1967,NJ 1967,&#13;
456 en 1 november 1961, NJ 1962, 511). Hetzelfde zou kunnen gelden voor het recht&#13;
tot heffingvrije levering van een hoeveelheid melk. Onder het huidige stelsel kan dit&#13;
recht echter slechts door overdracht te zamen met de grond of door de opkoopregeling&#13;
te gelde worden gemaakt.&#13;
Een hypotheekrecht strekt zich uit tot de toebehoren van het onroerend goed (art.&#13;
1210 BW). De teeltvergunning behoort daartoe niet (HR 27 februari 1942, NJ 1942,&#13;
350); zij is een vermogensbestanddeel waarvan een eventuele bate aan alle crediteuren ten goede zal komen. Hieruit zou volgen dat een hypothecaire schuldeiser beter&#13;
geen rekening kan houden met de waardestijging van de grond als gevolg van de toekenning&#13;
van een recht tot levering van een heffingvrije hoeveelheid melk. Wel bevat&#13;
de opkoopregeling voor de aanbieder van de heffingvrije hoeveelheid de plicht aan te&#13;
tonen dat hij van zijn aanbieding mededeling heeft gedaan aan een eventuele hypotheekhouder.&#13;
Consequenties van verhandelbaar gemaakte heffingvrije hoeveelheden&#13;
De stap naar een stelsel waarbij ook een overdracht van heffingvrije hoeveelheden&#13;
tussen veehouders mogelijk is zonder overdracht van de grond, is niet groot. Nog&#13;
steeds is dan de overdracht in feite een afstand met gelijktijdig verzoek aan de minister&#13;
van Landbouw een ander een recht in dezelfde omvang te verlenen. De vraag&#13;
rijst dan of het recht voorwerp kan zijn van pand of van fiduciaire eigendomsoverdracht.&#13;
Het praktisch nut van de verpanding lijkt vrij gering vanwege een aantal inherente&#13;
problemen. Een oplossing zou ten dele gevonden worden in een verbod aan de overheid&#13;
tot overschrijving van het recht na kennisgeving door de pandhouder. Voorts&#13;
zou bij executie de overheid moeten toestaan dat het recht op naam van de koper&#13;
wordt gesteld.&#13;
Bij fiduciaire eigendomsoverdracht komt een kennisgeving aan de overheid niet aan&#13;
de orde. De figuur zal eerst betekenis kunnen krijgen indien de fiduciaire eigenaar het&#13;
recht verkrijgt de overschrijving van het recht te verzoeken. (De fiduciaire eigenaar&#13;
wordt daardoor rechthebbende. In het licht van het NBW merk ik op dat verpanding&#13;
bij akte gemakkelijk voor te stellen is. Deze heeft echter alleen zin als omzetting in&#13;
het traditionele pandrecht mogelijk is. Daarmee wordt het aantal zeker&#13;
heidsrechten tot één gereduceerd, R.L.)&#13;
Omdat quota gewoonlijk een grote waarde vertegenwoordigen en de verdeling ervan&#13;
voor de agrarische structuur van groot belang kan zijn, mogen we zeker niet&#13;
verwachten dat de overheid de overdracht zonder meer mogelijk maakt en zich tot&#13;
registratie beperkt. Wel mag misschien worden verwacht dat de overheid overdracht&#13;
mogelijk maakt bij wijze van intrekking op diens verzoek van het recht van de oorspronkelijke&#13;
gerechtigde, gevolgd door toekenning aan een ander die aan bepaalde&#13;
voorwaarden voldoet.&#13;
Grepen uit de discussie&#13;
Ook in België is het quotum niet overdraagbaar; het kan alleen overgaan via de overheid&#13;
en onafhankelijk van partijen. Daarom wordt, aldus Gotzen op een vraag van de&#13;
Belgische notaris F. de Boosere, vaak de grond verkocht onder de opschortende&#13;
voorwaarde dat het quotum aan de koper wordt toegewezen.&#13;
Beëindigt de pachter zijn melkbedrijf en krijgt hij daarvoor een premie, dan vermindert&#13;
tevens de waarde van de grond of wordt een eventuele meerwaarde geringer. Soms zal de eigenaar minder gelukkig zijn met de pachtbeëindiging.&#13;
Mr F.M. Schraven en mr A. Vughts krijgen de indruk dat de Belgische quotaovergang&#13;
minder grondgebonden is dan de Nederlandse. De uitleg door Kuiper begint&#13;
met de constatering dat men in Nederland van tevoren alle voorwaarden wil&#13;
kennen, terwijl men in België veel laat afhangen van het Ministerie van Landbouw.&#13;
De kijk op het overheidsbeleid vertoont dus duidelijke verschillen. Het gevolg is dat&#13;
onder andere de verdeling van de quota bij ons moeilijker verloopt dan in België.&#13;
De EG-commissie gaat uit van bedrijfsgebondenheid; bij gedeeltelijke overdracht&#13;
gaat dan een evenredig deel van het quotum mee. Dit lijkt eenduidig maar de uitwerking&#13;
kan verschillend zijn. Behalve op de oppervlakte zou de evenredigheid betrekking&#13;
kunnen hebben op het aantal koeien of op het aantal standplaatsen.&#13;
Een principiële tegenstander van overheidsingrijpen in de prijs is mr J.N. Kras.&#13;
Hij ziet in de quotumregeling, anders dan Gotzen en Kuiper, een dergelijk ingrijpen.&#13;
Op de lange duur, immers vertraagd door het optreden van de overheid, komt de&#13;
prijs op marktniveau. Daarbij komt de overheid op steeds hogere kosten, omdat&#13;
reeds per definitie het EG-prijsniveau hoger dan dat van de wereldmarkt is. Ook&#13;
mr H.J. Bronkhorst wijst er op dat de contingentering de prijs boven wereldmarktniveau&#13;
brengt, doch meent dat de autoriteiten de kostenontwikkeling onder controle&#13;
hebben.&#13;
Er is veel te doen over het karakter van het recht op een quotum. In België behoort,&#13;
aldus Gotzen, het quotum bij een bedrijf, maar is het zeker geen eigendom,&#13;
ook geen (ander) zakelijk recht en niet overdraagbaar. Er is veeleer sprake van een&#13;
licentie, de overheid beslist of iemand anders de opvolgende exploitant is. Het recht&#13;
is niet op geld waardeerbaar.&#13;
Reeds dadelijk valt ons op dat de Belgische preadviseur het Belgische recht op een&#13;
quotum een principieel ander karakter toedicht dan Ritsema, na rechtspraakvergelijking&#13;
en literatuurstudie, het Nederlandse. Maar prof. mr M.J.A. van Mourik&#13;
twijfelt er ernstig aan of ook in het Nederlandse recht op een quotum wel een vermogensrecht&#13;
te zien is. Het systeem stelt geen limiet aan de melkproduktie, doch reageert&#13;
op produktie voorbij een bepaalde limiet met een heffing. Zodoende beperkt&#13;
het de waarde van de grond, zoals een bestemming ex een bestemmingsplan dat&#13;
doet. Anders dan Gotzen kan spreker wel een vermogens waarde herkennen.&#13;
Ritsema werpt tegen dat toch bij de opkoopregeling het quotum van de grond wordt&#13;
ontkoppeld. Op zijn beurt ziet mr A.S. Maris een parallel met het pachtrecht, dat&#13;
in economische zin een waarde vertoont en niet overdraagbaar is (vergelijk nog de&#13;
indeplaatsstelling ex art. 49 Pachtwet bij rechterlijk vonnis met de quotumtoewijzing,&#13;
R.L.). Ik merk hier terstond bij op dat het pachtrecht een lange geschiedenis&#13;
in het privaatrecht achter de rug heeft en het recht op een quotum een kersverse loot&#13;
in het bestuursrecht is. Er is velerlei vergelijking mogelijk, ook bijvoorbeeld met een&#13;
belastingvrijstelling, compensabele verliezen van een lege vennootschap of een laagrentende&#13;
lening met derdenhypotheek (gesteld dat geen aflossing vóór overdracht).&#13;
Al dat vergelijken brengt ons echter niet veel verder. De politiek reageert op economische,&#13;
milieutechnische (mestoverschotten) en andere ontwikkelingen met heffingen,&#13;
vergunningenstelsels en andere maatregelen. Deze leiden tot nieuwe ontwikkelingen&#13;
die qua aard en omvang niet zelden nauwelijks voorspelbaar zijn en soms de bestreden misstand in ernst overtreffen. Tevens ontstaan door de bruuske ingreep in&#13;
het marktmechanisme geheel onbedoelde waarden. Sommigen van ons is geen moeite&#13;
te veel deze bestuursrechtelijke gedrochten een plaats in het rechtsstelsel, ook in het&#13;
duizenden jaren oude privaatrecht, toe te wijzen. De figuren in kwestie zouden echter&#13;
alleen passen, indien zij zich binnen dat privaatrecht zouden hebben ontwikkeld, dus&#13;
bedacht zouden zijn door gedisciplineerde privatisten. Zelfs indien we zouden willen&#13;
aanemen dat er geen onderscheid behoort te zijn tussen publiek- en privaatrecht en dat&#13;
er dus één 'gewoon' recht zou zijn (vergelijk de zogenaamde burgerlijke rechter die&#13;
beter gewone rechter kan worden genoemd), dan nog zou het noodzakelijk zijn uit te&#13;
kunnen gaan van een stel juridische basisbegrippen. Anders gezegd, het bestuursrecht&#13;
geeft soms een opportunistische en (dus) ondoordachte ontwikkeling te zien, die&#13;
schreeuwt om codificatie van dat oeverloze rechtsgebied. Op de zeer lange duur zou&#13;
dan eenwording van het recht tot de mogelijkheden behoren.&#13;
Niet te zeggen is, aldus Gotzen, of grond met quotum meer waard is dan zonder&#13;
quotum. Statistische gegevens ontbreken vooralsnog. Een andere Belg spreekt zelfs over&#13;
halvering van de grondwaarde in de Antwerpse Kempen, waar de koopkrachtige&#13;
interesse uitsluitend uit pachterskringen afkomstig is.&#13;
Dat Belgische veehouders gewoonlijk tevredener zijn met de werking van de opkoopregeling&#13;
dan de Nederlandse, is volgens Vughts veelzeggend. De Belgische&#13;
pachter kan zonder medewerking van zijn verpachter van de regeling gebruik maken,&#13;
de Nederlandse niet.&#13;
Desgevraagd door Schraven ziet Kuiper vooralsnog geen fiscale aspecten aan de&#13;
(gevolgen van de) superheffing kleven. Nederland voldoet met de koppeling aan een&#13;
fysiek bedrijf aan de minimum EG-eis.&#13;
Mr B. Verwaijen legt nogmaals de nadruk op het verschil tussen de Belgische regeling&#13;
door de overheid en de frequente Nederlandse beroepen op de rechter die zijn diensten&#13;
goedkoop verleent.</content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1986-12-01 00:00:00</published><modified>1986-12-01 00:00:00</modified><editiondate>1986-12-01</editiondate><htmlpath>https://denhollander.info/artikel/6372</htmlpath></article>
</articles></edition>