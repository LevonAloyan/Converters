<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2012</searchword><id>9994</id><udhid>UDH:TvAR/9994</udhid><titel>Rechtspraak 5698. Van Rijn / Voolstra (TvAR 2012/5698)</titel><searchwords><searchword>TvAR 7/8/2012</searchword><searchword>TvAR 2012/5698</searchword><searchword>UDH:TvAR/9994</searchword></searchwords><attachments><attachment><name>TvAR2012_07_08_10_5698.pdf</name><extention>pdf</extention><url>https://denhollander.info/download/8636/ci</url></attachment></attachments><inleiding>Bij de bepaling van de vrije verkeerswaarde moet wor­den uitgegaan van het land zoals dat bij het aangaan van de pachtovereenkomst door verpachter aan pachter ter be­schikking is gesteld. De nadien door de pachter aan dat land voor eigen rekening aangebrachte voorzieningen en verbeteringen dienen daarbij buiten beschouwing te blijven. &#13;
</inleiding><content>Het geding in eerste aanleg &#13;
De grondkamer Noord heeft bij beschikking van 4 april 2011, waarvan afschrift aan partijen is verzonden op 12 april 2011, de pachtprijs van het land behorende bij de door pachter van verpachter gepachte hoeve “L’Avenir” te Nes, kadastraal bekend gemeente Akkrum, sectie B, nrs. 2042 en 2043, alsmede gemeente Oldeboom, sectie A, nrs. 73, 77, 78, 635, 652, 653, 654, 655, 679, 746, 779, 823 en 824, to­taal groot 49.42.70 ha, herzien en bepaald op € 26.690,00 per jaar, ingaande 1 mei 2010. &#13;
Voormelde beschikking is in fotokopie aan deze beschik­king gehecht. Daarnaar wordt verwezen voor de procesgang in eerste aanleg en de aan de beschikking ten grondslag ge­legde motivering. &#13;
Het geding in hoger beroep &#13;
Verpachter is bij een op 5 mei 2011 per faxbericht en op 9 mei 2011 per post ter griffie ingekomen beroepschrift in be­roep gekomen van voormelde beschikking, met verzoek die beschikking te vernietigen en opnieuw rechtdoende de pachtprijs vast te stellen met inachtneming van het door hem aangevoerde, alsmede de grondkamer te veroordelen in de kosten van deze procedure. &#13;
Pachter heeft hiertegen verweer gevoerd bij een op 24 mei 2011 ter griffie ingekomen verweerschrift, met verzoek de beschikking, waarvan beroep, te bevestigen. &#13;
De grieven &#13;
Verpachter heeft de volgende grieven aangevoerd: &#13;
Grief I &#13;
Verpachter kan zich niet verenigen met de uitspraak van de grondkamer Noord om de jaarlijkse pachtprijs voor de landerijen met ingang van 1 mei 2010 te bepalen op € 26.690,00 per jaar voor de 49.42.70 hectare die hij regulier aan pachter verpacht. De grondkamer is inhoudelijk vrijwel niet op het door hem ingediende bezwaarschrift ingegaan en heeft haar oordeel op weinig redenen gestoeld. Het oor­deel van de grondkamer is dan ook in strijd met het motive­ringsbeginsel. &#13;
Grief II &#13;
De grondkamer is van mening dat de landerijen gewaar­deerd dienen te worden op een grondprijs van € 27.000,00 per hectare. Een van de redenen hiervoor is dat er zich in de landerijen een kniplaag bevindt en dat de landerijen daar­door niet geschikt zijn voor maïsteelt. Daarbij refereert de grondkamer aan andere transacties in de omgeving van het &#13;
gepachte. Verpachter is het niet duidelijk aan welke transac­ties de grondkamer refereert. &#13;
Grief III &#13;
In de beslissing van de grondkamer wordt tevens gesteld dat in aanmerking is genomen dat het land zich bevindt in de staat waarin het destijds door verpachter aan pach­ter ter beschikking is gesteld. Verpachter heeft ten tijde van het aangaan van het pachtcontract in 1983 het land in net­te staat aan pachter ter beschikking gesteld. Indien aan deze staat gerefereerd wordt, dient er bij de waardebepaling re­kening te worden gehouden met de omstandigheid dat het hier om goed bewerkbare grond gaat die naar huidige maat­staven goed is om op te boeren. De bouwvoor is voor het grootste gedeelte ruim voldoende. Mede daarom dient er uitgegaan te worden van een grondwaarde van € 33.000,00 per hectare. &#13;
Het onderzoek &#13;
De Centrale Grondkamer heeft ter plaatse op 26 juli 2011 een onderzoek doen instellen, waarvan een rapport is op­gemaakt dat in afschrift aan deze beschikking is gehecht en waarvan de inhoud als hier ingelast moet worden be­schouwd. &#13;
Bij brief van de griffier van 24 augustus 2011 is een af­schrift van dat rapport aan partijen gezonden met kennisge­ving dat binnen veertien dagen eventuele bezwaren daarte­gen kenbaar gemaakt konden worden, dan wel een verzoek om een mondelinge behandeling kon worden gedaan, waar­op binnen de gestelde termijn door pachter niet is gerea­geerd. &#13;
Verpachter heeft bij een op 2 september 2011 per faxbe­richt en op 6 september 2011 per post ter griffie ingekomen en aangevuld bij brief van 5 september 2011 (ter griffie in­gekomen op 6 september 2011) aangevoerd dat de objecten van de door deskundigen onderzochte grondtransacties niet vergelijkbaar zijn met het land in geschil; dat hij voorts ge­motiveerd bezwaren heeft aangevoerd tegen een aantal van de opeenvolgende in het rapport van deskundigen vermel­de vrije verkeerswaarden van het land in geschil, zulks met verzoek de pachtprijs van het onderhavige land te bepa­len op € 668,00 per ha per jaar, subsidiair op € 656,64 per ha per jaar, met veroordeling van pachter in de kosten van deze procedure en met verzoek om een mondelinge behan­deling. &#13;
De mondelinge behandeling &#13;
De mondelinge behandeling heeft plaats gevonden ter zit­ting van 31 oktober 2011, waar zijn verschenen verpachter en zijn echtgenote, bijgestaan door hun gemachtigde, als­mede pachter en zijn echtgenote, bijgestaan door hun ge­machtigde. &#13;
Ter zitting heeft mr. ing. Oostra het standpunt van verpach­ter nader toegelicht, zulks onder overlegging van pleitaan­tekeningen. Hij heeft in dit verband nog opgemerkt dat de externe productieomstandigheden van het onderhavige land in het algemeen goed zijn maar dat de draagkracht min­der is. De laatste twee decennia heeft pachter geen voorzie­ningen en/of verbeteringen voor zijn rekening aan het land aangebracht. &#13;
De heer Wierenga heeft ter zitting het standpunt van pach­ter nader toegelicht en opgemerkt dat hij zich kan vinden in de door deskundigen gehanteerde systematiek bij de taxa­tie van de pachtprijs van het onderhavige land. De door mr. ing. Oostra genoemde transacties hebben betrekking op per­celen land die op enige afstand van het pachtobject zijn ge­legen en zijn voorts enigszins gedateerd. Deskundigen heb­ben in hun rapport op juiste wijze de door pachter voor zijn rekening aan het gepachte aangehechte voorzieningen/ver­beteringen vermeld. Bij de taxatie van de vrije verkeers­waarde van de onderhavige percelen dienen de pachtersin­vesteringen buiten beschouwing te blijven. &#13;
Mr. Kok heeft ter zitting een toelichting gegeven op de werkwijze van deskundigen. Deskundigen hebben de door hen bij hun taxatie gebruikte vergelijkingstransacties in hun rapport vermeld. Zij hebben voorts de in het Agrarisch Dagblad c.q. Agd gepubliceerde periodieke overzichten van verkooptransacties geraadpleegd. Deskundigen zien het door c.q. namens verpachter aangevoerde geen aanleiding om terug te komen op hun taxatie van de vrije verkeers­waarde van het land in geschil op € 28.000,00 per ha per 1 mei 2010, omdat deskundigen daarbij rekening hebben ge­houden met alle in hoofdzaken niet weersproken omstan­digheden betreffende het onderhavige land zoals vermeld in hun rapport. Wel zijn zij van mening dat bij nader inzien de vrije verkeerswaarde van dit land ingevolge het Pachtprij­zenbesluit 2007 c.a. -in afwijking van hun rapport- bepaald moet worden op € 25.000,00 per ha. Hij deelt niet de me­ning van mr. ing. Oostra dat land dat deel uitmaakt van een hoeve een relatief hogere vrije verkeerswaarde heeft dan los land omdat volgens hem op de markt minder belangstel­ling is voor een geheel bedrijf dan voor los land. Hij acht de door mr. ing. Oostra bepleite vrije verkeerswaarde van het land in geschil te hoog. Voorts wijst hij er op dat tijdens de taxatie van de zijde van de verpachter geen bezwaar is ge­maakt tegen de opsomming van pachter van de door hem voor zijn rekening aan het gepachte aangebrachte voorzie­ningen/verbeteringen. &#13;
Mr. ing. Oostra heeft nog aangevoerd dat naar zijn mening in Friesland voor los land een lokale en regionale markt be­staat, terwijl bij de verkoop van een hoeve in principe spra­ke is van een verplaatsingsmarkt, waarbij de potentiële ko­pers veelal uit het westelijke veenweidegebied komen en weer een op min of meer vergelijkbare gronden gelegen be­drijf willen aankopen. Dientengevolge zijn op de markt in deze regio de voor land behorende bij hoeves betaalde prij­zen hoger dan die voor los land. Hij is voorts van mening dat de pachtersinvesteringen aan het land in geschil als his­torisch moeten worden aangemerkt. &#13;
Beoordeling van het geschil in hoger beroep &#13;
1. In een zaak als de onderhavige dient de Centrale Grondkamer zich zelfstandig een oordeel te vor­men. Dit onafhankelijk van eventuele eerder beslis­singen van de grondkamer. &#13;
2. Artikel 1, achtste gedachtestreepje van het Pacht­prijzenbesluit 2007 bepaalt dat onder vrije ver­keerswaarde wordt verstaan: waarde van land in onverpachte staat die overeenstemt met de prijs bij voortgezet agrarisch gebruik, en die tot stand komt als redelijk handelende partijen op de markt tot koop en verkoop besluiten over te gaan, waarbij de investeringen van de pachter buiten beschouwing worden gelaten. &#13;
3. In het licht van voornoemd artikel moet de Centrale Grondkamer bij de bepaling van de pachtprijs van het onderhavige land en in dat verband ook bij de bepa­ling van de daarvoor mede van belang zijnde vrije verkeerswaarde van het land in geschil, uitgaan van dit land zoals dat bij het aangaan van de onderhavige pachtovereenkomst door verpachter aan pachter of zijn rechtsvoorgangers ter beschikking is gesteld. De nadien door de pachter of zijn rechtsvoorgan­gers aan dat land voor eigen rekening aangebrachte voorzieningen en verbeteringen dienen daarbij buiten beschouwing te blijven. De omstandigheid dat pachter dan wel zijn rechtsvoorganger, in casu zijn vader, die voorzieningen en verbeteringen de nodige jaren gele­den (doch wel tijdens de looptijd van de onderhavige pachtovereenkomst) aan het gepachte hebben aange­bracht doet hieraan niet af. Een en ander brengt mede dat de Centrale Grondkamer het kennelijke standpunt van verpachter dat deze pachtersinvesteringen na een aantal jaren zijn afgeschreven en derhalve dan niet meer als zodanig moeten worden aangemerkt, niet kan volgen. Overigens overweegt de Centrale Grondkamer nog in dit verband dat van de zijde van deskundigen ter zitting onweersproken is verklaard dat van de zijde van verpachter geen bezwaren zijn aangevoerd tegen de tijdens de taxatie desgevraagd door pachter aange­geven pachtersinvesteringen. Indien voor zover (de gemachtigde van) verpachter beoogd heeft hier eerst ter zitting op terug te komen acht de Centrale Grond­kamer dit in strijd met de goede procesorde. &#13;
4. De gemachtigde van verpachter heeft ter zitting betoogd dat -in afwijking van de zienswijze van deskundigen- in Friesland voor los land een lokale en regionale markt bestaat, terwijl bij de verkoop van een hoeve in principe sprake is van een verplaatsings­markt, zulks met verwijzing naar de grondsoort waar­van potentiële kopers van een hoeve afkomstig zouden zijn en op welke grondsoort zij in Friesland weer een nieuw bedrijf zouden willen aankopen. &#13;
5. De gemachtigde van verpachter heeft zijn standpunt dienaangaande niet nader onderbouwd met concrete gegevens, terwijl hij een en ander ook anderszins niet voldoende aannemelijk heeft gemaakt. &#13;
6. De Centrale Grondkamer zal -in afwijking van het deskundigenrapport- uitgaan van een vrije verkeers­waarde van het onderhavige land ingevolge het Pachtprijzenbesluit 2007 c.a. van € 25.000,00 per ha. Overigens heeft de Centrale Grondkamer in het rap­port van deskundigen geen onjuistheden aangetroffen en zal zij dit volgen. &#13;
7. Voor de kostenveroordelingen zoals door verpachter gevraagd is in een procedure als de onderhavige geen plaats. &#13;
Slotsom &#13;
De beschikking, waarvan beroep kan niet in stand blijven. &#13;
Beslissing &#13;
De Centrale Grondkamer, beschikkende in hoger beroep: &#13;
Vernietigt de beschikking, waarvan beroep en opnieuw be­schikkende: &#13;
Herziet de pachtprijs in de onderhavige pachtovereenkomst en bepaalt deze op € 27.679,00 in totaal per jaar, ingaande 1 mei 2010, zulks met bepaling van het navolgende: &#13;
Indien de pachter geen pachtersomslag is verschuldigd inge­volge art. 116, onderdeel b, van de Waterschapswet, kan de pachtprijs worden vermeerderd met maximaal 50% van de waterschapslasten zoals die in het betrokken jaar zijn vast­gesteld. &#13;
Indien op het verpachte land een ruilverkavelingsrente dan wel een landinrichtingsrente rust, kan door de verpachter 50% van de ruilverkavelingsrente dan wel landinrichtings­rente aan de pachter doorberekend worden met een maxi­mum van € 25,00 per ha per jaar. &#13;
Indien de geldelijke lasten welke de verpachter door pu­bliekrechtelijke lichamen zijn opgelegd, worden verhoogd in verband met door deze lichamen uit te voeren onder­houdswerkzaamheden, die vóórdien ten laste kwamen van de pachter, kan de verpachter ten hoogste het bedrag van de aan die werkzaamheden verbonden kosten aan de pachter doorberekenen. &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen en P.H. Veling en de deskundige leden Baron F.J.A. van Verschuer en ir. H.B.M. Duenk</auteurs><published>2012-08-01 00:00:00</published><modified>2012-08-01 00:00:00</modified><editiondate>2012-08-01</editiondate><htmlpath>https://denhollander.info/artikel/9994</htmlpath></article>
</articles></edition>