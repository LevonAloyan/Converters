<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2010</searchword><id>8708</id><udhid>UDH:TvAR/8708</udhid><titel>Art. 19kd Natuurbescher­mingswet 1998: vergunning­plicht, of toch niet?</titel><searchwords><searchword>TvAR 9/2010</searchword><searchword>UDH:TvAR/8708</searchword></searchwords><attachments><attachment><name>TvAR2010_09_01_Art.-19kd.pdf</name><extention>pdf</extention><url>https://denhollander.info/download/7745/ci</url></attachment></attachments><inleiding>Op 31 maart van dit jaar trad de Crisis- en herstelwet in werking. Deze wet bracht niet alleen specifieke bepalingen gericht op versnelling van besluitvorming en juridische procedures, maar ook een omvangrijk pakket aan wijzigingen van bijzondere wetgeving. Ook de Natuur­beschermingswet 1998 (Nbw 1998) is wederom gewijzigd. De kern van deze wetswijziging betreft het bijzondere regime voor de beoordeling van effecten van stikstofdepositie op Natu­ra 2000-gebieden. Een in dit verband voor de (onder andere) de vergunningpraktijk belang­rijke bepaling is art. 19kd Nbw 1998. Uit het eerste lid van dit artikel volgt dat het bevoegd gezag de gevolgen van de door de handeling veroorzaakte stikstofdepositie op een Natura 2000-gebied, niet in de besluitvorming betrekt in de in het artikel genoemde gevallen. Al tij­dens de parlementaire behandeling bestond verwarring over hetgeen nu precies met deze be­paling wordt beoogd. Het artikel is zo geformuleerd dat er wordt uitgegaan van een situatie waarin alle aspecten uit een vergunningaanvraag worden beoordeeld, behalve de effecten van stikstofdepositie. Er komen echter regelmatig situaties voor waarin stikstofdepositie het eni­ge te beoordelen relevante effect betreft. Heeft de wetgever nu met art. 19kd beoogd te rege­len dat in die gevallen geen vergunning is vereist? Pas tijdens de behandeling van het wets­voorstel in de Eerste Kamer kwam op deze vraag een eenduidig antwoord van de regering.</inleiding><content> In gevallen waarin een beoogde handeling per saldo niet leidt tot een toename van de stikstof­depositie, en er ook geen andere milieuaspecten in het geding zijn, behoeft geen Nbw-ver­gunning te worden aangevraagd. Daarbij wordt van de zijde van de regering wel aangetekend dat de ondernemer uit het oogpunt van goed ondernemerschap er verstandig aan doet om dit eerst met het bevoegd gezag af te stemmen (Kamerstukken I 2009/10, 32 127, C, p. 42). Deze toelichting is aantrekkelijk in zijn eenvoud. Echter, art. 19kd Nbw 1998 rept niet over een vrijstelling van de vergunningplicht, maar over omstandigheden waaronder een element in het kader van de vergunningprocedure niet mag worden beoordeeld door het bevoegd ge­zag. Het was dus van meet af aan de vraag of de bestuursrechter de bedoeling van de wetge­ver zou volgen. In een tweetal voorzittersuitspraken (Vz. ABRvS 22 juli 2010, 201003331/2/R2 en Vz. ABRvS 26 juli 2010, 201003985/2/R2, in deze uitgave gepubliceerd onder num­mers 5592 en 5593) gaat de Voorzitter van de Afdeling bestuursrechtspraak van de Raad van State er, gelet op de redactie van art. 19kd Nbw, vanuit dat nog altijd sprake was van een ver­gunningplicht. Hoewel uit beide uitspraken niet expliciet blijkt of stikstofdepositie inderdaad het enige relevante te beoordelen effect betrof, lijken de uitspraken daar wel op te wijzen. In beide zaken was door het bevoegd gezag namelijk betoogd dat de vergunningplicht is verval­len door de inwerkingtreding van art. 19kd van de Nbw 1998, en daarvan kan (bij nieuwves­tiging) hooguit sprake zijn indien er geen andere aspecten dan stikstof te beoordelen zijn. De Voorzitter van de ABRvS overweegt echter:&#13;
‘De voorzitter gaat er, gelet op de redactie van voornoemd artikel, vooralsnog van uit dat ingevolge dat artikel nog altijd sprake is van een vergunningplicht voor de varkens­houderij, ook al hoeven in bepaalde gevallen bij de verlening van een vergunning de gevolgen die een handeling kan hebben door het veroorzaken van stikstofdepositie op voor stikstof gevoelige habitats in een Natura 2000-gebied, niet te worden betrokken.’&#13;
Het is even afwachten of de Afdeling in de uitspraken in beide hoofdzaken tot eenzelfde oor­deel gaat komen. Als de voortekenen niet bedriegen, zal een wijziging van art. 19kd Nbw 1998 echter noodzakelijk zijn om uiteindelijk aan de bedoelingen van de regering tegemoet te komen. In de praktijk kan een aanvrager aan de slag ongeacht of dat met een vergunning ge­beurd of met een mededeling dat er geen vergunning nodig is. Toch blijkt het in de praktijk vaak een geruststellende gedachte om over een vergunningdocument te beschikken. In die zin is de insteek van de Afdeling de meest te verkiezen optie. Wordt vervolgd….&#13;
</content><legacyfootnotes/><footnotes><footnote/></footnotes><auteurs>prof. mr. A.A. Freriks&#13;
</auteurs><published>2010-09-01 00:00:00</published><modified>2010-09-01 00:00:00</modified><editiondate>2010-09-01</editiondate><htmlpath>https://denhollander.info/artikel/8708</htmlpath></article>
</articles></edition>