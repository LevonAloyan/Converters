<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2019</searchword><id>15356</id><udhid>UDH:TvAR/15356</udhid><titel>Pacht - Centrale Grondkamer , 14 juni 2018 (TvAR 2019/5966)</titel><searchwords><searchword>TvAR 2/2019</searchword><searchword>TvAR 2019/5966</searchword><searchword>UDH:TvAR/15356</searchword></searchwords><attachments><attachment><name>20199.pdf</name><extention>pdf</extention><url>https://denhollander.info/download/20199/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, J.H. Lieber en H.L. Wattel en de deskundige leden ing. P. Kerkstra en ir. H.K.C. Roelofsen)&lt;/p&gt;&lt;p class="annotator"&gt;Met noot B. Nijman&lt;/p&gt;&lt;h3&gt;Beëindigingsbeding. Reguliere pachtovereenkomst. GP 11.785&lt;/h3&gt;&lt;p&gt;[Burgerlijk Wetboek, art.7:367, art. 7:399]&lt;/p&gt;&lt;p&gt;Beroep tegen schrapping van een beëindigingsbeding in een reguliere pachtovereenkomst faalt.&lt;/p&gt;&lt;h3&gt;Beschikking &lt;/h3&gt;&lt;p&gt;in de zaak van:&lt;/p&gt;&lt;p&gt;Het college van kerkrentmeesters van de Protestantse Gemeente Trynwâlden gevestigd te Oenkerk &lt;/p&gt;&lt;p&gt;-hierna te noemen: verpachter-&lt;/p&gt;&lt;p&gt;gemachtigde:&lt;/p&gt;&lt;p&gt;C.N. Hagoort&lt;/p&gt;&lt;p&gt;-tegen-&lt;/p&gt;&lt;p&gt;Praktijkboerderij Oenkerk&lt;/p&gt;&lt;p&gt;gevestigd te Oenkerk,&lt;/p&gt;&lt;p&gt;-hierna te noemen: pachter-&lt;/p&gt;&lt;p&gt;niet verschenen&lt;/p&gt;&lt;h3&gt;Het geding in eerste aanleg&lt;/h3&gt;&lt;p&gt;Bij beschikking van 8 januari 2018, verzonden op 9 januari 2018, heeft de Grondkamer Noord de reguliere pachtovereenkomst tussen partijen goedgekeurd onder schrapping van de bijzondere voorwaarde onder artikel 5, “De in deze overeenkomst gepachte grond… zonder enige opzegtermijn gerechtigd de pachtovereenkomst te ontbinden.”&lt;/p&gt;&lt;h3&gt;Het geding in hoger beroep&lt;/h3&gt;&lt;p&gt;Bij beroepschrift van 29 januari 2018, ingekomen ter griffie op 30 januari 2018, is verpachter in hoger beroep gekomen van voormelde beschikking. Verpachter keert zich tegen de schrapping van artikel 5 van de pachtovereenkomst.&lt;/p&gt;&lt;p&gt;De pachter heeft, ondanks daartoe in de gelegenheid gesteld te zijn, geen verweerschrift ingestuurd.&lt;/p&gt;&lt;h3&gt;Beoordeling van het geschil in hoger beroep&lt;/h3&gt;&lt;p&gt;1. Artikel 5 van de pachtovereenkomst luidt als volgt: “De in deze overeenkomst gepachte grond grenst aan de begraafplaats die tevens bij verpachtster in eigendom is. Op deze begraafplaats zijn het overgrote deel van de graven reeds uitgegeven. Mocht naar mening van verpachter het nodig zijn de begraafplaats uit te breiden, dan zal een deel van de verpachte grond aan verpachter teruggegeven moeten worden. Op dit moment is niet bekend in welke richting de eventuele uitbreiding van de begraafplaats zal plaatsvinden. Pachter zal alle medewerking verlenen aan de teruggave van grond voor de uitbreiding van de begraafplaats en geen recht hebben op schadevergoeding of anderszins compensatie. Verpachter zal pachter minimaal 9 maanden van tevoren ervan in kennis stellen als zij van zins is verpachte grond terug te nemen. Pachter is dan zonder enige opzegtermijn gerechtigd de pachtovereenkomst te ontbinden.”&lt;/p&gt;&lt;p&gt;2. Met artikel 5 heeft verpachter zich het recht voorbehouden het gepachte te verkleinen indien grond nodig is om de begraafplaats bij de kerk uit te breiden. Het betreft hier dus een beëindigingsbeding in een reguliere pachtovereenkomst. Voor de reguliere pachtovereenkomst geldt echter duurbescherming en uit artikel 7:367 BW vloeit voort dat tussentijdse opzegging niet mogelijk is. Daaraan doet niet af de stelling van verpachter dat de grondkamer eerder een gesloten pachtovereenkomst tussen hem en een andere pachter, waarin voormeld artikel 5 ook was opgenomen, ongewijzigd heeft goedgekeurd.&lt;/p&gt;&lt;p&gt;3. De Centrale Grondkamer wijst erop dat verpachter zijn doel kan bereiken met een geliberaliseerde pachtovereenkomst voor langere duur met een tussentijds beëindigingsbeding, dat immers onder bepaalde voorwaarden toelaatbaar is. De Centrale Grondkamer verwijst naar zijn beschikkingen van 22 november 2017, GP 11.773, GP 11.774 en GP 11.778 (Landbank/pachters). Die overeenkomst ligt thans echter niet ter toetsing voor. Om die reden kan de Centrale Grondkamer niet ingaan op het voorstel van verpachter om de onderhavige pachtovereenkomst om te zetten in een geliberaliseerde pachtovereenkomst voor de duur van vier jaren.&lt;/p&gt;&lt;h3&gt;Slotsom&lt;/h3&gt;&lt;p&gt;Het hoger beroep faalt.&lt;/p&gt;&lt;h3&gt;Beslissing&lt;/h3&gt;&lt;p&gt;De Centrale Grondkamer, beschikkende in hoger beroep:&lt;/p&gt;&lt;p&gt;bevestigt de beschikking, waarvan beroep.&lt;/p&gt;&lt;h3&gt;Noot&lt;/h3&gt;&lt;p&gt;De Protestantse gemeente Trynwâlden beschikt over een aantal kerkgebouwen. De Mariakerk in Oenkerk is een van die kerkgebouwen. De Praktijkboerderij en de Mariakerk zijn buren, afgaande op Google Maps. Het kerkhof bij die kerk grenst aan drie kanten aan weilanden. Kennelijk zijn deze weilanden door de kerk verpacht. Bij de verpachting had de kerk zich in de -reguliere- pachtovereenkomst het recht voorbehouden om de pachtovereenkomst tussentijds gedeeltelijk te beëindigen, indien de uitbreiding van het kerkhof dat noodzakelijk zou maken. Dat beding had de pachter aanvaard. In ieder geval blijkt uit de beschikking niet dat de praktijkboerderij tegen die bepaling is opgekomen bij de Grondkamer. De pachter heeft zelfs de gehele procedure aan zich voorbij laten gaan. De Grondkamer Noord schrapte bij de toetsing van de aan haar ter goedkeuring voorgelegd overeenkomst ambtshalve de bepaling over de beëindiging van de pacht. Na die ingreep werd de overeenkomst goedgekeurd. &lt;/p&gt;&lt;p&gt;Die beslissing van de grondkamer  is weinig verrassend. Eenzijdige tussentijdse beëindiging van een reguliere pachtovereenkomst is op grond van de wet niet mogelijk. De pachtovereenkomst kan alleen tegen het einde van de wettelijke periode van zes jaar worden opgezegd. Maakt de pachter bezwaar, dan dient de verpachter een beëindigingsvordering aan de pachtrechter voor te leggen. Afgezien van een tussentijdse ontbinding, waarvoor altijd de rechter moet worden ingeschakeld, kunnen partijen alleen met wederzijdse instemming hun pachtverhouding tussentijds beëindigen. De in de overeenkomst opgenomen regeling past dan ook niet in het wettelijk systeem. &lt;/p&gt;&lt;p&gt;Over de vraag of de grondkamer ambtshalve kan ingrijpen is discussie mogelijk. De Pachtwet bepaalde dat met de wet strijdige bedingen nietig waren. Onder de huidige regeling is dat niet het geval. De met de wet strijdige bedingen zijn op grond van art. 3:40 BW vernietigbaar, omdat daarmee ten nadele van de pachter wordt afgeweken van een in art. 7:399 BW genoemde bepaling. Snijders heeft vanwege die regeling gepleit voor een terughoudende toetsing door de grondkamers. Valk pleit op grond van het publiekrechtelijk karakter van de rol die de grondkamer daarbij speelt, voor een ambtshalve  toetsing, die niet afhankelijk is van een bezwaar van de pachter. Zie daarover Asser/Snijders &amp; Valk 7-III 2016/34 (waarin wordt verwezen naar preventieve toetsing in andere regelingen) en 191. In de praktijk, dat blijkt ook in deze zaak, toetst de grondkamer op eigen initiatief aan de wet.&lt;/p&gt;&lt;p&gt;Een pachtovereenkomst moet worden goedgekeurd door de grondkamer. Het toetsingskader is opgenomen in art. 7:319 BW. Het eerste lid, onder f, bepaalt dat de overeenkomst niet kan worden goedgekeurd, indien deze bepalingen bevat die in strijd zijn met titel 7.5 BW. Art. 7:320 BW geeft de grondkamer de bevoegdheid om de overeenkomst die zij niet kan goedkeuren te vernietigen of deze na wijziging goed te keuren. In dit geval gebeurt het laatste. De overeenkomst wordt gewijzigd en daarna goedgekeurd.  Daarmee geldt op grond van art. 7:320, lid 2, BW tussen partijen de gewijzigde overeenkomst, de regeling zoals zij die niet hadden afgesproken, als de tussen hen aangegane en goedgekeurde overeenkomst. Een verpachter zal het daar niet altijd mee eens zijn, maar zal zich neer moeten leggen bij de keuze van de wetgever. Verrassingen zijn te voorkomen door een ontwerp-overeenkomst aan de grondkamer voor te leggen (art. 7:324 BW). Als bezwaar tegen de geschetste werkwijze is wel genoemd dat de grondkamer en in hoger beroep de Centrale Grondkamer, waar het gaat om een in een overeenkomst opgenomen beding, een rechtsvraag moeten beantwoorden. In dit geval de vraag of het beëindigingsbeding in het wettelijk systeem past. De beantwoording van rechtsvragen is in beginsel aan de rechter voorbehouden(uitvoerig Asser/Snijders &amp; Valk 7-III 2016/22). Indien de beantwoording van de rechtsvraag er toe leidt dat een beding wordt geschrapt en de overeenkomst vervolgens wordt goedgekeurd, dan heeft de verpachter niet de mogelijkheid het beding nog door de rechter te laten toetsen. Vrij uitvoerig hierover Houwing/Heisterkamp, Pachtwet (losbl.) aantekening 219, bij art. 5 Pachtwet (oud). &lt;/p&gt;&lt;p&gt;Het sprankje hoop dat bij de verpachter opkwam door de mededeling van de Centrale Grondkamer dat in een geliberaliseerde pachtovereenkomst wel een beding inzake tussentijdse beëindiging kan worden opgenomen (zie TvAR 2018/5925), gloeide wellicht nog even op, maar werd vervolgens snel gedoofd. Er geldt tussen partijen na wijziging en goedkeuring een reguliere pachtovereenkomst, die door de Centrale Grondkamer niet kan worden omgezet in een geliberaliseerde pachtovereenkomst. &lt;/p&gt;&lt;p&gt;Ook het argument van de kerkrentmeesters dat in een overeenkomst met een andere pachter dat beding wel was goedgekeurd, mag niet baten. Het zesde lid van art. 7:319 BW houdt in dat voor de geldigheid van bepalingen die in strijd met de wet zijn, op de goedkeuring van de overeenkomst door de grondkamer geen beroep kan worden gedaan. Dat lijkt een overbodige bepaling, omdat de beantwoording van rechtsvragen aan de rechter is voorbehouden en deze zich dus niet hoeft te laten leiden door het oordeel van de grondkamer. Ook zonder die bepaling zou de pachtrechter kunnen ingrijpen in gevallen waarin een bepaling bij de toetsing door de grondkamer ten onrechte niet wordt geschrapt wegens strijd met titel 7.5 BW. Art. 7:319, lid 6, BW heeft echter een groter bereik dan de bepaling van lid 1, sub f, van dat artikel. Het zesde lid zegt dat op de goedkeuring door de grondkamer geen beroep kan worden gedaan in het geval van bepalingen die in strijd met de wet zijn. Deze bepaling kan dus ook worden toegepast ten aanzien van bedingen waarop de grondkamer bij haar toetsing geen grip heeft, omdat deze zich dient te beperken tot de pachtregeling uit het BW. Recente jurisprudentie daarover is niet voorhanden. Voor een geval waarin het pachthof zich uitsprak over een met de mestwetgeving strijdige bepaling in een pachtovereenkomst, zie het arrest Grooters-Ubas/Poorterman B.V. in TvAR 2002/5133.&lt;/p&gt;&lt;p&gt;Tot slot nog een opmerking over de de juridische organisatie binnen de PKN. In deze beschikking wordt als partij vermeld het college van kerkrentmeesters van de Protestantse Gemeente Trynwâlden. De protestantse gemeente Trynwâlden is onderdeel van de PKN (Protestantse Kerk in Nederland). Een protestantse gemeente binnen de PKN kent op grond van de kerkorde en de daarop gebaseerde ordinanties slechts twee (kerkelijke) rechtspersonen. De protestantse gemeente en de diaconie van die gemeente. De gemeente wordt in stoffelijke zaken vertegenwoordigd door (voorzitter en secretaris) van het college van kerkrentmeesters en de diaconie door het college van diakenen (ordinantie 11 bij de kerkorde te vinden op www.pkn.nl). Het college van kerkrentmeesters, dat in deze zaak volgens de beschikking partij was, is een orgaan zonder rechtspersoonlijkheid. In een procedure bij de rechtbank Leeuwarden leidde dat tot niet-ontvankelijkheid (ECLI:NL:RBLEE:2010:BL9763). Bij de grondkamer en de Centrale Grondkamer kwam dit punt niet aan de orde.&lt;/p&gt;&lt;p&gt;B. Nijman&lt;/p&gt;</content><legacyfootnotes/><footnotes><footnote/></footnotes><auteurs>B. Nijman</auteurs><published>2019-02-04 15:03:59</published><modified>2019-02-04 15:46:53</modified><editiondate>2019-02-04</editiondate><htmlpath>https://denhollander.info/artikel/15356</htmlpath></article>
</articles></edition>