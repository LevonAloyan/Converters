<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>8</uitgave><aflevering>8</aflevering><searchword>TvAR 8/1984</searchword><id>6420</id><udhid>UDH:TvAR/6420</udhid><titel>'Agrarisch Recht' in Wageningen</titel><searchwords><searchword>TvAR 8/1984</searchword><searchword>UDH:TvAR/6420</searchword></searchwords><attachments><attachment><name>1984_nr 8_Artikel_Snijders.pdf</name><extention>pdf</extention><url>https://denhollander.info/download/6202/ci</url></attachment></attachments><inleiding>1. INLEIDING&#13;
In ongeveer dezelfde periode waarin de naam van het tijdschrift de Pacht werd gewijzigd&#13;
in Agrarisch Recht, werden de aan de Landbouwhogeschool te Wageningen&#13;
verbonden afdelingen Rechts- en Staatswetenschappen 'westers' en 'niet westers'1&#13;
tot één nieuwe vakgroep samengevoegd, welke eveneens onder de naam 'Agrarisch&#13;
Recht' ten doop werd gehouden. De beide afdelingen hadden het sinds enkele jaren&#13;
zonder kroondocenten moeten stellen, nadat de 'niet-westerse' hoogleraar prof. mr&#13;
dr A.H. Ballendux in 1976 was overleden en prof. mr J.M. Polak, vanwege zijn benoeming&#13;
in 1977 tot lid van de Raad van State, als hoogleraar van de andere afdeling&#13;
afscheid nam. De samenvoeging viel samen met de benoeming van twee nieuwe&#13;
hoogleraren. Per 1 februari 1981 startte prof. mr W. Brussaard zijn werkzaamheden,&#13;
welke blijkens zijn leeropdracht dienen te liggen op het terrein van 'het agrarisch&#13;
recht van de westerse gebieden, hieronder begrepen het milieurecht en het recht&#13;
betreffende de ruimtelijke ordening'.2 Sinds 1 november 1981 bekleedt prof. dr F.&#13;
von Benda-Beckmann de andere leerstoel; zijn leeropdracht luidt: 'het recht, meer&#13;
in het bijzonder het agrarisch recht van de niet-westerse gebieden'.3&#13;
Eveneens in 1981 werden twee reeds jaren vacante medewerkers-posten vervuld.&#13;
Het aantal wetenschappelijk medewerkers kwam daarmee op zes. Van hen houdt&#13;
mr B. Dam zich in het bijzonder bezig met het Nederlands recht inzake ruilverkaveling&#13;
en pacht. Dr ir P. de Visser houdt zich bezig met de relatie tussen het&#13;
Nederlands recht en economische ontwikkelingen, terwijl mr G.M.F. Snijders zich&#13;
voornamelijk beweegt op het terrein van het recht inzake produktkwaliteit in het algemeen&#13;
en produktveiligheid in het bijzonder. Het niet-westers recht vormt het&#13;
werkterrein van mr A. van Eldijk, die zich daarbij concentreert op de samenhangen&#13;
tussen recht en economische relaties, en mr H.L.J. Spiertz, die zich met name verdiept&#13;
in de relatie tussen recht en de controle op produktiemiddelen. Drs F.J.A.&#13;
Bouman is belast met het onderwijs en onderzoek betreffende het landbouwcoöperatie-&#13;
en kredietwezen in ontwikkelingslanden. Tenslotte is prof. mr Ch.P.A. Geppaart aan de vakgroep verbonden als deeltijds&#13;
docent agrarisch belastingrecht.&#13;
Het feit dat het aantal leden van de wetenschappelijke staf door het invullen van&#13;
bestaande vacatures in betrekkelijk korte tijd met honderd procent werd uitgebreid,&#13;
bracht met zich mede dat voor de gehele vakgroep een fase aanbrak van herbezinning&#13;
en heroriëntatie. In de eerste plaats rees de vraag hoe het onderwijsaanbod&#13;
van de vakgroep er voor de toekomst zou moeten uitzien. Tevens moesten&#13;
er onderzoeksplannen worden gesmeed en dienden deze in één samenhangend&#13;
onderzoeksprogramma te worden neergelegd. Een dergelijke nieuwe start vormde,&#13;
voornamelijk voor de nieuwkomers, natuurlijk een ideale uitgangssituatie en een&#13;
enorme uitdaging. Van de zittende leden vroeg een en ander een flinke dosis&#13;
flexibiliteit.&#13;
De 'interne' herbezinning en heroriëntatie viel intussen samen met enkele 'externe'&#13;
ontwikkelingen op het gebied van onderwijs en onderzoek. Voor wat betreft&#13;
het onderwijs ging de twee-fasenstructuur van start. Dit had tot gevolg dat de&#13;
gehele Landbouwhogeschool in een zeer ingrijpend proces van herprogrammering&#13;
was gewikkeld. Inmiddels werden de universiteiten en hogescholen tevens&#13;
geconfronteerd met het in te voeren stelsel van 'voorwaardelijke-financiering',&#13;
hetgeen met zich meebracht dat gepland onderzoek - om voor goedkeuring en&#13;
financiering in aanmerking te komen - moest worden geformuleerd als onderdeel&#13;
van tamelijk langlopende onderzoeksthema's waarin meerdere onderzoekers&#13;
participeerden. Het samenvallen van deze interne en externe ontwikkelingen was&#13;
enerzijds natuurlijk meegenomen: de vakgroep Agrarisch Recht sloeg met het&#13;
vaststellen van haar toekomstplannen zowel op onderwijs- als op&#13;
onderzoeksgebied twee vliegen in één klap. Anderzijds is het duidelijk dat wij&#13;
meer dan eens het idee hadden, dat de omstandigheden ons niet die tijd en rust&#13;
gunden, die wij ons als nieuwbakken groep collega's bij het uitdenken van onze&#13;
plannen hadden gewenst.&#13;
Naar onze mening is nu echter het moment aangebroken waarop de vakgroep&#13;
Agrarisch Recht van de Landbouwhogeschool zich, vooral inhoudelijk, aan U kan&#13;
presenteren. Tevens maken wij van deze gelegenheid gebruik, om een voorzichtige&#13;
blik in de toekomst te werpen. Het zal blijken dat er sinds het uit 1980 daterende&#13;
artikel van A.H.T. Heisterkamp4 veel is veranderd. </inleiding><content>2. AGRARISCH RECHT&#13;
'Een aan de Landbouwhogeschool verbonden juridische vakgroep beweegt zich op&#13;
het terrein van het agrarisch recht'. Deze stelling zal onder de lezers van dit tijdschrift&#13;
waarschijnlijk nauwelijks verbazing wekken. Toch betreft het hier een&#13;
schijn-evidentie. Achter de gesuggereerde klaarblijkelijkheid van de stelling gaat&#13;
namelijk de vraag schuil hoe het agrarisch recht als werkterrein moet worden&#13;
gedefinieerd. Vóór de samenvoeging van de beide afdelingen doceerden de leden&#13;
daarvan bijvoorbeeld een aantal vakken met een niet typisch agrarisch karakter.&#13;
Daarbij denk ik dan aan de vakken Inleiding straf- en administratief recht,&#13;
Arbeids- en organisatierecht en Consumentenrecht. Enerzijds stond voor ieder vast dat de aanduiding&#13;
'Rechts- en staatswetenschappen' in de naam van de vroegere afdelingen veel te ruim&#13;
was en dat een naamgeving welke de context van de Landbouwhogeschool meer tot&#13;
uitdrukking zou brengen de voorkeur verdiende. Anderzijds waren de leden van de&#13;
vakgroep van mening dat de wijziging van de naam in het meer voor de hand&#13;
liggende 'Agrarisch Recht' niet tot gevolg mocht hebben, dat de niet of minder&#13;
agrarische vakken om die reden van het programma zouden moeten worden&#13;
afgevoerd.&#13;
Voor wat betreft het onderwijs is de taak van de aan de Landbouwhogeschool verbonden&#13;
juridische vakgroep in de eerste plaats dienstverlenend ten behoeve van de&#13;
verschillende Wageningse studierichtingen (de Landbouwhogeschool kent geen juridische&#13;
studierichting). Dit leidt er toe, dat het onderwijsaanbod van de vakgroep behalve&#13;
door haar eigen opvattingen omtrent haar onderwijstaak in belangrijke mate&#13;
door de vraag vanuit de richtingen wordt bepaald. Zo werd het vak Arbeids- en&#13;
organisatierecht indertijd niet opgezet uit hobbyisme van één van de medewerkers,&#13;
maar naar aanleiding van een vraag uit de richting Levensmiddelentechnologie; men&#13;
voorzag dat enkele van de afgestudeerde technologen top-functies in de zuivelindustrie&#13;
zouden gaan bekleden en achtte het daarom wenselijk, dat zij tijdens de&#13;
studie de kans hadden gekregen zich onder andere in het arbeidsrecht en het rechtspersonenrecht&#13;
te verdiepen. De vakgroep achtte het voor het behoud van haar&#13;
dienstverlenende taak van essentieel belang, dat zij ook onder de naam Agrarisch&#13;
Recht de handen vrij zou houden om op dergelijke verzoeken in te gaan en deze zo&#13;
mogelijk - afhankelijk van bijvoorbeeld de personele middelen op dat moment -&#13;
te honoreren.&#13;
Het antwoord op de vraag naar de definitie van het agrarisch recht als werkterrein&#13;
werd aldus meer door pragmatische dan door dogmatische overwegingen ingegeven.&#13;
Het vakgebied agrarisch recht kan in de gebruikelijke indelingen van het Nederlands&#13;
recht niet naast de klassieke rechtsgebieden worden geplaatst. In feite vormt het een&#13;
dwarsdoorsnede door die klassieke gebieden heen en omvat het vrijwel de gehele&#13;
Nederlandse rechtsstof, doch dan toegespitst op die facetten, die voor de landbouw5&#13;
van bijzonder belang zijn. Welke facetten als 'landbouw-relevant' moeten&#13;
worden aangemerkt wordt voor een belangrijk deel door de Wageningse studierichtingen&#13;
bepaald.&#13;
De leeropdracht van prof. Von Benda-Beckmann geeft de meeste ruimte voor een&#13;
dergelijke extensieve interpretatie van het werkterrein van de vakgroep: voorop staat&#13;
de taak zich bezig te houden met het recht, hetgeen na de komma nader wordt toegespitst&#13;
op het agrarisch recht van de niet-westerse gebieden. Ook de leeropdracht&#13;
van prof. Brussaard geeft echter blijk van een ruime kijk op het vakgebied, door&#13;
het milieurecht en het recht betreffende de ruimtelijke ordening expliciet onder de&#13;
noemer 'agrarisch recht' te brengen. 3. HET ONDERWIJS&#13;
Het aan de Landbouwhogeschool verzorgde juridische onderwijs heeft niet als doel&#13;
('agrarische') juristen op te leiden; de juridische vakken zijn van ondersteunende&#13;
aard, ten behoeve van de verschillende studierichtingen. Juridisch onderwijs heeft&#13;
echter slechts zin, en zowel het volgen als het geven ervan is slechts bevredigend, indien&#13;
de studenten op een redelijk niveau met het recht kunnen worden&#13;
geconfronteerd.&#13;
Veel Wageningse afgestudeerden komen terecht in functies waarin zij in teamverband&#13;
moeten kunnen meepraten over juridische en bestuurlijke onderwerpen. In het&#13;
gegeven voorbeeld van de levensmiddelentechnoloog is dat een functie in het&#13;
bedrijfsleven. In een ander geval wordt een ingenieur aangesteld bij een overheidsorgaan&#13;
en dient hij (of zij) vanuit de eigen discipline te kunnen participeren in de&#13;
ontwikkeling of de uitvoering van een onderdeel van het overheidsbeleid. Er bestaat&#13;
een zeer reële kans dat hij daarbij wordt geconfronteerd met juridische en bestuurlijke&#13;
vragen. Het is daarom van groot belang dat hij al tijdens de studie de kans heeft&#13;
gekregen om met het fenomeen 'recht' vertrouwd te raken. In sommige gevallen is het&#13;
volgen van één of meer juridische vakken - afhankelijk van de studierichting -&#13;
verplicht voorgeschreven. In andere gevallen wordt een bepaald vak, in de vorm van&#13;
een door een studierichting voor haar studenten opgesteld 'studieprofiel', geadviseerd.&#13;
Buiten dat staat het iedere student vrij om een door ons verzorgd vak als keuzevak in&#13;
zijn individuele pakket op te nemen.&#13;
Vóór de invoering van de twee-fasenstructuur kwam het regelmatig voor, dat de&#13;
overgrote meerderheid van de studenten bij een 'specialistisch' vak als Milieuhygiënerecht&#13;
(in totaal zo'n 80 per jaar) nog nooit één juridisch college had gevolgd. Dit&#13;
bracht dan met zich mee dat al snel een derde van de beschikbare college-uren op&#13;
ging aan het behandelen van fundamentele vragen als: 'Wat is recht? Wat zijn de&#13;
bronnen van het Nederlandse recht? In hoeverre geven rechters inhoud aan het recht?'&#13;
Deze situatie was vooral zo frustrerend, daar het geschetste probleem zich bij alle&#13;
specialistische vakken kon voordoen. Een student die zowel de colleges&#13;
Milieuhygiënerecht als Pachtrecht volgde, kon zich na verloop van een aantal weken bij&#13;
wijze van spreken gaan afvragen of er wel verschil tussen de beide vakgebieden&#13;
bestond.&#13;
Hoe belangrijk het echter is om wèl uitvoerig op bijvoorbeeld de bronnen van het&#13;
Nederlands recht in te gaan - we zouden er uiteindelijk ook toe kunnen besluiten&#13;
dergelijke onderwerpen links te laten liggen - bleek onlangs weer eens uit een opmerking&#13;
van een collega uit een andere vakgroep. Deze medewerker wilde in zijn colleges&#13;
uitvoerig ingaan op een juridisch aspect van zijn eigen - technische - vakgebied.&#13;
Wij raadden hem een boekje over het onderwerp aan, dat wij zelf, behalve als&#13;
volledig, ook als zeer helder en overzichtelijk beschouwden. Na een paar dagen kregen&#13;
we het weer terug met de woorden: 'Hier heb ik niets aan; er staat allemaal&#13;
jurisprudentie in. Wat ik nodig heb is gewoon tekst van de wet'.&#13;
Vandaar dat wij hebben getracht om in de nieuwe programmering zo consequent&#13;
mogelijk een gefaseerd vakkenaanbod te presenteren. Voor het op het Nederlands recht gerichte onderwijs betekent dit, dat studenten die een specialistisch doctoraalvak6&#13;
bij onze vakgroep willen volgen dringend wordt aangeraden (voor zover dat&#13;
al niet verplicht binnen de door hen gevolgde studierichting is voorgeschreven) eerst&#13;
een inleidend vak te bestuderen en daarin een examen af te leggen.&#13;
Met die inleidende vakken doelen we dan in de eerste plaats op het vak Recht en&#13;
Samenleving, dat door de drie maatschappij-wetenschappelijke studierichtingen&#13;
(economie, sociologie en huishoudwetenschappen) als verplicht propaedeuse-vak is&#13;
voorgeschreven. Het vak bestaat enerzijds uit een inleiding in het Nederlands recht,&#13;
waarbij onderwerpen aan de orde komen als rechtsbronnen, beginselen van het vermogensrecht,&#13;
onrechtmatige daad en enkele hoofdlijnen van het straf-, proces-,&#13;
staats- en bestuursrecht. Anderzijds bestaat het uit een inleiding in de rechtstheorie&#13;
en de inter-culturele rechtsvergelijking. Dit tweede gedeelte kunnen we aanbieden als&#13;
gevolg van de unieke situatie dat de vakgroep zowel uit 'westerse' als uit 'nietwesterse&#13;
georiënteerde' juristen bestaat. Het is uiteraard in de eerste plaats bedoeld&#13;
als basis voor het op het recht van ontwikkelingslanden gerichte onderwijs. Maar&#13;
ook voor de andere studenten is het bepaald niet zonder belang, daar men door het&#13;
plaatsen van het Nederlands recht in een mondiale context, en door vergelijking ervan&#13;
met het recht in andere samenlevingen, ook de rol van het recht in de Nederlandse&#13;
situatie beter leert te doorzien.&#13;
Het tweede inleidende vak kreeg de titel 'Inleiding Bestuursrecht' mee. De behandelde&#13;
onderwerpen komen in grote lijnen overeen met die van de genoemde inleiding&#13;
in het Nederlandse recht, met dien verstande dat we de nadruk leggen op het staatsen&#13;
bestuursrecht, en de andere onderwerpen minder uitvoerig belichten. Dit vak is&#13;
(met ingang van het studiejaar 1984/1985) verplichte stof voor het gros van de&#13;
Cultuurtechnici (afhankelijk van de door hen binnen die studierichting gekozen&#13;
'oriëntatie'). In het algemeen kan men stellen dat niet-maatschappij-wetenschappers,&#13;
die een doctoraalvak willen volgen, dat op een specialistisch terrein van het Nederlands&#13;
recht betrekking heeft, wordt geadviseerd déze cursus daaraan voorafgaand&#13;
te doorlopen. Het vak Recht en Samenleving geldt voor hen als alternatief.&#13;
De andere door de vakgroep verzorgde 'westerse' vakken hebben in de eerste&#13;
plaats betrekking op het Ruimtelijk ordeningsrecht, waaronder in dit verband mede&#13;
de problematiek inzake de inrichting van landelijke gebieden wordt begrepen. Het&#13;
pachtrecht komt aan de orde in het college Grondbestemmingsrecht. Met name ten&#13;
behoeve van de Milieuhygiënisten wordt het Milieuhygiënerecht gedoceerd en ten&#13;
behoeve van de huishoudwetenschappers Consumentenrecht. Nieuw is onder andere&#13;
het vak Sociaal-economisch recht voor economen, waar zal worden ingegaan op het&#13;
ondernemingsrecht, het arbeidsrecht en onderdelen van het economisch ordeningsrecht.&#13;
Het oude Arbeids- en organisatierecht komt hierdoor te vervallen. Andere&#13;
nieuwe vakken hebben betrekking op het Waterstaatsrecht (voor enkele specifieke&#13;
groepen cultuurtechnici) en het Arbeidsomstandighedenrecht (voor ergonomen).&#13;
Het bestaande college Agrarisch Belastingrecht zal ook in de nieuwe structuur worden&#13;
gehandhaafd. De meeste vakken vallen uiteen in een basiselement, dat in collegevorm wordt gedoceerd,&#13;
en een voortgezette literatuurstudie. Op die wijze hebben we ons totale&#13;
'westerse' onderwijsaanbod opgeknipt tot zo'n twintig 'onderwijs-elementen', welke&#13;
bijna onbeperkt onderling kunnen worden gecombineerd en tot grotere 'examenvakken'&#13;
kunnen worden samengevoegd. Een essentiële overweging bij de herprogrammering&#13;
was, dat de studenten binnen de verschillende studierichtingen een&#13;
behoorlijke mate van vrijheid moest worden gelaten bij het samenstellen van hun&#13;
individuele studiepakketten. Door het opknippen van ons aanbod hebben we daarop&#13;
kunnen inspelen: de cultuurtechnicus die zich tamelijk grondig wil verdiepen in het&#13;
ruimtelijk ordeningsrecht kan een basiselement volgen van 80 uur en een voortgezet&#13;
literatuur-element van 40 uur. Een ander kan besluiten hetzelfde basiselement te&#13;
combineren met het basiselement grondgebruiksrecht van 40 uur. Ook een econoom&#13;
kan in dat grondgebruiksrecht zijn geïnteresseerd en het combineren met 80 uur&#13;
sociaal-economisch recht. Maar wanneer hij de voorkeur geeft aan alléén grondgebruiksrecht&#13;
of alléén sociaal-economisch recht, dan kan dat ook. Enige voorwaarde&#13;
is dat ingebrachte examenvakken minimaal 80 'studiebelastinguren' omvatten.&#13;
Met de invoering van de twee-fasenstructuur hebben wij overigens tot een tamelijk&#13;
algemene koerswijziging in ons onderwijs besloten, in die zin dat wij - bij die&#13;
vakken waar deze een rol spelen - een sterker accent zijn gaan leggen op de&#13;
bestuursrechtelijke en de bestuurlijke aspecten.&#13;
Voor wat betreft het niet-westers georiënteerd onderwijs bestaat eveneens een gefaseerde&#13;
opbouw. Naast het genoemde vak Recht en Samenleving staat het inleidende&#13;
vak Recht en landbouw in ontwikkelingslanden. Het bestaat uit een oriëntatie op&#13;
het recht in ontwikkelingslanden, waarbij het accent ligt op de maatschappelijke bepaaldheid&#13;
van heersende rechtssystemen en een nadere toespitsing op de betekenis&#13;
van het recht voor landgebruik, teeltsystemen en de sociaal-economische positie van&#13;
de plattelandsbevolking. Als vervolg-vakken gelden Vergelijkende sociologie van&#13;
het recht - dat in het bijzonder op het vak Recht en Samenleving voortbouwt -en&#13;
het college Recht en sociaal-economische verandering, waarin de relaties en&#13;
wisselwerkingen tussen recht en rechtsverandering enerzijds en sociaal-economische&#13;
verandering anderzijds centraal staan. Voor de sociologen worden werkcolleges&#13;
Recht en ontwikkelingssociologie gegeven; voor de economen werkcolleges Recht en&#13;
economie.&#13;
Los van de genoemde vakken staat het college Landbouwcoöperatie- en kredietwezen,&#13;
dat onder andere ingaat op het functioneren van de coöperatie en alternatieve&#13;
samenwerkingsverbanden in de plattelandseconomie en op de verschillende functies&#13;
van sparen en kredietverlening in de huishoudelijke en de bedrijfmatige sfeer van&#13;
kansarme groepen op het platteland. Het vak Vergelijkend personen- en familierecht&#13;
verdient eveneens aparte vermelding, daar het hier een volledige integratie betreft van&#13;
het op Nederland gerichte en het niet-westers georiënteerde onderwijs.&#13;
Qua omvang zijn de tot dusver genoemde vakken tamelijk beperkt. De meeste omvatten&#13;
zo'n 80 tot 120 studiebelastingsuren. Een student die zowel een inleidend als&#13;
een specialistisch vak heeft gevolgd heeft in het algemeen nog nauwelijks 200 uur aan 'het recht' besteed. Voor degenen die echt iets van een juridisch deelgebied willen&#13;
afweten gelden de genoemde vakken dan ook vooral als een voorbereiding op&#13;
een afstudeervak, dat naar keuze nog eens 360, 520 of zelfs 680 uren (dat zijn dus&#13;
ruim vier volle maanden) kan omvatten. Het is gebruikelijk dat tijdens die periode&#13;
een scriptie wordt geschreven over een onderwerp, dat betrekking heeft op een vak,&#13;
dat men in een eerder stadium van de studie met een examen heeft afgerond.&#13;
Uit het voorgaande moge blijken dat de vakgroep zich heeft ingespannen om met&#13;
haar beperkte docerende mankracht een onderwijsaanbod te formuleren, dat zoveel&#13;
mogelijk in de, aan de Landbouwhogeschool zéér uiteenlopende, individuele studiebehoeften&#13;
kan voorzien.&#13;
4. HET ONDERZOEK&#13;
In november 1982 verscheen het onderzoeksprogramma van de nieuwe vakgroep,&#13;
dat enkele maanden later door de faculteitsraad werd goedgekeurd.&#13;
Het gedeelte dat betrekking heeft op het niet-westerse onderzoek, heeft ten doel&#13;
de maatschappelijke betekenis vast te stellen van recht (en het coöperatie- en kredietwezen)&#13;
voor processen van sociale, politieke, economische en technische verandering&#13;
in ontwikkelingslanden. Geconstateerd wordt dat er sinds de kolonialistische&#13;
periode nieuwe politieke en economische structuren in ontwikkelingslanden zijn ingevoerd,&#13;
hetgeen in het algemeen gepaard ging met de invoering van rechtssystemen&#13;
welke door het recht van de koloniale moederlanden waren geïnspireerd. Het streven&#13;
was er daarbij op gericht het bestaande 'traditionele' recht door één nationaal&#13;
rechtssysteem te vervangen. Daar dit doel in vele gevallen niet is bereikt, stuiten nietwesterse&#13;
juristen regelmatig op het verschijnsel 'rechtspluralisme': de traditionele&#13;
rechtsstelsels zijn naast het ingevoerde vreemde recht blijven bestaan en spelen met&#13;
name op lokaal niveau nog altijd een belangrijke rol.&#13;
In het algemeen kan men stellen dat de kennis over dergelijke pluralistische rechtsstelsels,&#13;
zowel in binnen- als in buitenland, zeer beperkt is. Systematische beschrijvingen&#13;
van traditionele stelsels zijn schaars en geven vaak een vertekend beeld van&#13;
de werkelijkheid. Dit wordt veroorzaakt door het feit dat men deze stelsels met&#13;
'westerse' ogen pleegt te bekijken en maatschappelijke verschijnselen vanuit het&#13;
eigen begrippenapparaat benadert, waarneemt en interpreteert. Ontwikkelingsbeleid&#13;
dat slechts oog heeft voor het van bovenaf opgelegde 'vreemde' overheidsrecht, en&#13;
voorbij gaat aan het recht dat op lokaal niveau 'leeft', is uiteraard in vele gevallen&#13;
tot mislukken gedoemd.7&#13;
Tegen deze achtergrond zijn de volgende onderzoeksthema's geformuleerd:&#13;
I. Inhoud en invloed van recht in de landbouw en de agrarische verhoudingen in&#13;
ontwikkelingslanden&#13;
Het onderzoek is gericht op het inventariseren van het voor de plattelandsbevolking&#13;
meest relevante recht. Daarbij ligt de nadruk op het goederen-,&#13;
familie-, erf-, arbeids-, en handelsrecht. II. Recht en sociale verandering&#13;
Het onderzoek richt zich op de vraag of en onder welke voorwaarden recht een&#13;
bevorderend of juist remmend effect heeft op sociaal-economische veranderingsprocessen.&#13;
In dit kader vindt een analyse plaats van de vooronderstellingen en&#13;
politieke achtergronden van het juridische instrumentalisme en van de factoren welke&#13;
bijdragen tot het falen van het juridisch instrumentarium in de ontwikkelingspolitiek .&#13;
III. Juridische aspecten van de participatie van de plattelandsbevolking in ontwikkelingsprocessen&#13;
Het onderzoek is gericht op de betekenis van recht voor de participatiemogelijkheden&#13;
van de plattelandsbevolking in processen van sociale en economische verandering. De&#13;
nadruk ligt op de toegangsmogelijkheden van de bevolking tot recht, rechtbanken en&#13;
andere rurale instituties en hun mogelijkheden tot participatie in geïnstitutionaliseerde&#13;
besluitvormings-processen.&#13;
IV. Theorie-ontwikkeling t.a.v. plaats en functie van recht in de maatschappij&#13;
Het onderzoek is gericht op uitwerking van een vergelijkend analytisch kader&#13;
voor onderzoek naar de relaties en wisselwerkingen tussen recht en sociale, economische,&#13;
technische, culturele en politieke factoren enerzijds en de relaties tussen&#13;
deze samenhangen en het gedrag van actoren anderzijds.&#13;
Binnen deze thema's vindt een aantal onderzoeksprojecten plaats. Prof. Von Benda-&#13;
Beckmann houdt zich bezig met het bestuderen van veranderingen in het vermogens-en&#13;
erfrecht in relatie tot sociaal-economische en politieke veranderingen in Minang-kabau&#13;
op West Sumatra. Het onderzoek beschrijft en analyseert de huidige stand en de&#13;
historische ontwikkeling van Minangkabau'se vermogens- en erfrechtelijke&#13;
concepten, regels en instituties. Dit geschiedt in relatie tot het gedrag van de dorpsbevolking&#13;
in vermogens- en verervingsaangelegenheden. De rechtsontwikkeling&#13;
wordt geanalyseerd in de context van het thans op West Sumatra bestaande rechtspluralisme&#13;
en de plaatselijke politieke, economische en sociale veranderingen gedurende&#13;
de laatste 150 jaar.&#13;
Tevens verricht hij een vergelijkende analyse naar de toegang tot rechtsprekende&#13;
instellingen in de traditionele en de overheidssfeer van niet-westerse samenlevingen.&#13;
Het onderzoek heeft betrekking op de situatie in Afrikaanse en Zuid-Oost Aziatische&#13;
landen. Het sluit onder meer aan bij het wereldwijd verrichte onderzoek naar 'Acces&#13;
to Justice' en het 'Law and Participation Program' van de Economie and Social&#13;
Commission for Asia and the Pacific (ESCAP) van de Verenigde Naties.&#13;
H. Spiertz verricht onderzoek naar de relatie tussen vorm en inhoud van recht en het&#13;
sociaal-economisch gedrag van de plattelandsbevolking op Bali. Daarbij staat&#13;
centraal de relatie tussen recht en de controle op de productiemiddelen in de&#13;
irrigatie-landbouw.&#13;
Het promotie-onderzoek van A. van Eldijk gaat in op de betekenis van recht en&#13;
rechtspluralisme voor onder andere de continuïteit van de zich wijzigende handelspatronen&#13;
in Sierra Leone. Getracht wordt meer inzicht te verkrijgen in de&#13;
handelsketen van een agrarische bedrijfskolom en met name in de juridische structuren&#13;
en processen welke daar een rol spelen. Een apart hoofdstuk is gewijd aan het onderzoek op het gebied van landbouwkrediet&#13;
en -coöperatie in ontwikkelingslanden. Goedkoop krediet vormt een belangrijk&#13;
instrument van overheidsinterventie bij het vorm geven aan het ontwikkelingsbeleid.&#13;
Het kanaliseren van het krediet geschiedt veelal via nieuw opgerichte dorpscoöperaties.&#13;
In de praktijk blijken zowel de krediet- als de coöperatieprogramma's&#13;
niet aan de gestelde doelen te beantwoorden. Vooral de stellingname van de ambtelijke&#13;
instellingen tegen vrijwel elke dienstverlening in de informele sector blijkt een&#13;
groot struikelblok te zijn voor de opstelling en de uitvoering van een realistische ontwikkelingsstrategie.&#13;
Het onderzoek heeft zich geleidelijk naar het terrein van die informele&#13;
sector verplaatst. De thema's luiden:&#13;
I. Vormen en vaardigheden van informeel sparen en kredietverlenen&#13;
Onderzocht wordt hoe rurale huishoudens traditioneel het steeds weerkerende&#13;
probleem oplossen van ongelijke inkomens- en uitgavenstromen in een op de&#13;
landbouw gerichte economie. Het doel is het formuleren van een aantal voor&#13;
waarden voor een aan de behoefte van de rurale economie aangepaste wijze van&#13;
institutionele financiële bemiddeling.&#13;
II. Coöperaties en alternatieve vormen van samenwerking&#13;
Onderzocht wordt hoe het de coöperatie vergaat als ondernemingsvorm en katalysator&#13;
van ontwikkelingsprocessen op het platteland in de derde wereld. Tevens&#13;
wordt, vanwege de dikwijls teleurstellende ervaringen met de officiële coöperatieve&#13;
politiek, een vergelijkende studie opgezet van functies, organisatiepatronen en&#13;
spelregels van traditionele vormen van samenwerking.&#13;
Het onderzoek in het kader van beide thema's, dat wordt verricht door F. Bouman,&#13;
bestaat uit een niet-geografisch gebonden literatuurstudie en empirische studies welke&#13;
plaats vinden in Indonesië, Sri Lanka, Kameroun en Bangladesh. Incidenteel verrichten&#13;
studenten, in het kader van een praktijkstage, onderzoek in andere landen.&#13;
Er wordt samengewerkt met het Ministerie van Buitenlandse Zaken, de NOVIB, de&#13;
Wereldbank en de Ohio State University.&#13;
Het terrein van het op Nederland gerichte onderzoek is opgedeeld in een aantal kleinere&#13;
gebieden. Als eerste noemen we het recht met betrekking tot de grond. Dit deelgebied&#13;
heeft steeds in het middelpunt van de belangstelling gestaan en is in de loop&#13;
der jaren, met name onder invloed van de wetgeving inzake het onroerend goed, verder&#13;
uitgedijd. De landbouw legt noodzakelijkerwijze beslag op de grond. Maar de&#13;
agrarische sector is niet de enige die van de bodem gebruik maakt en in hoge mate&#13;
afhankelijk is. Hetzelfde geldt voor sectoren als volkshuisvesting, industrie, verkeer&#13;
en recreatie. Staan hun behoeften aan grond al op gespannen voet met elkaar, een&#13;
en ander wordt nog verder gecompliceerd door het streven naar bijvoorbeeld landschaps-&#13;
en natuurbehoud. Grond is een schaars goed en dit vereist duidelijkheid omtrent&#13;
de vele rechten en bevoegdheden met betrekking tot de bestemming, de inrichting&#13;
en het beheer ervan. Hiervoor zijn van belang de verschillende regelingen betreffende&#13;
de ruimtelijke ordening, de landinrichting, het grondgebruik, het (agrarisch)&#13;
grondverkeer, het erfrecht, de waterstaat, de milieuhygiëne en de natuurbescherming.&#13;
Het tweede deelgebied omvat het recht met betrekking tot dieren, planten en agrarische produkten. In de landbouw wordt zowel gestreefd naar een verhoging van de&#13;
kwantiteit, als naar een verbetering van de kwaliteit van de agrarische produktie. Bij&#13;
het laatste gaat het niet alleen om het vervaardigen van een kwalitatief beter produkt,&#13;
maar evenzeer om verbetering van de omstandigheden waaronder wordt geproduceerd.&#13;
Het deelgebied omvat onder andere de wetgeving op het gebied van bewaking&#13;
van de kwaliteit van landbouwprodukten, het kwekersrecht, de veterinaire&#13;
wetgeving, het dierenbeschermingsrecht en de wetgeving inzake de bestrijding van&#13;
plantenziekten.&#13;
Het derde deelgebied heeft betrekking op de personen en de organisaties in de&#13;
landbouw. In de eerste plaats denken wij hierbij aan de rechtsregels betreffende de&#13;
personen die in de landbouw werkzaam zijn, hetzij als ondernemer, hetzij in dienstbetrekking.&#13;
Voorts doelen we op de regels inzake de rechtsvorm van ondernemingen,&#13;
de samenwerkingsvormen en de organisaties van werkgevers en werknemers in&#13;
de landbouw, zowel privaatrechtelijk als publiekrechtelijk (p.b.o.).&#13;
Wij formuleerden de volgende thema's:&#13;
I. Privaatrechtelijke en bestuursrechtelijke aspecten van bestemming, inrichting&#13;
en beheer van landelijke gebieden&#13;
Centraal staat het grote aantal wettelijke en buitenwettelijke regelingen dat betrekking&#13;
heeft op de bestemming, de inrichting en het beheer van landelijke gebieden.&#13;
Doel van het onderzoek is meer inzicht in de onderlinge relatie van de diverse&#13;
regelingen te verkrijgen en de onderlinge effecten te bepalen. Het onderzoek geschiedt&#13;
vanuit zowel een privaatrechtelijke als een publiekrechtelijke invalshoek.&#13;
II. Juridische implicaties van technologische ontwikkelingen in de landbouw&#13;
Het onderzoek richt zich op de wisselwerking tussen technologische ontwikkelingen&#13;
enerzijds en ontwikkelingen in het recht anderzijds. Technologische ontwikkelingen&#13;
kunnen repercussies hebben op een samenleving. Rechtsregels behoren&#13;
tot de instrumenten waarmee men dergelijke repercussies tracht te voor&#13;
komen, te beperken of te sturen. Eén van de vragen die rijzen is in hoeverre het&#13;
recht een juist - en een effectief - instrument is om in te grijpen in technologische&#13;
ontwikkelingen.&#13;
III. Juridische en bestuurlijke aspecten van de bescherming van het milieu&#13;
Het onderzoek richt zich in de eerste plaats op de vraag hoe men via regelingen greep&#13;
kan krijgen op ongewenst geachte ontwikkelingen inzake het milieu, op zodanige&#13;
wijze dat een juridisch sluitend en te handhaven complex van regels ontstaat. Tevens&#13;
worden de gevolgen bestudeerd van de sectorale opbouw van onze milieuwetgeving&#13;
voor het milieu als geheel.&#13;
Prof. Brussaard verricht in het kader van het eerstgenoemde thema onderzoek naar&#13;
de wijze waarop - op grond van de onderscheidene wettelijke en buitenwettelijke&#13;
regels - besluiten over bestemming, inrichting en beheer van landelijke gebieden&#13;
tot stand komen. Er vindt een analyse plaats van de onderlinge relaties tussen de&#13;
verschillende besluitvormingslijnen en de mate waarin de beoogde doelen in die&#13;
besluitvorming worden bereikt.&#13;
Tevens heeft hij een onderzoeksproject gepland dat betrekking heeft op de werking&#13;
van de diverse regelingen ter bescherming van het milieu. Bij dit onderzoek wordt samenwerking gezocht met die vakgroepen binnen de LH, die zich bezighouden&#13;
met de bescherming van bodem, water, lucht, flora en fauna. Onder studenten&#13;
blijkt veel belangstelling te bestaan voor het milieuhygiënerecht; minstens de helft&#13;
van het totale aantal scripties, dat per jaar bij de vakgroep wordt geschreven, gaat&#13;
over een onderwerp binnen dit rechtsgebied. Het is de bedoeling deze onderzoeksinspanningen&#13;
(en de begeleiding daarvan vanuit de vakgroep) mede voor dit onderzoeksproject&#13;
te benutten.&#13;
B. Dam verricht onderzoek naar de doctrine en de toepassing van de Ruilverkavelingswet&#13;
1954. Diens werkzaamheden op dit terrein behoeven voor de lezers van&#13;
'Agrarisch Recht' waarschijnlijk geen nadere toelichting, gezien zijn regelmatige bijdragen&#13;
aan de rubriek 'overzicht van de jurisprudentie op het gebied van het ruilverkavelingsrecht'&#13;
en zijn eveneens in dit tijdschrift gepubliceerde selecties van rechterlijke&#13;
uitspraken.&#13;
Het promotie-onderzoek van ondergetekende heeft betrekking op de produktenaansprakelijkheid.&#13;
Centraal staat de vraag of en in hoeverre deze aansprakelijkheid&#13;
wordt beïnvloed door het naleven van in wetgeving of in technische 'normen' aan&#13;
produkten gestelde veiligheidseisen.&#13;
De Landbouwhogeschool biedt met zijn ruim tachtig verschillende vakgroepen vele&#13;
mogelijkheden tot interdisciplinaire samenwerking. Dit is vooral voor het onderzoek&#13;
van groot belang. Hierboven schreef ik al dat het stelsel van voorwaardelijkefinanciering&#13;
noopt tot het formuleren van tamelijk langlopende onderzoeksthema's,&#13;
waarin meerdere onderzoekers participeren. Onze vakgroep is te klein om tot het&#13;
formuleren van een eigen thema in de zin van de voorwaardelijke-financiering over&#13;
te gaan. Hiervoor is volgens de normen van het ministerie namelijk de inbreng van&#13;
minimaal zo'n vijftien onderzoekers nodig. Vandaar dat de leden van de vakgroep&#13;
elk voor hun eigen onderzoek aansluiting zochten bij grotere - zowel binnen als&#13;
buiten de LH opgestarte - samenwerkingsverbanden. De samenstelling van deze&#13;
verbanden lijkt een goede basis te zijn om optimaal van de mogelijkheden tot interdisciplinair&#13;
onderzoek te profiteren.&#13;
5. DE TOEKOMST&#13;
Het werpen van een blik in de toekomst is voor een medewerker van een universitaire&#13;
instelling een uiterst hachelijke zaak. De Nederlandse universiteiten en hogescholen&#13;
zagen de afgelopen jaren vele departementale plannen op zich af komen, welke&#13;
de toekomst voor velen bepaald geen zekerder of rooskleuriger aanblik gaven. Het&#13;
ziet er niet naar uit dat dit beeld zich de eerstkomende jaren zal verbeteren.&#13;
Intussen geeft de belangstelling van de studenten voor het door ons verzorgde&#13;
eerste-fase onderwijs alle reden tot optimisme. Met ingang van het studiejaar&#13;
1984/1985 verwachten wij een totale belangstelling voor de inleidende vakken van&#13;
zo'n 250 tot 300 studenten (aan de gehele LH starten er per jaar zo'n 1100). De overige&#13;
colleges worden uiteraard door kleinere groepen studenten bezocht, maar de&#13;
aantallen liggen bij de meeste vakken toch tussen de twintig en tachtig deelnemers.&#13;
Als minimumnorm voor het handhaven van een college geldt het getal van tien studenten; wij hebben geen angst dat één van onze onderwijselementen over deze drempel&#13;
zal struikelen.&#13;
In 1986 start het tweede-fase onderwijs. Binnen de Landbouwhogeschool zijn&#13;
grondig voorbereide plannen gesmeed voor een aantal tweede-fase-beroepsopleidingen.&#13;
Hiervan is voor ons in de eerste plaats de opleiding 'Bestemming, inrichting en&#13;
beheer van de landelijke gebieden' van belang. Deze opleiding heeft tot doel studenten,&#13;
die binnen of buiten de LH een eerstefase studie hebben afgerond, een aanvullend&#13;
pakket te bieden, dat hen voorbereidt op het bekleden van functies bij diensten&#13;
en organisaties, welke werkzaam zijn op het terrein van de ruimtelijke planning en&#13;
het beleid met betrekking tot de bestemming, de inrichting, de vormgeving en het&#13;
beheer van landelijke gebieden, van het overgangsgebied tussen stad en platteland&#13;
en van de groene ruimten in stedelijke gebieden. Gedacht wordt aan functies bij&#13;
(diensten van) rijks-, provinciale en gemeentelijke overheid (Landinrichtingsdienst,&#13;
Staatsbosbeheer, planologische en stadsontwikkelingsdiensten, Waterstaat, enz.),&#13;
bij andere lichamen met publiekrechtelijke bevoegdheden (schappen), bij de semioverheid&#13;
en bij particuliere organisaties, stedebouwkundige bureaus en dergelijke.&#13;
De grootste belangstelling wordt verwacht onder afgestudeerden van de richtingen&#13;
Cultuurtechniek, Landschapsarchitectuur, Milieuhygiëne en Biologie. Tijdens de&#13;
opleiding staat een multidisciplinaire aanpak voorop. Er wordt gestreeft naar afstemming&#13;
met de TH Delft. Daar is namelijk een tweede-fase beroepsopleiding gepland,&#13;
waarin aandacht voor het stedelijke gebied centraal staat.&#13;
In de tweede plaats is onze aandacht gericht op de beroepsopleiding voor 'Ontwikkelingsdeskundige'.&#13;
Het doel is academici op te leiden die, binnen het internationale&#13;
ontwikkelingswerk, vanuit het eigen wetenschapsgebied een bijdrage kunnen leveren&#13;
aan het oplossen van praktische problemen op het gebied van de landbouwontwikkeling&#13;
in arme landen, op het niveau van planning en beleid. De Landbouwhogeschool&#13;
heeft van oudsher op de tropen gerichte opleidingen gekend, welke betrekking&#13;
hebben op een aantal uiteenlopende vakgebieden. Het ligt daarom voor de&#13;
hand deze opleiding juist binnen de LH te situeren.&#13;
De derde voor ons relevante opleiding heette 'Bestuur, beleid en management'.&#13;
De opleiding had tot doel studenten kennis, inzicht en vaardigheid te verschaffen&#13;
voor functies waarin het bestuderen van organisaties, beleidsvoorbereiding of organisatie&#13;
en coördinatie van activiteiten in of ten behoeve van de agrarische sector, een&#13;
belangrijke plaats innemen. 'Heette' en 'had', want van de drie genoemde is deze&#13;
beroepsopleiding - overigens samen met enkele andere, niet genoemde - over de&#13;
Wageningse Hogeschoolraad gestruikeld. Gezocht wordt naar mogelijkheden om de&#13;
opleiding alsnog in de PAO-sfeer onder te brengen.&#13;
De beide eerstgenoemde beroepsopleidingen wachten op goedkeuring door de&#13;
Minister.&#13;
Tot zover deze bijdrage over de vakgroep Agrarisch Recht van de Landbouwhogeschool&#13;
te Wageningen. Sinds 1981 is er veel gebeurd. Wij hebben ons voorgenomen&#13;
om de komende jaren op dezelfde voet voort te gaan; in een collegiale samenwerking&#13;
en een uiterst plezierige onderlinge sfeer.</content><legacyfootnotes>¹ Het onderscheid westers/niet westers treft men binnen de Landbouwhogeschool bij de aanduiding&#13;
van diverse vakgebieden aan. De onderscheiding stamt uit de koloniale periode. Wanneer we spreken&#13;
over westers recht doelen we in feite op het Nederlands recht. Niet-westers recht stond oorspronkelijk&#13;
voor het recht in het toenmalige Nederlands-Indië; tegenwoordig hanteren we de kwalificatie ter aan&#13;
duiding van het recht in ontwikkelingslanden.&#13;
² Prof. mr W. Brussaard was voordien werkzaam als hoofd van de Afdeling Bestuursaangelegenheden&#13;
van de Rijksplanologische Dienst.&#13;
³ Prof. dr F. von Benda-Beckmann was voordien werkzaam als wetenschappelijk hoofdmedewerker&#13;
aan de juridische faculteit van de Rijksuniversiteit te Leiden en in die functie directeur van het Nederlands&#13;
Onderzoekscentrum voor het Recht in Zuid-Oost Azië en het Caraïbisch gebied.&#13;
4. A.H.T. Heisterkamp, Academisch onderwijs in agrarisch recht, De Pacht 1980, blz. 65-76.&#13;
5 Het 'taakveld landbouw' wordt binnen de Landbouwhogeschool ruim opgevat. Het omvat 'de&#13;
land-bouwproduktie, industriële verwerking en consumptie, vragen betreffende&#13;
gezondheidsbeïnvloeding van plant, dier en mens, de inrichting en het beheer van het&#13;
landelijk gebied en de ecosystemen. In de landbouwwetenschappen zijn zowel technische als&#13;
economische en maatschappelijke aspecten aan de orde'. Aldus het Ontwikkelingsplan&#13;
Landbouwhogeschool 1983-1987, blz. 8.&#13;
6. Het begrip 'kandidaatsvak' komt in de terminologie van de twee-fasenstructuur niet meer voor. De&#13;
propaedeuse wordt direct gevolgd door het doctoraal.&#13;
7. Zie hierover de oratie van F. von Benda-Beckmann 'Op zoek naar het kleinere euvel in de jungle van&#13;
het rechtspluralisme', Landbouwhogeschool, Wageningen, 1983.</legacyfootnotes><footnotes><footnote/></footnotes><auteurs>Mr G.M.F. Snijders</auteurs><published>1984-08-01 00:00:00</published><modified>1984-08-01 00:00:00</modified><editiondate>1984-08-01</editiondate><htmlpath>https://denhollander.info/artikel/6420</htmlpath></article>
</articles></edition>