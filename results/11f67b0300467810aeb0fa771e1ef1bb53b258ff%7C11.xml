<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2021</searchword><id>17022</id><udhid>UDH:TvAR/17022</udhid><titel>Pacht - Centrale Grondkamer , 18 mei 2019 en 22 april 2021 (TvAR 2021/8076)</titel><searchwords><searchword>TvAR 12/2021</searchword><searchword>TvAR 2021/8076</searchword><searchword>UDH:TvAR/17022</searchword></searchwords><attachments><attachment><name>22004.pdf</name><extention>pdf</extention><url>https://denhollander.info/download/22004/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, J.H. Lieber en D.H. de  Witte en de deskundige leden ing. P. Kerkstra en B.Th.W. Lamers)&lt;/p&gt;&lt;p class="annotator"&gt;Met noot J.M.M. Menu&lt;/p&gt;&lt;h3&gt;Pachtprijsherziening. ﻿GP 11.793 en GP 11.793 t/m 11.795 &lt;/h3&gt;&lt;p&gt;[Burgerlijk Wetboek, art. 7:333 lid 2]&lt;/p&gt;&lt;p&gt;Centrale Grondkamer oordeelt in de beschikking van 22 april 2021 dat de pachtprijs in de drie zaken moet worden herzien en dat redelijkheid en billijkheid zich daartegen niet verzetten. &lt;/p&gt;&lt;p&gt;Centrale Grondkamer bespreekt in dit verband onder meer voorvragen (mag pachter altijd blijven pachten voor een zelfde pachtprijs? is het voorkeursrecht van pachter geschonden?) die ter beslissing door de (pacht)rechter zijn. &lt;/p&gt;&lt;p&gt;Voor de door pachter bepleite berekeningswijze van de hoogst toelaatbare pachtprijs bestaat geen grond. Volgens pachter moet namelijk bij de berekening worden uitgegaan van de pachtprijs op het moment van eigendomsoverdracht van het verpachte dan wel het sluiten van de pachtovereenkomsten en niet van de normbedragen van 1992/1994 waarop de deskundigen hun berekening hebben gebaseerd. Dat uitgangspunt van pachter is onjuist. De pachtovereenkomsten bestonden bij de inwerkingtreding van het Pachtprijzenbesluit 2007 (op 1 september 2007). De deskundigen hebben in overeenstemming met artikel 7:333 lid 2 BW gelezen in verband met artikel 21 aanhef en onder a Pachtprijzenbesluit 2007 en gezien de ingangsdata van de pachtovereenkomsten, de goede berekeningswijze gebruikt. &lt;/p&gt;&lt;p&gt;Centrale Grondkamer volgt deskundigenrapport en stelt de pachtprijs vast op een lager bedrag dan de grondkamer.&lt;/p&gt;&lt;h3&gt;Beschikking van 8 mei 2019&lt;/h3&gt;&lt;p&gt;in de zaak van:&lt;/p&gt;&lt;p&gt;[pachter],&lt;/p&gt;&lt;p&gt;wonende te [woonplaats]&lt;/p&gt;&lt;p&gt;-hierna te noemen: pachter-&lt;/p&gt;&lt;p&gt;gemachtigde:&lt;/p&gt;&lt;p&gt;mr. A.J. Boonstra,&lt;/p&gt;&lt;p&gt;-tegen-&lt;/p&gt;&lt;p&gt;1. [verpachter sub 1],&lt;/p&gt;&lt;p&gt;2. [verpachter sub 2],&lt;/p&gt;&lt;p&gt;3. [verpachter sub 3],&lt;/p&gt;&lt;p&gt;allen wonende te [woonplaats],&lt;/p&gt;&lt;p&gt;-hierna te noemen: verpachters-&lt;/p&gt;&lt;p&gt;gemachtigde:&lt;/p&gt;&lt;p&gt;mr. drs. C.C. van Harten.&lt;/p&gt;&lt;h3&gt;Het geding in eerste aanleg&lt;/h3&gt;&lt;p&gt;Op 29 juni 2017 heeft de grondkamer Noord een verzoek van verpachters [verpachter sub 2] en [verpachter sub 3] (hierna: verpachters sub 2 en 3) om herziening van de pachtprijs geregistreerd (met verzoeknummer 460885). Het verzoek heeft betrekking op de door pachter van verpachters gepachte percelen groenland, gelegen te [plaats] aan de [straatnaam] in de polder [naam], kadastraal bekend gemeente [gemeente], sectie E, nrs. E115 en E111, groot 1.83.10 ha en 1.12.90 ha (totaal 2.96.00 ha).&lt;/p&gt;&lt;p&gt;De grondkamer Noord heeft bij beschikking van 4 juni 2018 (hierna verder: de bestreden beschikking) bepaald dat de tegenprestatie wordt herzien en heeft daarbij de pachtprijs bepaald op € 2.516,-- per jaar, ingaande 1 mei 2017.&lt;/p&gt;&lt;p&gt;Een afschrift van de bestreden beschikking is aan partijen verzonden op 8 juni 2018. Een fotokopie van dit afschrift is aan deze beschikking gehecht. Daarnaar wordt verwezen voor de procesgang in eerste aanleg en de bij de beschikking gegeven motivering.&lt;/p&gt;&lt;h3&gt;Het geding in hoger beroep&lt;/h3&gt;&lt;p&gt;Pachter is bij een op 5 juli 2018 ter griffie ingekomen beroepschrift in beroep gekomen tegen de hiervoor genoemde beschikking van de grondkamer Noord. Pachter heeft de Centrale Grondkamer verzocht de bestreden beschikking te vernietigen en verpachters sub 2 en 3 niet-ontvankelijk in hun verzoek te verklaren dan wel dit verzoek af te wijzen, subsidiair de hoogst toelaatbare pachtprijs op een lager bedrag vast te stellen.&lt;/p&gt;&lt;p&gt;Verpachters hebben hiertegen verweer gevoerd bij een op 7 augustus 2018 ter griffie ingekomen verweerschrift. Verpachters hebben de Centrale Grondkamer verzocht het beroep ongegrond te verklaren.&lt;/p&gt;&lt;h3&gt;Beoordeling van het geschil in hoger beroep&lt;/h3&gt;&lt;p&gt;1. Uit de stukken, waaronder de stukken van de procedure bij de grondkamer, blijkt het volgende. [verpachtster A] als verpachtster en pachter als pachter zijn op 4 mei 1996 een pachtwijzigingsovereenkomst aangegaan met betrekking tot de hiervoor genoemde percelen (hierna: de percelen), waarbij zij als nieuwe pachtprijs zijn overeengekomen een pachtprijs van f 590,-- per jaar met ingang van 1 mei 1996. Die overeenkomst is op 8 mei 1996 ingekomen bij de grondkamer voor Groningen en op 6 januari 1997 goedgekeurd door die grondkamer. [verpachtster A] heeft de percelen verkocht aan verpachters en deze percelen op 29 april 2016 aan hen geleverd. 2. Verpachters sub 2 en 3 hebben de grondkamer verzocht om op grond van artikel 7:333 lid 2 of 3 van het Burgerlijk Wetboek (hierna: BW) de pachtprijs te herzien en de hoogst toelaatbare pachtprijs te bepalen met de ingangsdatum ervan. Pachter heeft daartegen verweer gevoerd. De grondkamer heeft bij de bestreden beschikking de pachtprijs herzien en bepaald op € 2.516,-- per jaar, ingaande 1 mei 2017. Pachter is het niet eens met die beschikking en heeft bezwaren tegen die beschikking aangevoerd. Hierna zal de Centrale Grondkamer op die bezwaren ingaan.&lt;/p&gt;&lt;p&gt;3. Volgens pachter moeten verpachters sub 2 en 3 niet-ontvankelijk worden verklaard in hun verzoek. Pachter stelt daartoe dat verpachters de percelen in eigendom hebben gekregen, zonder dat pachter in de gelegenheid is gesteld het gepachte in eigendom te verwerven. Pachter heeft daartoe ook gesteld dat de voormalige verpachtster,[verpachtster A], aan de transactie de voorwaarde heeft verbonden dat pachter het gepachte in pacht kan houden zolang hij wenst en voor de op dat moment overeengekomen pachtprijs, zonder toekomstige verhogingen. Pachter heeft ter ondersteuning van die stelling een verklaring van de voormalige verpachtster overgelegd. Verpachters hebben daartegenover aangevoerd dat hun niets bekend is van de genoemde voorwaarde en dat zij daaraan, ook ten opzichte van pachter, niet gebonden zijn. Ook hebben verpachters aangevoerd dat zij nooit hebben verklaard dat zij de bevoegdheid van artikel 7:333 BW niet zullen gebruiken of dat dit artikel niet meer van toepassing zou zijn. Ook hebben zij aangevoerd dat hen geen verwijt valt te maken dat zij het voorkeursrecht van pachter zouden hebben geschonden.&lt;/p&gt;&lt;p&gt;Voor de ontvankelijkheid is niet van belang dat pachter niet in de gelegenheid is gesteld het gepachte in eigendom te verkrijgen of dat [verpachtster A] de hiervoor beschreven voorwaarde heeft gesteld. Of die voorwaarde tussen partijen geldt, moet de pachtrechter beoordelen. Al met al is er geen reden om verpachters sub 2 en 3 niet-ontvankelijk in hun verzoek te verklaren.&lt;/p&gt;&lt;p&gt;4. De Centrale Grondkamer beoordeelt de zaak opnieuw. Partijen mogen hun standpunten naar voren brengen, ook nog in het vervolg van deze procedure. Daarom heeft pachter bij beoordeling van zijn&lt;/p&gt;&lt;p&gt;bezwaren tegen de gang van zaken bij de grondkamer geen belang. Ook als die gang van zaken niet juist zou zijn geweest, is dat verder geen belemmering voor de ontvankelijkheid van verpachters in hun verzoek. De pachter merkt op dat zijn bezwaar dat geen goede procesorde is gevolgd een bezwaar in de zin van de Klachtenregeling grondkamers is. Het staat pachter vrij een klacht volgens die regeling in te dienen bij de griffie van de grondkamer Noord. De Centrale Grondkamer heeft hier geen rol in.&lt;/p&gt;&lt;p&gt;5. Pachter maakt verder nog bezwaar tegen de berekening door de grondkamer van de hoogst toelaatbare pachtprijs, in het bijzonder tegen de door de grondkamer gehanteerde vrije verkeerswaarde. De Centrale Grondkamer zal aan deskundigen opdracht geven om onderzoek te doen naar de hoogst toelaatbare pachtprijs van de gepachte percelen met ingang van 1 mei 2017. De deskundigen moeten een conceptrapport aan partijen sturen waarop partijen mogen reageren. Daarna moeten de deskundigen een definitief rapport naar de Centrale Grondkamer sturen.&lt;/p&gt;&lt;p&gt;6. Verder zal de Centrale Grondkamer iedere beslissing aanhouden.&lt;/p&gt;&lt;h3&gt;Beslissing&lt;/h3&gt;&lt;p&gt;De Centrale Grondkamer, beschikkende in hoger beroep:&lt;/p&gt;&lt;p&gt;bepaalt dat deskundigen, op een nog te bepalen tijdstip, onderzoek moeten doen naar de hoogst toelaatbare pachtprijs van de gepachte percelen met ingang van 1 mei 2017;&lt;/p&gt;&lt;p&gt;bepaalt dat de deskundigen rapporten moeten sturen zoals hiervoor onder 5 is genoemd;&lt;/p&gt;&lt;p&gt;houdt verder iedere beslissing aan.&lt;/p&gt;&lt;h3&gt;Beschikking van 22 april 2021&lt;/h3&gt;&lt;p&gt;in de zaken van:&lt;/p&gt;&lt;p&gt;[naam pachter],&lt;/p&gt;&lt;p&gt;wonende te [adres],&lt;/p&gt;&lt;p&gt;-hierna te noemen: pachter-&lt;/p&gt;&lt;p&gt;gemachtigde: mr. A.J. Boonstra,&lt;/p&gt;&lt;p&gt;-tegen-&lt;/p&gt;&lt;p&gt;1. [naam verpachter 1],&lt;/p&gt;&lt;p&gt;2. [naam verpachter 2],&lt;/p&gt;&lt;p&gt;3. [naam verpachter 3],&lt;/p&gt;&lt;p&gt;allen wonende te [adres],&lt;/p&gt;&lt;p&gt;-hierna te noemen: verpachters- gemachtigde: mr. drs. C.C. van Harten.&lt;/p&gt;&lt;h3&gt;1. Het verdere geding in hoger beroep&lt;/h3&gt;&lt;p&gt;1. De Centrale Grondkamer heeft in ieder van de zaken met dossiernummers GP 11.793, GP 11.794 en GP 11.795 op 8 mei 2019 een tussenbeschikking gegeven. De Centrale Grondkamer zal in deze beschikking verder op die drie zaken ingaan. Als er niets anders bij staat, dan geldt dat wat de Centrale Grondkamer hierna opschrijft voor de drie zaken.&lt;/p&gt;&lt;p&gt;2. Na de hiervoor genoemde tussenbeschikkingen hebben deskundigen onderzoek gedaan. Van dat onderzoek hebben zij een rapport gemaakt. Een afschrift van dat rapport is aan deze beschikking gehecht.&lt;/p&gt;&lt;p&gt;3. Bij brieven van 4 mei 2020 is een kopie van dat rapport naar partijen gestuurd. Daarbij zijn partijen - ook in verband met de Corona-maatregelen - in de gelegenheid gesteld te laten weten of zij meteen een beslissing wensen, eerst nog een schriftelijke reactie willen geven of een mondelinge behandeling wensen.&lt;/p&gt;&lt;p&gt;4. Verpachters hebben vervolgens meegedeeld dat zij een schriftelijke afdoening van de zaak wensen. Pachter heeft een mondelinge behandeling verzocht.&lt;/p&gt;&lt;p&gt;5. De mondelinge behandeling heeft plaatsgevonden op 14 januari 2021. Pachter, ([namen verpachter 1 en 2] namens) verpachters en hun gemachtigden hebben toen de standpunten toegelicht. [naam deskundige], één van de deskundigen die het hiervoor genoemde rapport heeft gemaakt, heeft toen vragen over dat rapport beantwoord.&lt;/p&gt;&lt;h3&gt;2. De verdere beoordeling van het geschil in hoger beroep&lt;/h3&gt;&lt;p&gt;1. Verpachters hebben de grondkamer verzocht de pachtprijs te herzien en de hoogst toelaatbare pachtprijs te bepalen met de ingangsdatum ervan.&lt;/p&gt;&lt;p&gt;2. De grondkamer herziet de pachtprijs als redelijkheid en billijkheid dit verlangen of gewijzigde omstandigheden dit rechtvaardigen. In zijn reactie op het rapport en tijdens de mondelinge behandeling bij de Centrale Grondkamer heeft pachter betoogd dat aan die voorwaarde niet is voldaan. Volgens pachter verzetten redelijkheid en billijkheid zich tegen herziening tot de hoogst toelaatbare pachtprijs. Pachter heeft daarbij verwezen naar de omstandigheden die hij heeft aangevoerd ter onderbouwing van zijn standpunt dat verpachters niet-ontvankelijk zijn in hun herzieningsverzoek en op andere omstandigheden. Dat standpunt heeft de Centrale Grondkamer in de hiervoor genoemde tussenbeschikkingen al als ongegrond beoordeeld.&lt;/p&gt;&lt;p&gt;3. Die door pachter aangevoerde omstandigheden zijn:&lt;/p&gt;&lt;p&gt;a) de voormalige verpachtster heeft aan de verkoop van het verpachte aan verpachters de voorwaarde verbonden dat pachter het gepachte in pacht kan houden zolang hij wenst en voor de op dat moment overeengekomen pachtprijs, zonder toekomstige verhogingen;&lt;/p&gt;&lt;p&gt;b) de voormalige verpachtster heeft aan pachter toegezegd dat hij het gepachte mag blijven pachten zo lang hij wil en voor dezelfde pachtprijs;&lt;/p&gt;&lt;p&gt;c) verpachter [naam verpachter 1] heeft aan pachter toegezegd dat hij het gepachte mag blijven pachten zo lang hij wil en voor dezelfde pachtprijs;&lt;/p&gt;&lt;p&gt;d) verpachters hebben de percelen in eigendom gekregen, zonder dat pachter in de gelegenheid is gesteld het gepachte in eigendom te verwerven; het voorkeursrecht van pachter is geschonden; daarover loopt een procedure bij het gerechtshof Arnhem-Leeuwarden, locatie Leeuwarden;&lt;/p&gt;&lt;p&gt;e) verpachters pachtten ten tijde van de koop van het verpachte zelf van de voormalige verpachtster voor een vergelijkbare pachtprijs als pachter.&lt;/p&gt;&lt;p&gt;4. Verpachters hebben daartegenover aangevoerd: - dat hen niets bekend is van de bij a) genoemde voorwaarde en bij b) genoemde toezegging en dat zij daaraan, ook ten opzichte van pachter, niet zijn gebonden; - dat zij nooit hebben verklaard dat zij de bevoegdheid van artikel 7:333 BW niet zullen gebruiken of dat dit artikel niet meer van toepassing zou zijn;&lt;/p&gt;&lt;p&gt;- dat zij er geen probleem mee hebben dat pachter het gepachte pacht zo lang hij wil, maar dat zij niet hebben gezegd dat de pachtprijs altijd hetzelfde zou blijven; - dat hen geen verwijt ervan valt te maken dat zij het voorkeursrecht van pachter zouden hebben geschonden; - (in het bij de grondkamer ingediende verzoek:) dat het niet redelijk is de pachtprijs, gelet op de wijzigingen van het Pachtprijzenbesluit 2007 en de gevolgen ervan voor bestaande pachtovereenkomsten, in de drie pachtovereenkomsten ongewijzigd te laten.&lt;/p&gt;&lt;p&gt;5. Als partijen het daarover niet eens worden, is het aan de (pacht)rechter (en dus niet de (Centrale) grondkamer) te beslissen of:&lt;/p&gt;&lt;p&gt;- pachter, in de verhouding tussen verpachters en pachter, het gepachte altijd mag blijven pachten voor dezelfde pachtprijs zoals die was overeengekomen ten tijde van de verkoop van het gepachte door de voormalige verpachtster aan verpachters;&lt;/p&gt;&lt;p&gt;- het voorkeursrecht van pachter is geschonden.&lt;/p&gt;&lt;p&gt;De Centrale Grondkamer zal die vragen, als zogenoemde voorvragen, hierna wel bespreken om een beslissing te kunnen geven. De Centrale Grondkamer doet dit aan de hand van wat in deze drie zaken is gebleken.&lt;/p&gt;&lt;p&gt;6. Dat pachter, in de verhouding tussen verpachters en pachter, het gepachte altijd mag blijven pachten voor dezelfde pachtprijs zoals die was overeengekomen ten tijde van de verkoop van het gepachte door de voormalige verpachtster aan verpachters is vooralsnog niet gebleken. Verpachters hebben de hiervoor bij a) genoemde voorwaarde en bij b) en c) genoemde toezeggingen namelijk betwist, terwijl uit de overgelegde verklaring van de voormalige verpachtster ook niet blijkt van een toezegging van haar aan pachter. Bovendien is niet gebleken dat door (de voormalige verpachtster of) verpachters (ook) schriftelijk afstand is gedaan van het recht om herziening van de pachtprijs te vragen. Met de omstandigheden a), b) en c) houdt de Centrale Grondkamer daarom verder geen rekening.&lt;/p&gt;&lt;p&gt;7. Dat het voorkeursrecht van pachter is geschonden, is vooralsnog niet gebleken. Daarvoor zijn te weinig gegevens bekend. Met de bij d) genoemde omstandigheid houdt de Centrale Grondkamer daarom verder ook geen rekening.&lt;/p&gt;&lt;p&gt;8. De bij e) genoemde omstandigheid, wat daar ook van waar is, is in het licht van de wijzigingen van het Pachtprijzenbesluit 2007 onvoldoende om aan herziening in de weg te staan.&lt;/p&gt;&lt;p&gt;9. De vraag is vervolgens in hoeverre de pachtprijs moet worden herzien. Volgens vaste rechtspraak van de Centrale Grondkamer moet de grondkamer in geval van een verzoek van de verpachter om herziening van de pachtprijs de bestaande pachtprijs verhogen tot de hoogst toelaatbare pachtprijs, tenzij de redelijkheid en billijkheid zich daartegen verzetten.&lt;/p&gt;&lt;p&gt;10. De deskundigen hebben in hun rapport vermeld wat volgens hen de hoogst toelaatbare pachtprijs is. Naar aanleiding van de opmerkingen van partijen bij dat rapport overweegt de Centrale Grondkamer het volgende.&lt;/p&gt;&lt;p&gt;11. Voor de door pachter bepleite berekeningswijze van de hoogst toelaatbare pachtprijs bestaat geen grond. Volgens pachter moet namelijk bij de berekening worden uitgegaan van de pachtprijs op het moment van eigendomsoverdracht van het verpachte dan wel het sluiten van de pachtovereenkomsten en niet van de normbedragen van 1992/1994 waarop de deskundigen hun berekening hebben gebaseerd. Dat uitgangspunt van pachter is onjuist. De pachtovereenkomsten bestonden bij de inwerkingtreding van het Pachtprijzenbesluit 2007 (op 1 september 2007). De deskundigen hebben in overeenstemming met artikel 7:333 lid 2 van het Burgerlijk Wetboek gelezen in verband met artikel 21 aanhef en onder a van het Pachtprijzenbesluit 2007 en gezien de ingangsdata van de pachtovereenkomsten, de goede berekeningswijze gebruikt.&lt;/p&gt;&lt;p&gt;12. De deskundigen komen in hun rapport tot een vrije verkeerswaarde voor de percelen van tenminste € 41.550 per hectare. Daartegen hebben partijen geen bezwaren geuit. Pachter heeft zijn grief tegen de door de grondkamer gebruikte verkeerswaarde ook in dat licht niet voldoende (met vergelijkingstransacties onderbouwd) toegelicht. Die grief faalt dus.&lt;/p&gt;&lt;p&gt;13. Verpachters hebben gewezen op de beschikking van de Centrale Grondkamer van 6 februari 2012, GP 11.679. De inhoud van die beschikking brengt de Centrale Grondkamer niet tot een ander oordeel in deze drie zaken.&lt;/p&gt;&lt;p&gt;14. Al met al hebben de deskundigen in hun rapport in voldoende mate en op juiste wijze acht geslagen op het door partijen aangevoerde. De Centrale Grondkamer zal het rapport dan ook volgen.&lt;/p&gt;&lt;p&gt;15. De deskundigen komen in hun rapport tot een hoogst toelaatbare pachtprijs voor de gepachte percelen van € 831 per hectare met de hierna te noemen bepalingen. De Centrale Grondkamer is van oordeel dat de pachtprijs in de drie zaken moet worden herzien en moet worden bepaald op dat bedrag met die bepalingen zoals hierna te vermelden. De redelijkheid en billijkheid verzetten zich daartegen niet.&lt;/p&gt;&lt;p&gt;16. Het hoger beroep van pachter in de drie zaken slaagt in die zin dat de pachtprijs op een lager bedrag wordt vastgesteld dan de grondkamer heeft gedaan. De beschikkingen van de grondkamer waarvan beroep zullen daarom worden vernietigd zoals hierna te vermelden.&lt;/p&gt;&lt;h3&gt;Beslissing&lt;/h3&gt;&lt;p&gt;De Centrale Grondkamer, beschikkende in hoger beroep:&lt;/p&gt;&lt;p&gt;in de zaak GP 11.793 (2.96.00 ha)&lt;/p&gt;&lt;p&gt;vernietigt de beschikking, waarvan beroep, voor zover daarin is opgenomen “de pachtprijs wordt bepaald op € 2.516,-- per jaar, ingaande 1 mei 2017” en in zoverre opnieuw beschikkende:&lt;/p&gt;&lt;p&gt;de pachtprijs wordt bepaald op € 2.459,76 per jaar, ingaande 1 mei 2017;&lt;/p&gt;&lt;p&gt;in de zaak GP 11.794 (2.03.20 ha)&lt;/p&gt;&lt;p&gt;vernietigt de beschikking, waarvan beroep, voor zover daarin is opgenomen “de pachtprijs wordt bepaald op € 1.727,-- per jaar, ingaande 1 november 2016” en in zoverre opnieuw beschikkende:&lt;/p&gt;&lt;p&gt;de pachtprijs wordt bepaald op € 1.688,59 per jaar, ingaande 1 november 2016;&lt;/p&gt;&lt;p&gt;in de zaak GP 11.795 (1.93.10 ha)&lt;/p&gt;&lt;p&gt;vernietigt de beschikking, waarvan beroep, voor zover daarin is opgenomen “de pachtprijs wordt bepaald op € 1.641,-- per jaar, ingaande 1 november 2016” en in zoverre opnieuw beschikkende:&lt;/p&gt;&lt;p&gt;de pachtprijs wordt bepaald op € 1.604,66 per jaar, ingaande 1 november 2016;&lt;/p&gt;&lt;p&gt;in de drie zaken&lt;/p&gt;&lt;p&gt;de pachtprijs kan vermeerderd worden met maximaal 50% van de waterschapslasten zoals die in het betrokken jaar zijn vastgesteld;&lt;/p&gt;&lt;p&gt;indien op het verpachte land een ruilverkavelingsrente dan wel een landinrichtingsrente rust, kan door de verpachter 50% van de ruilverkavelingsrente dan wel landinrichtingsrente aan de pachter doorberekend worden met een maximum van € 25,- per ha per jaar;&lt;/p&gt;&lt;p&gt;indien de geldelijke lasten welke de verpachter door publiekrechtelijke lichamen zijn opgelegd, worden verhoogd in verband met door deze lichamen uit te voeren onderhoudswerkzaamheden, die vóórdien ten laste kwamen van de pachter, kan de verpachter ten hoogste het bedrag van de aan die werkzaamheden verbonden kosten aan de pachter doorberekenen.&lt;/p&gt;&lt;h3&gt;Noot&lt;/h3&gt;&lt;p&gt;Gevoegde zaken; pachtprijsherziening op grond van art. 7:333 lid 2 BW&lt;/p&gt;&lt;p&gt;In deze beschikking gaat het om drie afzonderlijke pachtcontracten, gesloten tussen dezelfde partijen. De oorspronkelijke verpachtster verkocht en leverde de bewuste percelen grasland in verpachte staat aan drie personen die daarmee tezamen de opvolgende verpachters werden. De opvolgende verpachters dienden bij de grondkamer per afzonderlijk pachtcontract een verzoekschrift in, waarin verzocht werd de pachtprijs op grond van art. 7:333 lid 2 BW te herzien en de hoogst toelaatbare pachtprijs te bepalen. Bij drie afzonderlijke beschikkingen van 4 juni 2018 stelde de grondkamer de hoogst toelaatbare pachtprijzen vast. In hoger beroep bij de Centrale Grondkamer werden de drie zaken gevoegd behandeld en werd één gezamenlijk deskundigenrapport uitgebracht, waarna op 22 april 2021 drie afzonderlijke beslissingen van de Centrale Grondkamer volgden die werden opgetekend in één eindbeschikking.&lt;/p&gt;&lt;p&gt;Redelijkheidstoets pachtprijsherziening; beantwoording voorvragen&lt;/p&gt;&lt;p&gt;De pachter voerde in hoger beroep aan dat de redelijkheid en billijkheid zich tegen de verzochte herziening van de pachtprijs verzetten, omdat was afgesproken/toegezegd dat hij de pachtobjecten zou mogen blijven pachten zolang hij dat wenste en zonder toekomstige pachtprijsverhogingen, terwijl bovendien zijn wettelijk voorkeursrecht was geschonden. De pachter verwees daarbij naar art. 7:333 lid 2 BW dat bepaalt dat, ingeval verzocht wordt de pachtprijs te herzien, de grondkamer de pachtprijs herziet “indien redelijkheid en billijkheid dit verlangen of gewijzigde omstandigheden dit rechtvaardigen.” In haar eindbeschikking stelt de Centrale Grondkamer voorop dat het niet aan haar maar aan de pachtkamers van de rechtbank en het gerechtshof is om te beslissen over het bestaan van en de gebondenheid aan de beweerdelijke afspraken/toezeggingen en de beweerdelijke schending van het voorkeursrecht. Met referte aan deze taakverdeling oordeelde de Centrale Grondkamer eerder in deze zaak al in haar tussenbeschikking van 8 mei 2019 (GP 11.793) dat er geen aanleiding was om de verpachters niet-ontvankelijk te verklaren in hun pachtprijsherzieningsverzoek. In haar eindbeschikking voegt de Centrale Grondkamer daar echter aan toe dat zij de kwesties inzake de afspraken/toezeggingen en het voorkeursrecht duidt als zogenaamde “voorvragen”, die zij wel inhoudelijk zal beantwoorden teneinde een beslissing te kunnen geven omtrent de verzochte pachtprijsherzieningen. &lt;/p&gt;&lt;p&gt;Aan de hand van hetgeen in hoger beroep en in eerste aanleg bij de grondkamer is gebleken, komt de Centrale Grondkamer tot het oordeel dat onvoldoende is gesteld en gebleken dat de pachter op grond van de beweerdelijke afspraken en toezeggingen het gepachte altijd mag blijven pachten voor de dezelfde pachtprijs zoals die was overeengekomen ten tijde van de verkoop door de voormalige pachtster aan de opvolgende verpachters. Voorts is onvoldoende gesteld en gebleken dat het voorkeursrecht van de pachter is geschonden. In het verlengde daarvan oordeelt de Centrale Grondkamer dat op grond van de door de pachter gestelde feiten en omstandigheden niet geoordeeld kan worden dat de redelijkheid en billijkheid zich tegen de verzochte herziening van de pachtprijs verzetten. Met inachtneming van het uitgebrachte deskundigenrapport stelt de Centrale Grondkamer vervolgens, in overeenstemming met haar vaste jurisprudentie (sinds Centrale Grondkamer 29 juni 2011, TvAR 2012/5683) en art. 21 Pachtprijzenbesluit 2007 de hoogst toelaatbare pachtprijzen van de drie pachtobjecten vast. &lt;/p&gt;&lt;p&gt;Beantwoording voorvragen/taakverdeling tussen pachtkamer en grondkamer&lt;/p&gt;&lt;p&gt;In de onderhavige beschikking resulteerde de beantwoording van de voorvraag niet in een afwijzing van de verzochte pachtprijsherziening. In Centrale Grondkamer 13 september 2012 (TvAR 2012/5709 met noot E.H.M. Harbers) was de uitkomst anders. In die zaak beriep de pachter zich op de tekst van een pachtwijzigingsovereenkomst waarin volgens hem was vastgelegd dat de verpachter afstand had gedaan van zijn recht om herziening van de pachtprijs te vorderen. Deze uitleg werd ten overstaan van de Centrale Grondkamer niet door de pachter bestreden doordat hij in hoger beroep überhaupt geen verweer voerde. Dienovereenkomstig achtte de Centrale Grondkamer voorshands bewezen dat de pachter afstand van zijn pachtprijsherzieningsrecht had gedaan en dat de redelijkheid en billijkheid zich daarom verzetten tegen de verzochte herziening van de pachtprijs.&lt;/p&gt;&lt;p&gt;In een eerdere annotatie (Centrale Grondkamer 29 april 2021, TvAR/8074) schreef ik al dat in gevallen, waarin een juridische voorvraag aan de orde is, de scheidslijn van de taakverdeling tussen de pachtkamer en grondkamer niet altijd even duidelijk is en dat ongewis kan zijn hoe de grondkamer daarmee moet omgaan. Ik gaf aan dat het soms opportuun is dat de grondkamer haar beslissing op een verzoekschrift opschort in afwachting van een oordeel van de pachtkamer daaromtrent. In andere gevallen is het opportuun dat de grondkamer wel een voorlopig oordeel velt over de juridische voorvraag en die verdisconteert in haar beslissing op het verzoekschrift. In dergelijke gevallen kan de pachtkamer, op vordering van een der partijen, het voorlopige oordeel van de grondkamer zo nodig nog corrigeren. Beslissingen van de grondkamer en Centrale Grondkamer hebben namelijk geen gezag van gewijsde en de pachtkamer is daaraan niet gebonden. Voor zeer uitvoerige en gedegen beschouwingen hieromtrent verwijs ik naar: W.L. Valk, Kracht en gezag van beslissingen van grondkamer en rechter, TvAR, 4 april 2021, pp. 166-184. In die publicatie veronderstelt Valk overigens dat ik in mijn boek (J.M.M. Menu, Pachtprocesrecht, Serie Burgerlijk Proces &amp; Praktijk, Deventer, Wolters Kluwer, 2020) de opvatting huldig dat de grondkamer een voorvraag alleen mag beantwoorden indien partijen de voorvraag in gelijke zin beantwoorden en dat de grondkamer in andere gevallen een beslissing op een verzoekschrift voor onbepaalde tijd moet aanhouden in afwachting van de uitkomst van een door een van partijen aanhangig te maken procedure bij de pachtkamer. Die veronderstelling is echter niet juist. Mijn opvatting is genuanceerder. In mijn boek geef ik als voorbeeld het geval dat partijen op papier een huurovereenkomst betreffende tuinbouwkassen met elkaar hebben gesloten, waarna tussen hen een discussie ontstaat over de vraag of deze overeenkomst als huur of pacht moet worden gekwalificeerd. De gebruiker van de tuinbouwkassen tracht deze discussie te beslechten door de overeenkomst eenzijdig naar de grondkamer te sturen met het verzoek deze als reguliere pachtovereenkomst goed te keuren. De wederpartij verweert zich daartegen. Voor zo’n situatie bepleit ik dat de grondkamer partijen ter beslechting van hun geschil naar de pachtkamer moet verwijzen en, in afwachting van de uitkomst daarvan, het ingediende goedkeuringsverzoek voor onbepaalde tijd moet aanhouden. In de eerste plaats omdat de discussie “huur of pacht” in zo’n specifiek geval, mede bezien vanuit het oogpunt van de wettelijke taakverdeling, eigenlijk geen “voorvraag” maar een “hoofdvraag” betreft, die per definitie door de pachtkamer moet worden beantwoord. Het ingediende goedkeuringsverzoek wordt door de vermeende pachter uitsluitend gebruikt om een juridisch oordeel van de grondkamer uit te lokken dat conform art. 1019j Rv aan de pachtkamer is voorbehouden. Ik trek hier de parallel met art. 7:317 lid 2 BW op basis waarvan partijen de schriftelijke vastlegging van een mondelinge pachtovereenkomst uitsluitend bij de pachtkamer kunnen vorderen en niet ten overstaan van de grondkamer. In de tweede plaats acht ik het, in het gegeven voorbeeld, ook vanuit praktisch oogpunt en omwille van efficiency niet opportuun om partijen hun kwalificatiegeschil eerst volledig bij de grondkamer en Centrale Grondkamer te laten uitvechten en daarna ook nog eens ten overstaan van de pachtkamers van de rechtbank en het gerechtshof. Buiten dit specifieke voorbeeld staat mij in alle overige situaties een genuanceerdere benadering voor ogen, waarbij de grondkamer, vanuit het perspectief van de haar wettelijk toebedeelde taak, van geval tot geval moet afwegen of het opportuun is een voorvraag te beantwoorden dan wel haar beslissing op te schorten met verwijzing van partijen naar de pachtkamer. &lt;/p&gt;&lt;p&gt;De onderhavige beschikking van de Centrale Grondkamer van 22 april 2021 past in de lijn die mij voor ogen staat. In het kader van de haar op grond van art. 7:333 lid 2 BW toebedeelde taak moest de Centrale Grondkamer een oordeel vellen over de verzochte herziening van de pachtprijs. De pachtprijsherziening betrof dus de “hoofdvraag”. De vraag of de pachter zich kon beroepen op afspraken of toezeggingen die aan een prijsprijsherziening in de weg stonden, betrof een “voorvraag”. In mijn opvatting was het opportuun om deze voorvraag te beantwoorden en partijen niet voortijdig naar de pachtkamer te verwijzen. In de eerste plaats omdat de beweerdelijke afspraken/toezeggingen sowieso meegewogen moesten worden in het kader van de billijkheidstoets van art. 7:333 lid 2 BW. In de tweede plaats omdat een verwijzing naar de pachtkamer en een dienovereenkomstige opschorting van de herzieningsprocedure tot onwenselijke procesrechtelijke complicaties zou kunnen leiden. De verpachters waren degenen die de pachtprijsherziening hadden verzocht. De pachter was degene die, ter afwijzing van dit verzoek, een beroep deed op de beweerdelijke afspraken en toezeggingen. De stelplicht en bewijslast dienaangaande lagen volledig bij de pachter. Daarmee was de pachter ook de aangewezen partij om een procedure bij de pachtkamer te starten. De grondkamer kan de pachter echter niet dwingen om de rechtsgang naar de pachtkamer te volgen. Als de grondkamer haar oordeel over de pachtprijsherzieningen aangehouden zou hebben in afwachting van de uitkomst van een procedure bij de pachtkamer en de pachter vervolgens verzuimd zou hebben een procedure bij de pachtkamer te starten, dan zou de pachter langs die weg hebben kunnen aansturen op een oneindige opschorting van de pachtprijsherzieningsprocedure bij de grondkamer. Dat zou een onwenselijke impasse hebben opgeleverd. Weliswaar zouden de verpachters die impasse hebben kunnen doorbreken door op enig moment zelf een procedure bij de pachtkamer te starten, maar wat hadden zij dan moeten vorderen? Een verklaring voor recht dat de pachter zich niet kan beroepen op rechtens bindende afspraken en toezeggingen die een pachtprijsherziening in de zin van art. 7:333 lid 2 BW kunnen blokkeren? In theorie is dat denkbaar, maar praktisch is dat omslachtig en levert het bewijsrechtelijke complicaties op. Dat de Centrale Grondkamer in de onderhavige beschikking ervoor heeft gekozen om de pachtprijzen te herzien met inbegrip van de beantwoording van de voorvraag inzake de beweerdelijke afspraken/toezeggingen is dus alleszins te billijken. &lt;/p&gt;&lt;p&gt;J.M.M. Menu&lt;/p&gt;</content><legacyfootnotes/><footnotes><footnote/></footnotes><auteurs>J.M.M. Menu</auteurs><published>2021-12-28 10:05:24</published><modified>2022-02-08 11:01:40</modified><editiondate>2021-12-28</editiondate><htmlpath>https://denhollander.info/artikel/17022</htmlpath></article>
</articles></edition>