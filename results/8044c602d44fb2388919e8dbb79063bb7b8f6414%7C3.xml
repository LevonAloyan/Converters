<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2006</searchword><id>3793</id><udhid>UDH:TvAR/3793</udhid><titel>Implementatie van het hervormde Gemeenschappelijk Landbouwbeleid (GLB)</titel><searchwords><searchword>TvAR 1/2006</searchword><searchword>UDH:TvAR/3793</searchword></searchwords><attachments><attachment><name>2006_nr 1_Artikel_Scheffer.pdf</name><extention>pdf</extention><url>https://denhollander.info/download/3783/ci</url></attachment></attachments><inleiding>1 Inleiding&#13;
Na een korte bespreking van de hoofdlijnen van het (hervormde) gemeenschappelijk&#13;
landbouwbeleid (GLB) zal ik de effecten (op teelten en inkomens) van de hervormingen&#13;
bespreken. Mede naar aanleiding daarvan is in Nederland een aantal keuzen gemaakt&#13;
over de verdere nationale invulling van de hervormingsbesluiten. Het gaat dan met&#13;
name om de mate van ontkoppeling van de inkomenssteun en de keuze voor het historische&#13;
of regionale model. Dergelijke keuzen kunnen grensoverschrijdende gevolgen hebben&#13;
en zijn daar soms ook mede door ingegeven. Vervolgens zal ik een enkele opmerking&#13;
maken over de zogenaamde nationale reserve en de overdracht van toeslagrechten,&#13;
alsmede de hieraan in Nederland gegeven nadere invulling. Verder een analyse van&#13;
cross-compliance en de complexiteit van het nieuwe bedrijfstoeslagsysteem.</inleiding><content>2 Hoofdlijnen hervormde GLB&#13;
De belangrijkste elementen van het nieuwe, hervormde GLB zijn, in hoofdlijnen:&#13;
1. één enkele bedrijfstoeslag die losstaat van de productie; beperkte gekoppelde elementen&#13;
mogen worden gehandhaafd (keuze aan de lidstaten) om te voorkomen dat&#13;
productie wordt opgegeven,&#13;
2. die bedrijfstoeslag zal afhankelijk worden gesteld van de naleving van normen op&#13;
het gebied van het milieu, de voedselveiligheid, de gezondheid van dieren en planten&#13;
en het dierenwelzijn, en van de eis dat alle landbouwgrond in een uit landbouwen&#13;
milieuoogpunt goede staat wordt gehouden (‘randvoorwaarden’),&#13;
3. vanaf 2005, een krachtiger beleid inzake plattelandsontwikkeling met meer EU-geld&#13;
en nieuwe maatregelen om milieuzorg, kwaliteit en dierenwelzijn te bevorderen en&#13;
om de landbouwers te helpen aan EU-normen op productiegebied te voldoen,&#13;
4. een verlaging van de rechtstreekse betalingen (‘modulatie’) aan grotere landbouwbedrijven&#13;
om het nieuwe beleid inzake plattelandsontwikkeling te kunnen financieren,&#13;
5. een mechanisme voor financiële discipline om ervoor te zorgen dat de voor de&#13;
periode tot 2013 vastgestelde landbouwbegroting niet wordt overschreden,&#13;
6. herziening van het marktbeleid van het GLB&#13;
– asymmetrische prijsdaling in de zuivelsector: de interventieprijs voor boter zal&#13;
in vier jaar met 25% verminderen, hetgeen een bijkomende prijsdaling betekent&#13;
ten opzichte van de eerdere hervormingen van het GLB in het kader van Agenda&#13;
2000; voor magere melkpoeder wordt een verlaging van 15% in drie jaar gehandhaafd,&#13;
zoals overeengekomen in Agenda 2000,&#13;
– halvering van de maandelijkse stijgingen in de graansector; de huidige interventieprijs&#13;
wordt gehandhaafd,&#13;
– hervormingen in de sectoren rijst, durum tarwe, noten, zetmeelaardappelen en&#13;
gedroogde voedergewassen.1&#13;
3 Effecten van de hervorming in Nederland&#13;
Wat zijn de effecten van de hervormingen in Nederland? Uitgaande van een volledige&#13;
ontkoppeling van de directe inkomenssteun heeft het LEI (Landbouw Economisch&#13;
Instituut) de mogelijke gevolgen van de hervormingsbesluiten voor de Nederlandse&#13;
landbouw doorgerekend. In de eerste plaats zijn er de inkomenseffecten, omdat de&#13;
inkomenstoeslagen voor de bedrijven die ze ontvangen een belangrijk deel van het&#13;
inkomen vormen. Gemiddeld is dat circa 40% van het inkomen, voor de melkveehouderij&#13;
is het aandeel ruim de helft. Daarnaast kunnen er als gevolg van de hervormingen&#13;
ook productiewijzigingen optreden. Neemt een bepaalde teelt of productie&#13;
toe als gevolg van de hervormingen, of neemt deze juist af? Landbouwers zijn immers&#13;
nu vrijer om te kiezen of zij de teelten of productie uit het verleden willen voortzetten,&#13;
zonder verlies van steun. Per sector verschillen de gevolgen overigens nogal. Ik&#13;
zal de meest in het oog springende gevolgen hieronder toelichten.&#13;
3.1 Zuivel&#13;
De belangrijkste beslissing voor de zuivelsector is de verlaging van de interventieprijs&#13;
voor magere melkpoeder en boter. Dit zal leiden tot een daling van de uitbetalingsprijs&#13;
voor melk van de zuivelindustrie aan de melkveehouder. De melkveehouders&#13;
worden hiervoor gedeeltelijk gecompenseerd door betaling van een inkomenstoeslag&#13;
(de melkpremie). Voorts wordt het melkquotum met 1,5% verhoogd. Als gevolg van&#13;
de besluiten zou het inkomen van melkveehouders (volgens berekeningen van het&#13;
LEI) kunnen dalen met tussen de 0% en 30%. De exacte hoogte van de daling is&#13;
afhankelijk van de gevolgen van de gedaalde interventieprijzen voor de melkprijzen.&#13;
Indien de melkprijs de daling van de interventieprijs geheel volgt, dan is de inkomensdaling&#13;
ruim 30%. Indien de melkprijs de daling van de interventieprijs slechts&#13;
beperkt volgt, zou een inkomensdaling achterwege kunnen blijven. Deze wordt dan&#13;
volledig gecompenseerd door de quotumuitbreiding van 1,5% en de melkpremie.2&#13;
Van invloed is ook of de afzet van kaas- en consumptiemelkproducten (producten die&#13;
een toegevoegde waarde aan melk geven) zal toenemen, zoals de verwachting is. Naar&#13;
verwachting zijn de inkomenseffecten in Nederland groter dan in de meeste andere&#13;
lidstaten, omdat:&#13;
– de prijs van melk hier meer daalt dan in andere landen. De inkomensmarge van melk&#13;
is hier geringer dan in andere landen;&#13;
– de melkopbrengsten in belangrijke mate bepalend zijn voor de bedrijfsresultaten&#13;
van gespecialiseerde bedrijven. In Nederland bestaan relatief veel gespecialiseerde&#13;
melkveebedrijven (80% van alle bedrijven met melkvee) in vergelijking met andere&#13;
landen. Gemengde bedrijven zijn minder inkomensafhankelijk van melk en dus&#13;
minder gevoelig voor een melkprijsdaling.3&#13;
De verwachting is dat de prijs van het melkquotum zal dalen vanwege de daling van&#13;
de melkprijs (en de daardoor veroorzaakte inkomensdaling) en de toekomstige ontkoppeling&#13;
van de melkpremie van de melkproductie. Door de inkomensdaling zal&#13;
ook de grondprijs kunnen dalen. Als in 2007 in Nederland de melkpremie in de ontkoppelde&#13;
bedrijfstoeslag is opgenomen, zouden meer melkveehouders kunnen besluiten&#13;
te stoppen met de melkproductie. Ook de inkomensdaling kan er toe leiden dat&#13;
bedrijven eerder worden beëindigd. Als gevolg hiervan ontstaat schaalvergroting, waarbij&#13;
een kleinere groep gemiddeld grotere bedrijven verantwoordelijk zullen zijn voor&#13;
de melkproductie. De daling van de melkprijs zal ook leiden tot een daling van het&#13;
inkomen in de zuivelindustrie.4&#13;
3.2 Plantaardige sector en vleessector&#13;
Interessant in deze sectoren zijn de gevolgen van de hervormingen voor de desbetreffende&#13;
teelten en producties. Eén van de belangrijkste veranderingen die het nieuwe&#13;
stelsel brengt, is immers de ontkoppeling, waardoor de directe inkomenssteun los van&#13;
de productie van gewassen of het houden van dieren zal worden betaald.&#13;
In de plantaardige sector zijn de verwachte teeltverschuivingen beperkter van omvang&#13;
dan die naar aanleiding van de oorspronkelijke hervormingsvoorstellen werden verwacht.&#13;
De Raad van de Europese Unie heeft immers besloten dat de teelt van groenten,&#13;
fruit en poot- en consumptieaardappelen niet is toegestaan op grond die in het&#13;
kader van de bedrijfstoeslagregeling voor steun in aanmerking wordt gebracht.5 Dit&#13;
besluit is genomen om te voorkomen dat telers van traditionele marktordening gewassen&#13;
de overstap zouden maken naar de zogenaamde vrije teelten (zonder steun). Dit&#13;
zou nadelige gevolgen met zich hebben kunnen brengen voor de oorspronkelijke telers&#13;
van deze producten, die immers niet over toeslagrechten beschikken.&#13;
Overigens zou het ook zonder dit verbod de vraag zijn geweest of een dergelijke&#13;
overstap in Nederland aantrekkelijk zou zijn geweest. Omdat aardappelen en suikerbieten&#13;
meer opleveren dan granen, zou een overstap naar deze teelten op zich mogelijk&#13;
zijn. Suikerbieten zijn echter quotagebonden en aardappelen kunnen in verband&#13;
met plantenziekten ook niet op het hele bedrijfsareaal geteeld worden. Grote teeltverschuivingen&#13;
in deze richtingen zouden derhalve – ook zonder verbod – niet erg&#13;
waarschijnlijk zijn geweest.&#13;
Andere wel toegestane teeltverschuivingen, zoals naar de sierteelt, waaronder bollenteelt,&#13;
zijn evenmin waarschijnlijk. Dit zijn zeer gespecialiseerde teelten die hoge&#13;
investeringen met zich brengen. Een toeslagrecht met een waarde van gemiddeld&#13;
€ 400 per ha heeft op een dergelijke teeltkeuze nauwelijks invloed.&#13;
Het LEI berekent dat bij volledige ontkoppeling het areaal granen in Nederland naar&#13;
verwachting met circa 8% zal afnemen in de periode tot 2012, terwijl het areaal grasland&#13;
en snijmaïs naar verwachting iets toeneemt. Door de gedeeltelijke koppeling van&#13;
steun aan productie blijft de zetmeelaardappelteelt in Nederland op peil.6&#13;
Verder hebben de speciaal ingestelde premieregelingen, zoals de eiwitbonus (€ 55 per&#13;
ha) en de energiepremie (€ 45 per ha) geen invloed op de arealen van deze gewassen.&#13;
Ook het aan Nederland toegekende notenareaal van 100 ha (nationaal is gekozen voor&#13;
50 ha met verdubbeling van de premie) zal geen effect hebben op deze of andere teelten.&#13;
In de vleessector zijn de gevolgen van een volledige ontkoppeling groter, met name in&#13;
de rest van de keten (slachterijen en verwerkende industrie). Volledige ontkoppeling&#13;
zou ertoe kunnen leiden dat de vleesveestapel met ongeveer de helft krimpt in de&#13;
periode tot 2012. Hierdoor zouden de inkomens van de veehouders kunnen stijgen,&#13;
met name in de vleesvee- en in de kalvermesterij. Dit komt met name door de verwachte&#13;
prijsstijging van rund- en kalfsvlees als gevolg van een kleiner aanbod. In de&#13;
kalverhouderij zijn daarnaast lagere kosten voor magere melkpoeder en nuchtere kalveren&#13;
van belang.&#13;
De exacte gevolgen zijn overigens sterk afhankelijk van keuzen die andere lidstaten&#13;
maken. Dit geldt in het bijzonder voor de rundvleessector waar de lidstaten de keuze&#13;
hebben om bepaalde steunregelingen volledig gekoppeld te houden.7&#13;
4 Nederlandse keuzen – mate van ontkoppeling&#13;
Hierboven heb ik uiteengezet wat de gevolgen zouden kunnen zijn bij een volledige&#13;
ontkoppeling van subsidie en productie. Lidstaten hebben echter de mogelijkheid om te&#13;
kiezen voor een beperkte koppeling tussen subsidies en productie. Hiermee kunnen&#13;
bepaalde ongewenste effecten van een gehele ontkoppeling, zoals leegloop van het platteland,&#13;
voorkomen worden, zonder dat het principe van ontkoppeling wordt verlaten.&#13;
In Verordening 1782/2003 is om die reden ook een verplichte (gedeeltelijke) koppeling&#13;
tussen productie en rechtstreekse betaling opgenomen in de sector zetmeelaardappelen.&#13;
Omdat ontkoppeling van deze premie van de productie grote gevolgen&#13;
met zich zou brengen voor de werkgelegenheid in delen van de EU, waaronder&#13;
Noordoost Nederland, is besloten tot deze gedeeltelijke (ont)koppeling. Op basis van&#13;
de historische leveranties aan de industrie zal 40% van deze betaling worden opgenomen&#13;
in de enkele bedrijfstoeslag. Het overige deel zal worden gehandhaafd als een&#13;
gewasspecifieke betaling voor zetmeelaardappelen.&#13;
De beslissing tot (ont)koppeling van inkomenssteun van de landbouwproductie kan&#13;
ook belangrijke gevolgen hebben voor de rest van de keten. Vooral in sectoren die&#13;
belang hebben bij een lokale productie. In verband met de eigen concurrentiepositie&#13;
zijn ook de door andere lidstaten gemaakte keuzen van belang. In Nederland speelde&#13;
dat bij de beslissing over het koppelen van de slachtpremie. Indien de slachtpremie in&#13;
Nederland ontkoppeld zou worden, terwijl die in de andere belangrijke producerende&#13;
lidstaten (Frankrijk en België) gekoppeld zou blijven, zou dit tot een aanzienlijke&#13;
daling van de productie in Nederland kunnen leiden. Deze productie zou dan kunnen&#13;
worden overgenomen door andere lidstaten. Dit zou negatieve gevolgen voor toeleverende&#13;
en verwerkende bedrijven in Nederland kunnen hebben. Vandaar dat is&#13;
besloten, mede in overleg met Frankrijk en België, om de slachtpremie voor kalveren&#13;
gekoppeld te houden.&#13;
Deze beslissing leidde ook tot koppeling van de slachtpremie voor volwassen runderen.&#13;
Bij koppeling van de kalverslachtpremie en ontkoppeling van de slachtpremie&#13;
voor volwassen runderen bestaat het risico dat bedrijven die een ontkoppelde slachtpremie&#13;
voor volwassen runderen ontvangen, dieren jonger gaan afmesten om zo ook&#13;
nog in aanmerking te komen voor een gekoppelde kalverslachtpremie. Omdat er twee&#13;
gescheiden financiële plafonds bestaan voor beide premies, zou dit een verlaging van&#13;
de slachtpremie per kalf tot gevolg hebben. Het financiële plafond, dat gebaseerd is&#13;
op historische referenties, zal dan immers over een groter aantal dieren moeten worden&#13;
verdeeld. Het premiebedrag per dier zou in Nederland dan lager zijn dan in andere&#13;
landen, hetgeen concurrentieverstorend zou kunnen werken. Dit risico is vergroot&#13;
doordat in de gewijzigde bepalingen over de slachtpremie (artikel 130 van Verordening&#13;
1782/2003) is opgenomen dat nu ook kalveren tot 8 maanden in aanmerking kunnen&#13;
worden gebracht voor de kalverslachtpremie. Voorheen was dit tot 7 maanden.&#13;
Vergelijkbaar zijn de problemen bij de inkomenssteun voor de teelt van vlaszaad en&#13;
de steun voor graszaad. Hier zijn afspraken gemaakt met de belangrijkste andere producerende&#13;
lidstaten. Met Denemarken, Frankrijk en Duitsland (de grootste producenten&#13;
van graszaad) is afgesproken de steun voor graszaad volledig te ontkoppelen&#13;
en met België en Frankrijk is afgesproken de steun voor de teelt van vlaszaad gekoppeld&#13;
te houden.&#13;
In Verordening 1782/2003 is overigens geen mogelijkheid opgenomen om eerst een&#13;
beslissing tot koppeling te nemen en vervolgens in de toekomst alsnog tot ontkoppeling&#13;
over te gaan. Als die mogelijkheid er zou zijn, zou dit voor lidstaten die op dit&#13;
moment hebben besloten tot koppeling van een bepaalde teelt of productie de mogelijkheid&#13;
geven in een later stadium alsnog te besluiten tot ontkoppeling. Dit zou&#13;
geheel in lijn zijn met de doelstelling van de hervorming, nl. een zo groot mogelijke&#13;
mate van ontkoppeling tussen productie en subsidie.8&#13;
5 Regionale of historische referentie: voor- en nadelen&#13;
Op het eerste gezicht heeft het regionale model één belangrijk voordeel boven het&#13;
historische model, nl. dat het eenvoudiger lijkt in de uitvoering. Er behoeven namelijk&#13;
geen toeslagrechten te worden berekend en vastgesteld op basis van de aan de&#13;
landbouwers in de referentieperiode toegekende rechtstreekse betalingen. In het regionale&#13;
model wordt het totale landbouwareaal in de desbetreffende regio gedeeld door&#13;
het beschikbare financiële plafond, ongeacht of bedrijven in het verleden steun hebben&#13;
gehad. Echter, als gekozen wordt voor een combinatie van het regionale en historische&#13;
model (hybride model), waarbij het financiële plafond deels wordt verdeeld&#13;
over alle landbouwgrond en deels wordt toegekend op basis van historische referenties,&#13;
is dat voordeel van de eenvoud niet meer aanwezig. Een aantal lidstaten heeft&#13;
voor dit hybride model gekozen. Wat het regionale model verder compliceert zijn de&#13;
zogenaamde gelabelde toeslagrechten, die het de desbetreffende landbouwer (op basis&#13;
van zijn historische bedrijfssituatie) mogelijk maken om groente, fruit en poot- en&#13;
consumptieaardappelen te telen. Per bedrijf moet gecontroleerd worden of er niet&#13;
meer van dergelijke teelten plaatsvinden dan de betrokken landbouwer over gelabelde&#13;
toeslagrechten beschikt. Ook de overdracht van de gelabelde toeslagrechten zal apart&#13;
geregistreerd moeten worden. Dit maakt het regionale model toch ingewikkelder dan&#13;
het op het eerste gezicht lijkt.&#13;
Doorslaggevend voor Nederland om voor het historische model te kiezen, is echter&#13;
de inkomensherverdeling die van het regionale model het gevolg zou zijn. Deze inkomensherverdeling&#13;
zal plaatsvinden tussen landbouwers die wel en die geen rechtstreekse&#13;
betalingen hebben ontvangen, maar ook – afhankelijk van de mate van regionalisering –&#13;
tussen sectoren. Met name in gebieden waar omgerekend per ha nogal grote verschillen&#13;
in hoogte van EU-steun zijn, kan deze herverdeling van steun aanzienlijk zijn.9&#13;
6 Ingangsdatum systeem van bedrijfstoeslagrechten&#13;
In Nederland is ervoor gekozen om de bedrijfstoeslagregeling niet in 2005, maar in&#13;
2006 in te voeren. Belangrijkste reden hiervoor is de complexiteit van het vaststellen&#13;
van de toeslagrechten. Gebleken is dat er in en na de referentieperiode veel bedrijfsmutaties&#13;
hebben plaatsgevonden (fusie, splitsing, e.d.) wat het vaststellen van toeslagrechten&#13;
compliceert. In Nederland zijn de in de bedrijfstoeslagregeling op te nemen&#13;
betalingen in de referentieperiode door verschillende betaalorganen uitbetaald. Als&#13;
gevolg hiervan zijn de gegevens over de verschillende premies die in de referentieperiode&#13;
(2000-2002) zijn uitbetaald, niet centraal en op uniforme wijze geregistreerd.&#13;
Het vergt een extra inspanning om de gegevens van deze betaalorganen aan elkaar te&#13;
koppelen. De verwachting is dat door het uitstel de vastlegging van de toeslagrechten&#13;
zorgvuldiger kan plaatsvinden, waardoor fouten (met bezwaar- en beroepschriften&#13;
tot gevolg) kunnen worden voorkomen.&#13;
7 Cross-compliance&#13;
Een ander belangrijk onderdeel van de hervormingen is cross-compliance, mede bedoeld&#13;
om een duurzame, maatschappelijk verantwoorde manier van agrarisch ondernemen&#13;
te bevorderen en zo voor het GLB voldoende draagvlak te houden bij de Europese&#13;
burgers. Indien landbouwers niet voldoen aan bestaande EU-regelgeving op het gebied&#13;
van milieu, volksgezondheid, de gezondheid van dieren en planten, dierenwelzijn en&#13;
het in goede landbouw- en milieuconditie houden van de landbouwgrond, heeft dit&#13;
consequenties voor de inkomenssteun die zij ontvangen.&#13;
Hoewel het principe zelf door alle lidstaten wordt onderschreven, werd gevreesd&#13;
voor een toename van de controlelast voor zowel landbouwer als overheid. De Europese&#13;
Commissie heeft daar positief op gereageerd. Zo is de lijst met richtlijnen en verordeningen&#13;
die als cross-compliance voorwaarden zijn opgenomen teruggebracht van&#13;
de oorspronkelijk voorgestelde 38 tot de huidige 18 en worden ze (in 3 jaar) gefaseerd&#13;
ingevoerd. Hierbij is ook tegemoetgekomen aan de wens van lidstaten om alleen die&#13;
voorwaarden op te nemen waarvoor de landbouwer zelf verantwoordelijk is en ook&#13;
die direct met de landbouw te maken hebben. Dit is tot uitdrukking gebracht in artikel&#13;
6 van Verordening 1782/2003.&#13;
Uitgangspunt is een toezicht op naleving van de cross-compliance voorwaarden door&#13;
de gespecialiseerde controle-instanties die al belast zijn met het reguliere toezicht.&#13;
Daar waar de verantwoordelijkheid voor het reguliere toezicht over verschillende&#13;
instanties gespreid is en bovendien op verschillende niveaus plaatsvindt (centraal en&#13;
decentraal), vergt dit een stroomlijning van deze controles en een goede uitwisseling&#13;
van controlegegevens, zodat het betaalorgaan hierover kan beschikken. In Nederland&#13;
bijvoorbeeld zijn alleen al bij de cross-compliance normen die vanaf 2005 gelden, vijf&#13;
gespecialiseerde controle-instanties betrokken, waaronder lokale en provinciale overheden,&#13;
politie en waterschappen.&#13;
Het doel van cross-compliance is het stimuleren van een nog betere naleving door&#13;
landbouwers van de desbetreffende richtlijnen en verordeningen. Niet-naleving leidt&#13;
immers tot een korting op de subsidie. De verwachting is dat landbouwers zich daardoor&#13;
nog beter aan deze voorwaarden zullen houden.&#13;
Mogelijk zullen lidstaten de desbetreffende normen ook gerichter controleren,&#13;
omdat zij anders financiële risico’s lopen bij een EOGFL-controle in het kader van de&#13;
goedkeuring van de rekeningen.&#13;
Interessant is verder nog de situatie waarbij lidstaten de desbetreffende richtlijnen&#13;
niet, niet correct of niet volledig hebben omgezet in nationale regelgeving. Ingevolge&#13;
artikel 4, tweede lid, van verordening 1782/2003, gaat het immers bij de richtlijnen&#13;
om normen zoals deze zijn geïmplementeerd door de lidstaten. Indien geen goede&#13;
omzetting heeft plaatsgevonden, is er volgens de Commissie ook geen bindende norm&#13;
voor de landbouwer en kan de lidstaat geen sancties opleggen. Er is dan in het kader&#13;
van de goedkeuring van de rekeningen overigens ook geen sprake van onterechte uitgaven&#13;
of het uitblijven van sancties (die kunnen immers niet worden toegepast). Een&#13;
korting op de gedeclareerde uitgaven in het kader van de goedkeuring van de rekeningen&#13;
kan in dat geval niet plaatsvinden. In dergelijke gevallen is de procedure van&#13;
de ingebrekestelling (artikel 226 en 228 van het Verdrag) de geëigende weg voor de&#13;
Commissie om op te treden.10 Mogelijk zal de Commissie ook eerder overgaan tot&#13;
het starten van een dergelijke procedure, nu de richtlijnen ook in het kader van het&#13;
GLB een rol spelen.&#13;
8 Nationale reserve&#13;
8.1 Categorieën&#13;
Om overgangsproblemen in verband met de introductie van de bedrijfstoeslagregeling&#13;
te kunnen oplossen, komen bepaalde categorieën landbouwers in aanmerking&#13;
voor toekenning van toeslagrechten uit de nationale reserve. Dit zijn landbouwers die&#13;
een laag referentiebedrag hebben ten opzichte van hun huidige productiecapaciteit,&#13;
bijvoorbeeld omdat zij eerst tijdens of na de referentieperiode hebben geïnvesteerd in&#13;
productiecapaciteit. Daardoor komt deze investering niet of slechts gedeeltelijk tot&#13;
uitdrukking in de toe te wijzen toeslagrechten. In hoofdlijnen is de toekenning uit de&#13;
nationale reserve voor deze categorie landbouwers geregeld in artikel 42, vierde lid,&#13;
van verordening 1782/2003 en uitgewerkt in de artikelen 18 tot en met 23bis van verordening&#13;
795/2004.11 Lidstaten zijn verplicht om de in deze artikelen bedoelde categorie&#13;
landbouwers toeslagrechten uit de nationale reserve toe te kennen. Lidstaten&#13;
hebben enige vrijheid in de wijze van berekenen en toewijzen van deze toeslagrechten,&#13;
mits dat objectief gebeurt, een gelijke behandeling van landbouwers wordt gewaarborgd&#13;
en niet leidt tot markt- en concurrentieverstoringen.&#13;
Daarnaast hebben lidstaten de keuze om toeslagrechten aan andere categorieën&#13;
landbouwers toe te kennen, zoals aan starters. Nederland maakt van deze optie geen&#13;
gebruik, omdat dit een open einde toedeling uit de nationale reserve betekent, hetgeen&#13;
de gebruikelijke overdracht door startende ondernemers op ongewenste wijze&#13;
zou beïnvloeden. Voorts kunnen starters die tot 15 mei 2004 met een bedrijf zijn&#13;
begonnen een beroep doen op de nationale reserve vanwege hun investeringen. Landbouwers&#13;
die investeringen hebben gepleegd na deze datum konden op de hoogte zijn&#13;
van de hervormingen van het GLB en daarmee ook rekening houden. Zij komen derhalve&#13;
niet in aanmerking voor toekenning van toeslagrechten uit de nationale reserve.&#13;
8.2 Beroep op nationale reserve&#13;
Het beroep op de nationale reserve zal in Nederland voornamelijk gedaan worden&#13;
door de categorie investeerders als bedoeld in artikel 21 van verordening 795/2004.&#13;
Andere dan de in de verordening geregelde bijzondere gevallen zijn in Nederland&#13;
niet bekend. De Commissie heeft zich overigens bereid getoond om daar waar zich&#13;
knelgevallen voordoen, de lijst van bijzondere gevallen uit te breiden. Dit heeft ook&#13;
geleid tot een wijziging van verordening 795/2004 (toegevoegd is artikel 23bis).&#13;
8.3 Omvang nationale reserve&#13;
De omvang van de nationale reserve wordt in eerste instantie bepaald door een door&#13;
de lidstaten verplicht vast te stellen lineaire korting van maximaal 3% op alle toe te&#13;
kennen referentiebedragen. Daarnaast worden ook aan de nationale reserve toegevoegd&#13;
de referentiebedragen van landbouwers die in de referentieperiode wel rechtstreekse&#13;
betalingen hebben ontvangen, maar die uiteindelijk geen toeslagrechten aanvragen.&#13;
Na de eerste toewijzing van de toeslagrechten worden ook niet gebruikte toeslagrechten&#13;
na verloop van tijd aan de nationale reserve toegevoegd.&#13;
Naar keuze van de lidstaat kan de nationale reserve verder gevuld worden met een&#13;
heffing op overgedragen toeslagrechten en bestaat er de mogelijkheid om bedrijven&#13;
die vanwege hun productie in de referentieperiode recht hebben op toeslagrechten,&#13;
maar inmiddels hun bedrijf geheel of gedeeltelijk hebben overgedragen, te korten op&#13;
hun toeslagrechten. Deze korting valt toe aan de nationale reserve (windfall profit&#13;
clause of bepaling inzake onverwachte winst).12&#13;
Nederland past een lineaire korting toe op de referentiebedragen van 0,25%. De windfall&#13;
profit clause en de heffing op overgedragen toeslagrechten worden in Nederland&#13;
niet toegepast. De windfall profit clause is een complex instrument. Zo kan geen&#13;
windfall korting worden toegepast als de betrokken landbouwer aantoont dat hij zijn&#13;
bedrijf binnen één jaar weer heeft vergroot, of indien de landbouwer kan aantonen&#13;
dat de prijs van het overgedragen bedrijf overeenkomt met de prijs zonder toeslagrechten.&#13;
13 Controle op dergelijke voorwaarden zal naar verwachting leiden tot een&#13;
aanzienlijke uitvoeringslast.&#13;
Er is overigens altijd een nationale reserve van voldoende omvang om de aanspraken&#13;
daarop te kunnen honoreren. Immers, als de omvang van de nationale reserve niet toereikend&#13;
is, zijn lidstaten verplicht de nationale reserve verder aan te vullen door middel&#13;
van een lineaire korting op de al toegekende toeslagrechten.14&#13;
9 Karakter toeslagrechten – relatie eigenaar/gebruiker grond&#13;
De eerste toewijzing van toeslagrechten zal veelal plaatsvinden aan de landbouwer die&#13;
in de referentieperiode rechtstreekse betalingen heeft ontvangen. Ze komen in de plaats&#13;
van de inkomensondersteuning die gekoppeld was aan de teelt van gewassen of het&#13;
houden van dieren en is derhalve persoonsgebonden. Het is geen productierecht zoals&#13;
bijvoorbeeld melkquotum. Ook zonder toeslagrechten kan de landbouwer immers&#13;
gewassen telen en dieren houden. In dat geval alleen zonder subsidie. Het is ook niet&#13;
grondgebonden (anders dan melkquotum). De toeslagrechten zelf hebben geen enkele&#13;
band met de grond. Alleen als de landbouwer die beschikt over toeslagrechten in aanmerking&#13;
wil komen voor de steun ter hoogte van het toeslagrecht moet hij over een&#13;
daarmee overeenstemmend aantal subsidiabele hectaren beschikken.&#13;
De vraag is gesteld of het nieuwe stelsel invloed heeft op contractuele relaties tussen&#13;
de eigenaar van de grond en de gebruiker daarvan, bijvoorbeeld tussen verpachters&#13;
van grond en pachters. In beginsel zal dat niet het geval zijn. De toeslagrechten en&#13;
daarmee de steun komen toe aan de gebruiker van de grond (bijvoorbeeld de pachter),&#13;
maar voor het verkrijgen van steun heeft hij wel grond nodig (van bijvoorbeeld&#13;
de verpachter). Dat was bij de gekoppelde steun ook zo. In Nederland stellen belangengroeperingen&#13;
van verpachters zich echter op het standpunt dat zij vanwege het&#13;
beschikbaar stellen van hun grond zeggenschap hebben over dan wel recht hebben op&#13;
(een deel van de waarde van) de toeslagrechten. Zij verwijzen hierbij naar jurisprudentie&#13;
die in Nederland is ontstaan naar aanleiding van geschillen tussen verpachters&#13;
en pachters in melkquota zaken. In gevallen waarbij een contract bestond tussen verpachter&#13;
en pachter ten tijde van het toekennen van het melkquotum, besliste de rechter&#13;
dat bij het einde van een dergelijke pachtovereenkomst het melkquotum aan de&#13;
verpachter toekomt. De pachter heeft in dat geval recht op een vergoeding door de&#13;
verpachter ter waarde van – doorgaans – 50% van het melkquotum. De argumentatie&#13;
hiervoor is dat de verpachter de grond ter beschikking heeft gesteld en de pachter de&#13;
desbetreffende melkproductie tot stand heeft gebracht.&#13;
Het bovenstaande lijkt echter geen recht te doen aan het karakter van het toeslagrecht,&#13;
namelijk dat het een persoons- en niet grondgebonden toeslagrecht is. De verpachter&#13;
van de grond kan op deze toeslagrechten geen aanspraak maken, net zo min&#13;
als hij destijds recht had op een deel van de inkomenstoeslagen van de pachter. Het&#13;
toeslagrecht is verder, anders dan het melkquotum, los van grond of bedrijf verhandelbaar.&#13;
Als het standpunt van de verpachters zou worden gevolgd, zou dit ertoe leiden&#13;
dat een pachter min of meer veroordeeld is tot zijn verpachter om in aanmerking te&#13;
kunnen komen voor zijn persoonsgebonden inkomensondersteuning. Dit terwijl hij&#13;
voorheen volledig vrij was om te bepalen op welke grond hij zijn subsidiabele teelten&#13;
verbouwde. Als de pachter immers de pachtovereenkomst beëindigt, zou dit volgens&#13;
de verpachters een verlies van (een deel van) de aan de pachter toekomende toeslagrechten&#13;
betekenen. Dit lijkt in strijd te zijn met opzet en doel van het bedrijfstoeslagsysteem:&#13;
namelijk een voortgezette inkomensondersteuning aan landbouwers die ook&#13;
in de referentieperiode recht hadden op inkomensondersteuning. Dit zou tevens een&#13;
herkoppeling betekenen van het toeslagrecht aan de grond. Dit lijkt evenmin in overeenstemming&#13;
met de communautaire regelgeving, dat immers ook overdracht van&#13;
toeslagrechten zonder grond mogelijk maakt.&#13;
Het staat de verpachter en pachter natuurlijk vrij om afspraken te maken over de&#13;
overdracht van toeslagrechten door de pachter aan de verpachter (indien deze landbouwer&#13;
is), of aan een eventuele opvolgende pachter. Mede gelet op de daarmee&#13;
gemoeide financiële belangen is het overigens wel de verwachting dat hierover in de&#13;
nabije toekomst nog gerechtelijke procedures zullen worden gevoerd.&#13;
10 Overdracht toeslagrechten&#13;
Toeslagrechten zijn weliswaar persoonsgebonden, maar kunnen wel aan een andere&#13;
landbouwer worden overgedragen. Overdracht van toeslagrechten kan zowel met als&#13;
zonder grond. Overdracht zonder grond kan alleen als de landbouwer 80% van zijn&#13;
toeslagrechten tenminste gedurende één kalenderjaar heeft gebruikt, dan wel als hij de&#13;
niet gebruikte toeslagrechten aan de nationale reserve afstaat. Dit om te voorkomen&#13;
dat landbouwers die hun landbouwactiviteiten hebben beëindigd, maar die op basis&#13;
van hun historische referenties wel recht hebben op toekenning van toeslagrechten,&#13;
uitsluitend toeslagrechten aanvragen om deze zo snel mogelijk te gelde te kunnen&#13;
maken door middel van verkoop. Het is voor een landbouwer die zijn landbouwactiviteiten&#13;
heeft beëindigd, maar wel over een historische referentie beschikt immers&#13;
vrij eenvoudig om in aanmerking te komen voor toewijzing van toeslagrechten. Hiervoor&#13;
is alleen vereist dat de aanvrager actief landbouwer is. De hieraan gestelde eisen&#13;
zijn minimaal. De 80% eis leidt er toe dat de landbouwer in ieder geval gedurende&#13;
één jaar over voldoende grond moet beschikken om zijn toeslagrechten te benutten&#13;
alvorens hij deze kan verkopen.&#13;
Deze eis draagt er toe bij dat speculatieve overdrachten door landbouwers die al&#13;
gestopt zijn met hun landbouwactiviteiten minder aantrekkelijk worden.&#13;
Ook verhuur van toeslagrechten is mogelijk. Dat kan alleen niet zonder grond,&#13;
maar moet gepaard gaan met de verhuur van een gelijk aantal subsidiabele hectaren.15&#13;
Een strikte toepassing van het bovenstaande zou tot praktische problemen leiden als&#13;
de overdracht van het bedrijf heeft plaatsgevonden vóór de inwerkingtreding van het&#13;
nieuwe stelsel. Immers, toen bestonden er nog geen toeslagrechten die konden worden&#13;
overgedragen. In dat geval zou de overnemende landbouwer een bedrijf zonder&#13;
toeslagrechten hebben en de overdragende landbouwer toeslagrechten zonder bedrijf.&#13;
De toeslagrechten van het overdragende bedrijf zouden dan vervallen aan de nationale&#13;
reserve en hieruit aan de nieuwe landbouwer moeten worden toegekend (als starter&#13;
/investeerder). Om een dergelijke omslachtige route te voorkomen is in artikel 17 van&#13;
Verordening 795/2004 opgenomen dat als partijen overeenkomen dat met de overdracht&#13;
van het bedrijf, die in het verleden heeft plaatsgevonden, ook de nog toe te&#13;
kennen toeslagrechten zijn overgedragen, dit wordt beschouwd als een overdracht&#13;
van toeslagrechten met grond, zoals hierboven weergegeven. De toeslagrechten worden&#13;
in dit geval aangevraagd door of namens degene die het bedrijf heeft overgedragen en&#13;
toegewezen aan de overnemende partij. In dit geval moet de overdragende partij ten&#13;
tijde van de indiening van de aanvraag van de toeslagrechten wel weer landbouwer&#13;
zijn. Immers, een aanvraag tot vaststelling van toeslagrechten kan alleen door een&#13;
actief landbouwer worden ingediend.&#13;
11 Complexiteit&#13;
Het belangrijkste principe van de hervormingen, de ontkoppeling van de directe&#13;
inkomenssteun van productie, lijkt een aanzienlijke vereenvoudiging te betekenen.&#13;
Bij een ontkoppeling van steun is immers geen controle meer nodig op de subsidiabiliteitseisen&#13;
van de desbetreffende teelten en productie. Dit betekent een lagere administratieve&#13;
last voor de landbouwer omdat hij niet meer verschillende aanvragen&#13;
behoeft in te dienen met opgave van dieren en gewassen waarvoor hij premie aanvraagt.&#13;
Omdat op de aanwezigheid van gewassen of dieren ook niet meer gecontroleerd&#13;
behoeft te worden, leidt dit ook tot een lagere uitvoeringslast voor de overheid.&#13;
Nader beschouwd blijkt het initieel vaststellen van de toeslagrechten een ingewikkeld&#13;
en kostbaar proces te zijn. Zo kunnen bedrijven in of sinds de referentieperiode&#13;
zijn gefuseerd of gesplitst, of kunnen zich andere mutaties hebben voorgedaan. Dit&#13;
compliceert de toewijzing van de toeslagrechten. Gelet op de financiële belangen is&#13;
het verder de verwachting dat een aanzienlijk aantal landbouwers een beroep zal doen&#13;
op overmacht omdat hun productie in een bepaald jaar van de referentieperiode nadelig&#13;
is beïnvloed.16 Dit leidt tot een groot aantal individuele beslissingen die vatbaar&#13;
zijn voor bezwaar en beroep.&#13;
Als de toeslagrechten eenmaal zijn vastgesteld, zal de uitvoeringslast ook voor de&#13;
overheid kunnen afnemen. Daartegenover staat dat bijvoorbeeld wel de transacties&#13;
van toeslagrechten moeten worden vastgelegd en getoetst en zal bijvoorbeeld het verbod&#13;
op omschakeling naar de teelt van groenten, fruit en aardappelen moeten worden&#13;
gecontroleerd. Ook dit betekent extra uitvoeringslasten. Verder is ook de coördinatie&#13;
van de cross-compliance controles niet eenvoudig. Concluderend kan gesteld worden&#13;
dat de lastendruk eerst na het vaststellen van de toeslagrechten zou kunnen afnemen&#13;
en dan met name voor de betrokken landbouwers en in mindere mate voor de overheid.&#13;
12 Conclusie&#13;
De landbouwer wordt door het hervormde GLB geprikkeld om meer marktgericht te&#13;
denken en zijn marktoriëntatie te vergroten. Hij is immers niet meer gehouden om de&#13;
betreffende gewassen te telen of de dieren te houden, waaraan de premies gekoppeld&#13;
waren. Zoals hierboven is aangegeven zullen de teeltverschuivingen in Nederland&#13;
beperkt zijn. Dit mede vanwege het verbod van bepaalde teelten op grond die voor&#13;
subsidie in aanmerking wordt gebracht. De nadelige inkomenseffecten zijn vooral te&#13;
verwachten in de zuivelsector.&#13;
De verwachting is dat landbouwers in Nederland in staat zullen zijn om zich aan&#13;
het nieuwe stelsel aan te passen en dat zij daarmee een voldoende inkomen zullen&#13;
kunnen verwerven. Om hen daartoe ook de tijd te geven is in Nederland niet gekozen&#13;
voor het regionale model, wat zou kunnen leiden tot een inkomensherverdeling.&#13;
In sectoren waar de gevolgen van ontkoppeling aanzienlijk zouden zijn, is gekozen&#13;
voor het gekoppeld houden van de productie.&#13;
Het nieuwe stelsel van inkomenstoeslagen zit vrij ingewikkeld in elkaar. Echte&#13;
juridische problemen door strijdigheid met Nederlandse wetgeving zijn er vooralsnog&#13;
niet. Het systeem van toeslagrechten zorgt wel voor enige spanning tussen pachter&#13;
en verpachters en zal mogelijk leiden tot civiele procedures.&#13;
Gelet op de complexiteit van het nieuwe stelsel zullen de administratieve en uitvoeringslasten&#13;
eerst na de vaststelling van de toeslagrechten te verwachten zijn en dan&#13;
met name voor de landbouwer.&#13;
</content><legacyfootnotes>* Deze bijdrage is gepresenteerd als landenrapport op het XXIII European Agricultural Law Congress&#13;
and Colloquium of the European Council for Agrcultural law gehouden in Røros, Noorwegen, van 6-10&#13;
maart 2005. Op enkele onderdelen is de bijdrage geactualiseerd.&#13;
** Mr. M.W.A. Scheffer is werkzaam bij de Directie Juridische Zaken van het Ministerie van Landbouw,&#13;
Natuur en Voedselkwaliteit. Dit artikel is op persoonlijke titel geschreven.&#13;
1. Raad van de Europese Unie, Hervorming GLB – Compromis van het voorzitterschap (in overleg met&#13;
de Commissie), nr. 5586/03 – COM (2003) def. (10961/03), Brussel, 30 juni 2003.&#13;
2. C.J.A.M. de Bont, J.F.M. Helming, J.H. Jager, Hervorming Gemeenschappelijk Landbouwbeleid 2003.&#13;
Gevolgen van de besluiten voor de Nederlandse landbouw, November 2003, Rapport 6.03.15, LEI,&#13;
Den Haag.&#13;
3. C.J.A.M. de Bont, W.H. van Everdingen, J.H. de Jager, H.H.W.J.M. Sengers, J.J. de Vlieger, De melkprijs&#13;
in beweging. Gevolgen van Europese zuivelhervorming voor de melkveehouderij, November 2003,&#13;
Rapport 6.03.14, LEI, Den Haag.&#13;
4. C.J.A.M. de Bont, J.F.M. Helming, J.H. Jager, a.w.&#13;
5. Artikel 51 van Verordening Nr. 1782/2003 van de Raad van 29 september 2003 tot vaststelling van&#13;
gemeenschappelijke voorschriften voor regelingen inzake rechtstreekse steunverlening in het kader van&#13;
het gemeenschappelijk landbouwbeleid en tot vaststelling van bepaalde steunregelingen voor landbouwers&#13;
en houdende wijziging van de Verordeningen (EEG) nr. 2019/93, (EG) nr. 1452/2001, (EG)&#13;
nr. 1453/2001, (EG) nr. 1454/2001, (EG) nr. 1868/94, (EG) nr. 1251/1999, (EG) nr. 1254/1999, (EG)&#13;
nr. 1673/2000, (EEG) nr. 2358/71 en (EG) nr. 2529/2001 (PbEU L 270).&#13;
6. C.J.A.M. de Bont, J.F.M. Helming, J.H. Jager, a.w.&#13;
7. C.J.A.M. de Bont, J.F.M. Helming, J.H. Jager, a.w.&#13;
8. Kamerstukken II, 2003-2004, 21 501-32, nr. 73.&#13;
9. C.J.A.M. de Bont, J.F.M. Helming, J.H. Jager, a.w.&#13;
10. Raad van de Europese Unie, Hervorming GLB – Compromis van het voorzitterschap (in overleg met&#13;
de Commissie), nr. 5586/03 – COM (2003) def. (10961/03), Brussel, 30 juni 2003.&#13;
11. Verordening (EG) Nr. 795/2004 van de Commissie van 21 april 2004 houdende bepalingen voor de uitvoering&#13;
van de bedrijfstoeslagregeling waarin is voorzien bij Verordening (EG) nr. 1782/2003 van de&#13;
Raad tot vaststelling van gemeenschappelijke voorschriften inzake rechtstreekse steunverlening in het&#13;
kader van het gemeenschappelijk landbouwbeleid en tot vaststelling van bepaalde steunregelingen voor&#13;
landbouwers (PbEU L 141).&#13;
12. Artikel 42, eerste, tweede, achtste en negende lid, artikel 45, eerste lid, artikel 46, derde lid, Verordening&#13;
1782/2003 en artikel 8, 9 en 10, Verordening 795/2004.&#13;
13. Artikel 10, Verordening 795/2004.&#13;
14. Artikel 42, zevende lid, Verordening 1782/2003.&#13;
15. Artikel 46, Verordening 1782/2003 en artikel 25, Verordening 795/2004.&#13;
16. Artikel 40, Verordening 1782/2003.</legacyfootnotes><footnotes><footnote/></footnotes><auteurs>mr. M.W.A. Scheffer</auteurs><published>2006-01-01 00:00:00</published><modified>2006-01-01 00:00:00</modified><editiondate>2006-01-01</editiondate><htmlpath>https://denhollander.info/artikel/3793</htmlpath></article>
</articles></edition>