<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2004</searchword><id>3645</id><udhid>UDH:TvAR/3645</udhid><titel>Overzicht pachtjurisprudentie 2003</titel><searchwords><searchword>TvAR 9/2004</searchword><searchword>UDH:TvAR/3645</searchword></searchwords><attachments><attachment><name>2004_nr 9_Artikel_Kok.pdf</name><extention>pdf</extention><url>https://denhollander.info/download/3642/ci</url></attachment></attachments><inleiding>Evenals in de eerdere jurisprudentieoverzichten is er in dit overzicht naar gestreefd&#13;
om ten aanzien van bepaalde wetsartikelen c.q. een bepaald deelgebied aan te geven&#13;
tot welke slotsom de desbetreffende uitspraken hebben geleid. Het gaat daarbij zowel&#13;
om herhaling van al langer bestaande jurisprudentie als om nieuwe jurisprudentie.&#13;
Buiten beschouwing is gelaten hetgeen door het pachthof in meerdere uitspraken is&#13;
overwogen ten aanzien van aspecten die ‘slechts’ feiten en omstandigheden van het&#13;
desbetreffende geval betreffen.&#13;
Ter plaatse is de datum van de desbetreffende uitspraak en – voorzover daarvan reeds&#13;
sprake is geweest – de datum van publicatie vermeld. Waar uitspraakdata van vorige&#13;
jaren zijn vermeld, betreft dit een tussenarrest of -beschikking in een zaak waarin in&#13;
2003 een einduitspraak is gedaan.&#13;
De vermelde artikelen betreffen artikelen uit de Pachtwet tenzij anders is aangegeven.</inleiding><content>Artikel 1&#13;
Nu eiser in het geheel niet heeft toegelicht op welke wijze en onder welke omstandigheden&#13;
hij met de beweerde verpachter tot overeenstemming zou zijn gekomen, welke&#13;
toelichting tegenover de betwisting door de wederpartij en tegen de achtergrond van&#13;
de wisselende standpunten die hij zelf heeft ingenomen niet achterwege had mogen&#13;
blijven, heeft hij zijn stellingen onvoldoende onderbouwd. (arrest 28 januari 2003 –&#13;
Pr mei 2003/4)&#13;
Stelplicht en bewijslast van het bestaan van een pachtovereenkomst rusten in beginsel&#13;
op degene die zich op die overeenkomst beroept. De akte van ‘huurovereenkomst’&#13;
bepaalt dat huurder verplicht is het object uitsluitend voor minicamping te gebruiken;&#13;
daarin ligt aanwijzing dat niet voor landbouwkundige doeleinden in gebruik is gegeven.&#13;
Eventueel feitelijk gebruik voor de landbouw betekent nog niet dat dit als overeengekomen&#13;
heeft te gelden. (arrest 18 februari 2003 – Pr mei 2003/6)&#13;
Overeengekomen gebruik van loods voor opslag van landbouwproducten en stalling&#13;
van werktuigen. Voorzienbaar voor de wederpartij was dat de landbouwproducten&#13;
die gebruiker overeenkomstig de in de overeenkomst omschreven bestemming in de&#13;
loods zou opslaan, van zijn landbouwbedrijf afkomstig zouden zijn en ook dat de&#13;
door hem in de loods te stallen werktuigen in dat bedrijf zouden worden gebruikt en&#13;
dat dus de loods dienstbaar zou zijn aan de uitoefening van de landbouw. Gelet daarop&#13;
was de wil van de wederpartij en van de gebruiker gericht op het ter uitoefening&#13;
van de landbouw verstrekken van het gebruik van de loods, zodat sprake is van een&#13;
pachtovereenkomst. Voor de kwalificatie van de overeenkomst is niet van belang of&#13;
partijen de toepasselijkheid van de Pachtwet hebben gewild. (arrest 8 juli 2003 – Pr&#13;
oktober 2003/6)&#13;
Niet kan worden gezegd dat het gebruik van een perceel van ongeveer 1.81.00 ha&#13;
voor het weiden van vee en het winnen van ruwvoeder tegen betaling van een pachtprijs&#13;
ter grootte van de aanslagen landinrichtingsrente en waterschapslasten, bij een&#13;
bedrijfsgrootte van 40 ha en 100 stuks vee, van ondergeschikte betekenis is in dier&#13;
voege dat geen sprake zou zijn van vruchttrekking of bodemcultuur van meer dan&#13;
ondergeschikte betekenis. (arrest 11 november 2003 – Pr februari 2004/3)&#13;
Artikel 1, 11&#13;
Bij aangaan van de overeenkomst is kennelijk een huurovereenkomst bedoeld. Het&#13;
gebruik betrof toen pension voor en africhting van paarden alsmede lesgeven aan ruiters;&#13;
dit gebruik is daarna voortgezet. In het begin waren er tevens werkzaamheden&#13;
aan oude auto’s. Bovendien niet aangetoond dat er sprake was van gebruik met een&#13;
economisch oogmerk. Conclusie: niet bewezen dat gebruik voor landbouwkundige&#13;
doeleinden is overeengekomen. (arrest 21 januari 2003 – Pr mei 2003/3)&#13;
Zelf gestopt met zijn landbouwkundige activiteiten, geen sprake van voorbehouden&#13;
gebruik van de grond van zodanige aard en in zodanige mate dat dit aan het aannemen&#13;
van een pachtovereenkomst in de weg staat. Het doen uitrijden van mest van&#13;
derden is niet een zodanig eigen gebruik dat dit aan het aannemen van een pachtverhouding&#13;
in de weg staat. Evenmin staat hieraan in de weg dat voor bepaalde beslissingen&#13;
toestemming is gevraagd en eventueel ook gevraagd moest worden, nu de&#13;
gebruiker de grond ten behoeve van zijn landbouwbedrijf exploiteerde en het teeltrisico&#13;
droeg. Volgt vastlegging pachtovereenkomst. (arrest 23 september 2003 – Pr&#13;
februari 2004/1)&#13;
Artikel 1, 26, 128&#13;
Pachtrechter is bevoegd kennis te nemen van vorderingen tot het aan verpachter ter&#13;
beschikking stellen van een vak in een veldschuur en tot staken van wateronttrekking&#13;
door pachter. Instellen van een eis tot terbeschikkingstelling is niet aan te merken als&#13;
een opzegging.&#13;
Veehandelactiviteiten van verpachter blijken voldoende substantieel, waaruit volgt dat&#13;
zijn standpunt niet vooral is ingegeven door de wens om pachter te dwarsbomen.&#13;
Machtiging voor reparaties aan ligboxenstal toegewezen tot hoger bedrag dan in eerste&#13;
aanleg, nu het verzet van verpachter tegen eisvermeerdering ongegrond is verklaard&#13;
en niet is weersproken dat de kosten inmiddels het hogere bedrag belopen.&#13;
(arresten 10 juni 2003 en 14 oktober 2003)&#13;
Artikel 2, 8, 10&#13;
Schriftelijke pachtovereenkomst en mondelinge indeplaatsstelling. Een overeenkomst&#13;
tot indeplaatsstelling moet, behoudens bijzondere omstandigheden, worden&#13;
beschouwd als een wijzigingsovereenkomst en niet als een nieuwe pachtovereenkomst&#13;
met de beoogde pachter. Zo’n wijzigingsovereenkomst moet schriftelijk worden&#13;
aangegaan en behoeft goedkeuring door de grondkamer; zolang dit niet is&#13;
gebeurd zijn partijen slechts in zoverre gebonden dat zij niet eenzijdig kunnen terugtreden&#13;
en heeft de oorspronkelijke pachter nog als pachter te gelden. (arrest 4 maart&#13;
2003 – Pr juli/augustus 2003/8)&#13;
Artikel 2, 11&#13;
Volledig gebruik van twee aardappelboxen in schuur tegen tegenprestatie voor opslag&#13;
van zelf geteelde gewassen (in omstandigheden als in geding aan de orde) is pacht.&#13;
Gestelde pachtbeëindigingsovereenkomst betwist. Het enkele staken van het gebruik&#13;
van het gepachte impliceert zo’n overeenkomst nog niet. (arrest 8 april 2003 – Pr&#13;
juli/augustus 2003/3)&#13;
Artikel 9, 49a&#13;
Partijen zijn gebonden aan een eventueel onjuist, maar niet meer aantastbaar oordeel&#13;
van de rechter dat een pachtopzegging rechtskracht mist omdat deze niet tijdig is&#13;
gedaan. De verlenging van rechtswege doorkruist artikel 9 Pw echter niet. Medepacht&#13;
voorziet juist bij uitstek in de behoefte om een nog relatief jonge zoon van een pachter&#13;
medeverantwoordelijkheid voor de bedrijfsvoering te laten dragen zonder dat&#13;
deze direct zelf alle bedrijfsbeslissingen moet nemen. (arrest 30 september 2003)&#13;
Artikel 9, 58&#13;
Nu het gepachte niet groter is dan 1 ha, is voor de vraag of sprake is van een of meer&#13;
pachtovereenkomsten voor onbepaalde tijd dan wel voor bepaalde tijd beslissend of&#13;
het gaat om los land dan wel om een gebouw. Immers, als sprake is van los land, mist&#13;
artikel 9, lid 1, Pw toepassing. Bij de verpachting van een gebouw behoeft het profijt&#13;
dat de pachter van het gepachte heeft niet gerelateerd te zijn aan het opbrengend vermogen&#13;
van de grond (ondergrond) zodat de oppervlakte van de opstal geen indicatie&#13;
biedt voor de mate waarin de pachter voor zijn inkomen van het gepachte afhankelijk&#13;
is en in verband daarmee de bescherming van de bepalingen van de Pachtwet behoeft.&#13;
Wat betreft de toepassing van artikel 58 Pw dient voor de vraag of sprake is van de&#13;
verpachting van een gebouw dan wel los land behalve op andere omstandigheden&#13;
(zoals bouwaard, constructie en alle functies van de opstal) te worden gelet op de&#13;
mate waarin het profijt van de pachter gerelateerd is aan het opbrengend vermogen&#13;
van de grond. In casu is een koude kas verpacht zodat klaarblijkelijk een directe relatie&#13;
als bedoeld bestaat, want zo’n kas is een hulpmiddel om het opbrengend vermogen&#13;
van de erdoor overdekte grond te verbeteren. Dat vermogen staat centraal en niet&#13;
de functie van de grond als drager van de opstal. Een en ander wijst op verpachting&#13;
van los land in de zin van artikel 58 Pw. De consequentie van het vorenstaande voor&#13;
de glastuinbouw dat de verpachting van kassen, zo niet doorgaans dan veelal, als de&#13;
verpachting van los land moet worden aangemerkt, is ook in overeenstemming met&#13;
de wetsgeschiedenis. (arrest 8 juli 2003 – Pr oktober 2003/6)&#13;
Artikel 11, 54&#13;
Pachtovereenkomst met één pachter, de vader van vennoten. De enkele omstandigheid&#13;
dat later zonder protest betalingen door de vennootschap zijn aanvaard brengt&#13;
nog niet mee dat met een dienovereenkomstige wijziging van pachter is ingestemd en&#13;
ook uit alleen het op de hoogte zijn van de komst van mede-exploitanten volgt nog&#13;
niet dat zulk een wijziging is overeengekomen.&#13;
Schriftelijke vastlegging kan blijkens artikel 11 Pw alleen worden gevorderd door een&#13;
partij bij de desbetreffende pachtovereenkomst. Nu eisers blijkens de dagvaarding&#13;
daarbij hebben gehandeld uitsluitend in hun hoedanigheid van vennoten van een vennootschap&#13;
kunnen zij niet gedurende de procedure in een andere hoedanigheid (dus&#13;
ook niet in die van erfgenamen van hun vader) gaan optreden zonder dat zij op een in&#13;
de wet geregelde wijze (zoals voeging) in die andere hoedanigheid in de procedure&#13;
zijn verschenen. (arrest 11 februari 2003)&#13;
Artikel 20, 25&#13;
Pachter gehouden om onkruid te bestrijden maar mag bewijzen dat hij door verpachters&#13;
systematisch is geïntimideerd en gehinderd bij het gebruik van het gepachte.&#13;
Bij eindarrest twee incidenten bewezen verklaard. Ten eerste bedreiging met een&#13;
huurmoordenaar waarvan gelet op de sterk verslechterde verhouding tussen partijen&#13;
begrijpelijk is dat pachter deze serieus heeft genomen en waarvoor verpachters nimmer&#13;
excuses hebben aangeboden hoewel zij zich kennelijk realiseerden dat pachter&#13;
bang was. Ten tweede het gooien van een bloembak naar pachter en het aannemen&#13;
van een aanvalshouding door één van de verpachters. Aldus hebben verpachters een&#13;
beletsel voor de nakoming van de op pachter rustende verbintenis tot onderhoud&#13;
opgeworpen die die nakoming verhinderde: schuldeisersverzuim. Verpachters hebben&#13;
ook tijdelijk de toegang tot het gepachte geblokkeerd en die blokkade pas opgeheven&#13;
na kort geding; ook dit is een beletsel als hiervoor genoemd. Door een en ander was&#13;
ook sprake van een tekortkoming van verpachters wat betreft de op hen rustende verbintenis&#13;
om het ongestoorde gebruik door pachter te waarborgen. (arresten 25 februari&#13;
2003 en 2 december 2003 – Pr april 2004/2)&#13;
Artikel 25&#13;
Pachter heeft zonder medeweten en toestemming van verpachter het melkquotum&#13;
aan zijn zoon overgedragen; hij heeft daarmee gehandeld in strijd met artikel 25 Pw&#13;
en daaraan doet niet af dat het om een overdracht aan zijn zoon gaat en dat verpachter&#13;
niet zou zijn benadeeld. (arrest 21 januari 2003 – Pr mei 2003/2)&#13;
Geschil over vraag of melkquotum door verpachter aan pachter alleen in gebruik is&#13;
gegeven of aan hem is verkocht. Pachter stelt het laatste en moet dit bewijzen. Hieraan&#13;
doet niet af dat het quotum feitelijk in het bezit van de pachter is, omdat (geheel&#13;
los van de gerechtigdheid tot het melkquotum) dat quotum krachtens de regelgeving&#13;
op naam van de producent moet worden gesteld en het feit dat dit in casu ook zo is&#13;
derhalve geen rechtsvermoeden van bezit meebrengt. Het gaat erom wat tussen partijen&#13;
is afgesproken. Pachter niet geslaagd in het bewijs van zijn stelling dat hij het&#13;
melkquotum heeft gekocht. (arresten 23 april 2002 en 1 april 2003 – Pr juli/augustus&#13;
2003/1)&#13;
Na einde pacht sloot in onvoldoende staat van onderhoud opgeleverd; alleen schoonmaken,&#13;
niet tevens uitdiepen komt voor vergoeding (door pachter) in aanmerking.&#13;
In verband met de verplichting tot oplevering in goede staat ex artikel 25, lid 2, Pw&#13;
kan in beginsel van pachter worden gevergd dat hij een door hemzelf of door een&#13;
rechtsvoorganger aangebrachte olietank verwijdert en de grond weer reinigt van&#13;
eventueel door die tank veroorzaakte vervuiling; indien de tank is aangebracht met&#13;
toestemming van de (toenmalige) verpachter, betekent dit nog niet dat pachter daardoor&#13;
van die verplichting is ontslagen en dit geldt ook indien de tank ingevolge artikel&#13;
5:20 BW eigendom van verpachter zou zijn geworden. (arrest 13 mei 2003 – Pr&#13;
oktober 2003/2)&#13;
Pachter verkoopt in 1987 het met het gepachte samenhangende melkquotum; in 1999&#13;
eindigt de pachtovereenkomst. Ook als verpachter destijds heeft begrepen dat de&#13;
pachter het melkquotum had verkocht, volgt uit zijn stilzitten in verband met de (in&#13;
het arrest nader aangegeven) omstandigheden van het geval geen afstand van recht;&#13;
evenmin rechtsverwerking of verjaring. (arrest 20 mei 2003 – Pr oktober 2003/3)&#13;
De rechtsvordering tot verkrijging van het melkquotum kan de verpachter eerst geldend&#13;
maken bij het einde van de pachtovereenkomst zodat de verjaringstermijn eerst&#13;
dan kan aanvangen. Voor afstand van zijn recht op melkquotum door de verpachter is&#13;
een wilsverklaring van hem dienaangaande vereist, althans moet blijken dat hij daartoe&#13;
bij de pachter het gerechtvaardigde vertrouwen heeft gewekt. Voor rechtsverwerking&#13;
is vereist dat de pachter bijzondere feiten en omstandigheden stelt die met zich&#13;
mee brengen dat het geldend maken van de vordering van de verpachter jegens de&#13;
pachter naar maatstaven van redelijkheid en billijkheid onaanvaardbaar is omdat de&#13;
verpachter jegens de pachter het gerechtvaardigd vertrouwen heeft gewekt dat hij zijn&#13;
aanspraak niet (meer) geldend zal maken, dan wel dat de positie van de pachter onredelijk&#13;
wordt benadeeld of verzwaard in geval de verpachter zijn aanspraak alsnog geldend&#13;
maakt. Bij de uitleg van een contractsbeding komt het aan op de zin die partijen&#13;
in de gegeven omstandigheden over en weer redelijkerwijs aan elkaars verklaringen&#13;
en gedragingen mochten toekennen en op hetgeen zij te dien aanzien redelijkerwijs&#13;
van elkaar mochten verwachten. De enkele omstandigheid dat een overeenkomst ook&#13;
gevolgen heeft voor anderen dan partijen, rechtvaardigt niet een andere maatstaf toe&#13;
te passen, met dien verstande dat met de rechten van anderen rekening dient te worden&#13;
gehouden op de voet van artikel 3:36 BW. (arrest 2 september 2003 – Pr december&#13;
2003/5)&#13;
Na oplevering van het gepachte op grond van beëindigingsovereenkomst wordt verontreiniging&#13;
aangetroffen. Dit is in strijd met de plicht tot oplevering in goede staat.&#13;
Een beroep op de in de beëindigingsovereenkomst besloten liggende vaststellings-&#13;
overeenkomst dat partijen geen enkele vordering tegenover elkaar zullen hebben&#13;
komt de pachter naar maatstaven van redelijkheid en billijkheid niet toe omdat op&#13;
hem de verplichting rustte aan verpachter mededeling te doen van de verontreiniging&#13;
waarvan pachter op de hoogte was of behoorde te zijn. (arrest 16 september 2003 – Pr&#13;
december 2003/6)&#13;
Tijdens vastleggingsprocedure in eerste aanleg vervreemdt degene die later als verpachter&#13;
wordt aangemerkt, het bij het verpachte behorende mestquotum aan een&#13;
derde; pachter moet daardoor het houden van varkens staken. Schrappen van verplichting&#13;
verpachter tot zorgen voor mestboekhouding en mestafvoer in vastleggingsprocedure&#13;
betekent niet dat hij jegens pachter tot niet meer was verplicht dan tot het&#13;
ter beschikking stellen van stallen. Kennelijke bedoeling van partijen was dat verpachter&#13;
pachter in staat zou stellen ter plekke de varkenshouderij uit te oefenen. Een&#13;
overeenkomst heeft niet alleen de door partijen overeengekomen rechtsgevolgen&#13;
maar ook die welke naar de aard der overeenkomst uit (onder meer) de eisen van&#13;
redelijkheid en billijkheid voortvloeien en die brengen mee dat er ook na het vervallen&#13;
van de desbetreffende verplichtingen voor de verpachter een gehoudenheid kon&#13;
bestaan om voorzover dat in redelijkheid van hem kon worden gevergd eraan mee te&#13;
werken dat de pachter de varkenshouderij kon (blijven) uitoefenen op het gepachte.&#13;
Daartoe behoort dat hij in afwachting van de uitkomst van de vastleggingsprocedure&#13;
het mestquotum niet aan een derde zou vervreemden, althans niet zonder met de&#13;
pachter te overleggen over diens eventuele verkrijging van dat quotum, desnoods&#13;
onder voorwaarden.&#13;
Pachtovereenkomst is inmiddels ontbonden. Vertrekkende pachter dient in het kader&#13;
van zijn plicht tot het in goede staat opleveren van het gepachte zorg te dragen voor&#13;
de afvoer van achtergebleven mest. (arrest 7 januari 2003 – Pr maart 2003/6)&#13;
Artikel 25, 39&#13;
In 1995 heeft pachter zonder medeweten en toestemming van verpachter het gebruik&#13;
van en de zeggenschap over het gepachte overgedragen aan zijn zoon en het gepachte&#13;
sindsdien ook niet meer zelf gebruikt. Dit is een handelen in strijd met artikel 25 Pw&#13;
en zijn bedrijfsvoering is daarmee niet geweest zoals een goed pachter betaamt. Hieraan&#13;
doet niet af dat verpachter niet in zijn belangen is geschaad omdat hij in de&#13;
persoon van de zoon een goed pachter heeft. Er zijn geen omstandigheden gesteld die&#13;
het gedrag van de pachter zouden kunnen rechtvaardigen. Volgt afwijzing van het&#13;
verlengingsverzoek ingevolge artikel 39 Pw. (beschikking 21 januari 2003 – Pr mei&#13;
2003/2)&#13;
Artikel 25, 55&#13;
Inbreng – om fiscale redenen – van gepachte in een BV waarvan de pachter voor 90 %&#13;
aandeelhouder is en ook enig bestuurder. Voorzover dit al als een tekortkoming moet&#13;
worden beschouwd, kan deze in elk geval niet de ontbinding van de pachtovereenkomst&#13;
rechtvaardigen. Daarbij is tevens van belang dat de pachtprijs al vier jaar lang&#13;
door de BV is betaald en daartegen door de verpachter niet is geprotesteerd. (arrest&#13;
17 juni 2003 – Pr oktober 2003/4)&#13;
In een voorafgaande indeplaatsstellingsprocedure is van de zijde van de toenmalige&#13;
pachter met medeweten en instemming van de (toen) voorgestelde pachter een valse&#13;
voorstelling van zaken gegeven met betrekking tot hun bedoelingen. Deze opzettelijke&#13;
misleiding levert een ernstige tekortkoming op in de gehoudenheid van de pachter&#13;
om al datgene te doen en na te laten wat een goed pachter in gelijke omstandigheden&#13;
zou doen en nalaten. Vordering tot ontbinding toegewezen. (arresten 29 april 2003 en&#13;
8 juli 2003 – Pr oktober 2003/5)&#13;
Gebruik van pachtobject sinds 1990 door zoon van pachter zonder overleg met verpachter&#13;
is een handelwijze die in strijd is met de uit artikel 25 Pw voortvloeiende verplichting&#13;
tot persoonlijk gebruik; dit geldt ook als het gaat om een zoon die voorheen&#13;
op het bedrijf meewerkte en voldoende waarborgen voor een behoorlijke bedrijfsvoering&#13;
biedt. Vordering tot indeplaatsstelling pas ingesteld toen verpachter ontbinding&#13;
had gevorderd. Onvoldoende gesteld omtrent (gewekt vertrouwen van) instemming&#13;
van verpachter met gebruik door zoon; stellingen van pachter omtrent omstandigheden&#13;
waaruit zou moeten volgen dat de – toerekenbare – tekortkoming ontbinding&#13;
niet rechtvaardigt verworpen. Volgt ontbinding van de pachtovereenkomst. (arrest&#13;
19 augustus 2003 – Pr december 2003/2)&#13;
Bij descente geconstateerde onderhoudsgebreken kunnen deels niet los van de grote&#13;
ouderdom van de boerderij worden gezien en zijn voor het overige niet van dien aard&#13;
dat zij ontbinding van de pacht rechtvaardigen. Rente over achterstallige pacht, hoewel&#13;
verschuldigd op grond van de pachtovereenkomst, is geen onderdeel van de&#13;
pachtprijs en het te laat betalen van die rente kan niet meebrengen dat de pachtovereenkomst&#13;
op grond van artikel 55, lid 2, Pw moet worden ontbonden. Een en ander&#13;
neemt niet weg dat ook een stelselmatig te laat of onvolledig betalen van de pachtprijs&#13;
de pachter kan worden aangerekend in een mate dat dit – eventueel in samenhang met&#13;
andere tekortkomingen – tot ontbinding van de pachtovereenkomst moet leiden. In&#13;
casu is echter van het gesteld regelmatig te laat betalen van de pachtprijs onvoldoende&#13;
gebleken. (arresten 3 december 2002 en 2 september 2003 – Pr december 2003/3)&#13;
Het staat een pachter niet vrij om gedurende de looptijd van de pachtovereenkomst&#13;
het met de pachtgrond samenhangende melkquotum zonder toestemming van de verpachter&#13;
aan een derde te verkopen. Dit betreft het gehele quotum, niet slechts de helft&#13;
daarvan. De pachter heeft schriftelijk toestemming gevraagd voor de vervreemding&#13;
van ‘het hem toekomende deel van het melkquotum’ en hij heeft bedoeld gedeelte&#13;
(met uitzondering van 10.355 kg) verkocht. Een verpachter kan behalve vooraf toestemming&#13;
verlenen ook achteraf afstand doen van zijn in verband met de reeds gedane&#13;
verkoop van het melkquotum ontstane aanspraken. Voor het antwoord op de&#13;
vraag of de pachter redelijkerwijs ervan heeft mogen uitgaan dat de gevraagde toestemming&#13;
was verleend, moet mede betekenis worden toegekend aan feiten en&#13;
omstandigheden die zich na de verkoop hebben voorgedaan. In casu wordt bedoelde&#13;
vraag bevestigend beantwoord. Het staat de pachter vrij om gedurende de looptijd&#13;
van de pachtovereenkomst over te gaan tot tijdelijke overdracht van het melkquotum&#13;
(verleasen) mits dat quotum bij het einde van de overeenkomst weer ten behoeve van&#13;
het gepachte beschikbaar is. (arrest 30 september 2003 – Pr februari 2004/2)&#13;
Artikel 36&#13;
Twee pachtopzeggingen. Op verlengingsverzoek naar aanleiding van eerste opzegging&#13;
is onherroepelijk beslist (afwijzing van dat verzoek); daarbij is in het midden gelaten&#13;
en kon ook in het midden gelaten worden wanneer de pachtovereenkomst zou eindigen&#13;
omdat zowel ingeval sprake was van een wijzigingsovereenkomst als wanneer de&#13;
overeenkomst als nieuwe pachtovereenkomst zou moeten worden aangemerkt, de&#13;
pachtopzegging tijdig was gedaan. De tweede opzegging was daarom overbodig en&#13;
niet aan te merken als een rechtsgeldige opzegging als bedoeld in artikel 36, lid 2, Pw.&#13;
(beschikking 21 januari 2003 – Pr maart 2003/3)&#13;
Het gezag van gewijsde van een vonnis of arrest waarbij een pachtovereenkomst&#13;
schriftelijk is vastgelegd, verzet er zich weliswaar tegen dat de pachtovereenkomst&#13;
wordt uitgelegd op een wijze die zich met de tekst van de vastlegging niet verdraagt,&#13;
maar dit sluit niet uit dat een eventuele onduidelijkheid of leemte in die vastlegging&#13;
dient te worden weggenomen resp. te worden opgevuld aan de hand van het zgn.&#13;
Haviltex-criterium. Een wijzigingsovereenkomst is daarvoor niet vereist. Voor de&#13;
betekenis van het begrip ‘met ingang van het seizoen…’ komt het op grond van dat&#13;
criterium aan op de zin die partijen in de gegeven omstandigheden over en weer redelijkerwijs&#13;
aan dat begrip mochten toekennen en op hetgeen zij te dien aanzien redelijkerwijs&#13;
van elkaar mochten verwachten. (beschikking 27 mei 2003 – Pr juli/augustus&#13;
2003/5)&#13;
Opzegging in ieder geval niet rechtsgeldig omdat deze niet is gericht aan alle erfgenamen&#13;
van de inmiddels overleden pachter. Bijzondere omstandigheden die ertoe moeten&#13;
leiden dat op de ongeldigheid van de opzegging geen beroep kan worden gedaan&#13;
zijn niet gesteld. Dus van rechtswege verlenging. Nu partijen daarover van mening&#13;
verschillen, overweegt het hof ten overvloede wanneer de lopende pachttermijn eindigt.&#13;
(beschikking 23 december 2003 – Pr februari 2004/5)&#13;
Artikel 36, 38, 49a&#13;
Medepacht kan worden gevorderd tot aan het einde van de pachtovereenkomst.&#13;
Indien iemand als medepachter wordt aangemerkt, komt deze naast de oude pachter&#13;
te staan zodat vanaf dat moment bij de beoordeling van het verzoek om verlenging de&#13;
belangen van de nieuwe medepachter moeten worden betrokken. (beschikking 30 september&#13;
2003)&#13;
Artikel 38, 45&#13;
In eerste aanleg pachtovereenkomst verlengd met een kortere duur dan zes jaar.&#13;
Hoger beroep beoogt het alsnog verkrijgen van een tweeledige beslissing, te weten&#13;
enerzijds voor het geval de echtgenote van de pachter als zijn medepachter wordt&#13;
aangemerkt of in zijn plaats als pachter wordt gesteld en anderzijds voor het geval dat&#13;
niet geschiedt. Het hof ziet aanleiding een dergelijke tweeledige beslissing te geven.&#13;
(beschikking 22 april 2003 – Pr juli/augustus 2003/2)&#13;
Artikel 39&#13;
Nu de door partijen gesloten aanvullende overeenkomst inhield dat het melkquotum&#13;
uiteindelijk om niet aan pachter zou verblijven, valt niet in te zien waarom een vervreemding&#13;
van dat quotum tijdens de looptijd van de pachtovereenkomst schending&#13;
van enige verplichting van pachter jegens verpachter zou opleveren. (beschikking&#13;
23 december 2003 – Pr april 2004/3)&#13;
Artikel 41&#13;
Aangezien de zonen van pachter inmiddels onherroepelijk in zijn plaats als pachter&#13;
zijn gesteld, is vader niet-ontvankelijk in zijn hoger beroep omdat hij daarbij geen&#13;
belang meer heeft.&#13;
Het voornemen om het verpachte persoonlijk te gaan gebruiken voor het eens in de&#13;
twee jaar daarop verbouwen van savooienkool en eventueel vroege aardappelen en&#13;
het in de andere jaren tijdelijk ruilen van die grond tegen een ander perceel voor wisselteelt&#13;
is – mits ernstig gemeend en uitvoerbaar – aan te merken als een persoonlijk&#13;
gebruik als bedoeld in artikel 41, lid 1, Pw. Genoemd voornemen is niet vergelijkbaar&#13;
met het in de beslissing van het hof van 13 januari 1989 (Agr.r. 1989/4262) aan de orde&#13;
zijnd voornemen om de vrijkomende grond te ruilen tegen een ander perceel.&#13;
(beschikkingen 2 september 2003 en 18 november 2003 – Pr februari 2004/4)&#13;
Artikel 49&#13;
Afwijzing van het verlengingsverzoek brengt mee dat pachter geen belang meer heeft&#13;
bij de gevorderde indeplaatsstelling. (arrest 21 januari 2003)&#13;
Er zijn zoveel twijfels omtrent de ernst en uitvoerbaarheid van de bedrijfsovername&#13;
door de zoon van de pachter dat het ervoor gehouden moet worden dat hij als voorgestelde&#13;
pachter onvoldoende waarborgen biedt voor een behoorlijke bedrijfsvoering.&#13;
Vordering daarom afgewezen. (arrest 18 maart 2003 – Pr juli/augustus 2003/6)&#13;
Artikel 49a&#13;
Ook al bereikt de pachter op 15 december 2003 de leeftijd van 65 jaar, dan is er in&#13;
casu toch geen sprake van dat de gevorderde medepacht neerkomt op een verkapte&#13;
indeplaatsstelling omdat de pachtovereenkomst van rechtswege wordt verlengd tot&#13;
2010. (arrest 6 mei 2003 – Pr oktober 2003/1)&#13;
Artikel 54&#13;
Op een vordering tot ontbinding als bedoeld in dit artikel moet naar billijkheid worden&#13;
beslist, hetgeen niet inhoudt een afweging van de wederzijdse belangen maar een&#13;
beoordeling aan de hand van alle relevante feiten en omstandigheden. Een ontbinding&#13;
als in dit verband aan de orde grijpt bovendien tussentijds in in een lopende duurovereenkomst&#13;
waarbij zich ook andere – reguliere en door de wet nader ingevulde –&#13;
mogelijkheden tot beëindiging voordoen. Een en ander brengt mee dat de verpachter&#13;
als eiser dusdanige feiten en omstandigheden moet stellen dat deze de slotsom rechtvaardigen&#13;
dat het billijker is de pachtovereenkomst te ontbinden dan deze te laten&#13;
voortduren. (arrest 17 juni 2003 – Pr oktober 2003/4)&#13;
Artikel 71&#13;
Na goedkeuring van de pachtovereenkomst overleggen partijen over door pachter&#13;
gewenste aanpassingen aan het gepachte (een mestvarkensstal), welke worden gerealiseerd.&#13;
Verpachter betaalt ter zake ongeveer ƒ 30.000 voor door derden geleverd(e)&#13;
materiaal en arbeid en bericht aan pachter dat de tegenprestatie met ƒ 500 per maand&#13;
wordt verhoogd. Gelet op de omstandigheden van het geval zoals daarvan ten processe&#13;
is gebleken acht het hof de maandelijkse betaling van ƒ 500 geen vergoeding voor&#13;
de terbeschikkingstelling van de stal, maar een terugbetaling van het bedrag dat verpachter&#13;
ten behoeve van de door pachter gewenste aanpassingen volgens afspraak tussen&#13;
partijen aan derden heeft voldaan. De ƒ 500 valt dus niet binnen het bestek van&#13;
artikel 71 Pw. Dat als titel van betaling door verpachter ‘huur’ wordt genoemd, maakt&#13;
dit niet anders. Er kan ook niet worden gesproken van een andere met de pachtovereenkomst&#13;
verband houdende overeenkomst in de zin van artikel 71, lid 1, tweede volzin,&#13;
Pw. Het gaat in casu om betaling van door pachter gewenste verbeteringen die&#13;
ook door een ander dan verpachter gefinancierd hadden kunnen zijn. De overeenkomst&#13;
is bovendien in vrijheid gesloten nà het aangaan van de pachtovereenkomst.&#13;
Volgt verwijzing naar de civiele rechter. (arrest 16 september 2003)&#13;
Wetboek van Burgerlijke Rechtsvordering artikel 69&#13;
In een verlengingsprocedure is in eerste aanleg een uitspraak gedaan waarboven ‘vonnis’&#13;
is vermeld in plaats van ‘beschikking’. Verpachters hebben bij dagvaarding hoger&#13;
beroep ingesteld, waarna de procedure als rolzaak is voortgezet en uiteindelijk arrest&#13;
is gevraagd. Pachter heeft zich tegen deze gang van zaken niet verzet. De uitspraak in&#13;
eerste aanleg dient te worden beschouwd als een beschikking waartegen hoger beroep&#13;
had moeten worden ingesteld bij beroepschrift en verpachters moeten de gevolgen&#13;
van het op onjuiste wijze instellen van het hoger beroep dragen, in ieder geval de&#13;
eventuele meerkosten die de wederpartij heeft moeten maken door de gemaakte fout.&#13;
Het hoger beroep is aangevangen onder het sinds 1 januari 2002 geldende procesrecht.&#13;
Artikel 69 Rv is van toepassing; van misbruik van procesrecht door verpachters&#13;
is niet gebleken. Volgt bevel dat de procedure in de stand waarin zij zich bevindt&#13;
wordt voortgezet volgens de regels van de verzoekschriftprocedure. (arrest 9 september&#13;
2003 – Pr april 2004/1)&#13;
Wetboek van Burgerlijke Rechtsvordering artikel 94 (oud)/ 122 (nieuw)&#13;
Indien op zichzelf ondertekening van dagvaardingformulier door een ander dan de&#13;
gemachtigde al nietigheid van de dagvaarding zou meebrengen, dan moet de exceptie&#13;
van nietigheid worden verworpen omdat wederpartij in het geding is verschenen en&#13;
het gebrek hem niet onredelijk in zijn belangen heeft geschaad. (arrest 28 januari 2003)&#13;
</content><legacyfootnotes>* Mr. K. Kok is raadsheer-plaatsvervanger van het Gerechtshof te Arnhem en lid van de Centrale Grondkamer te Arnhem.</legacyfootnotes><footnotes><footnote/></footnotes><auteurs>mr. K. Kok</auteurs><published>2004-09-01 00:00:00</published><modified>2004-09-01 00:00:00</modified><editiondate>2004-09-01</editiondate><htmlpath>https://denhollander.info/artikel/3645</htmlpath></article>
</articles></edition>