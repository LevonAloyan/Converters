<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2021</searchword><id>16922</id><udhid>UDH:TvAR/16922</udhid><titel>Het familiestatuut:  wat de boer niet kent…?</titel><searchwords><searchword>TvAR 10/2021</searchword><searchword>UDH:TvAR/16922</searchword></searchwords><attachments><attachment><name>21883.pdf</name><extention>pdf</extention><url>https://denhollander.info/download/21883/ci</url></attachment></attachments><inleiding>&lt;p&gt;Van oudsher zijn agrarische ondernemingen vaak familiebedrijven. Dat betekent dat in deze bedrijven drie belangrijke systemen met elkaar verweven zijn, namelijk: bedrijf, familie en eigendom. Hoewel de agrarische sector in de afgelopen decennia tal van veranderingen heeft doorgemaakt, blijft het grote aandeel familiebedrijven onveranderd. Het CBS onderzocht dat 92% van de bedrijven in de landbouw, bosbouw en visserij familiebedrijven zijn.[2] De verwevenheid van familie, bedrijf en eigendom blijkt in de agrarische praktijk voor uitdagingen te zorgen, met name op momenten dat de dynamiek verandert. De bedrijfsoverdracht is zo’n moment. Niet zelden doet de overdracht van de onderneming naar de volgende generatie behoorlijk stof opwaaien. Er zijn diverse knelpunten te noemen die de bedrijfsoverdracht in agrarische familiebedrijven compliceren. Het bewaren van de familieharmonie tijdens en na het opvolgingsproces blijkt in veel gevallen een uitdaging te zijn. Tegelijkertijd wordt het gebruik van een familiestatuut gebruikelijker binnen familiebedrijven in andere sectoren. Het familiestatuut kan behulpzaam zijn om de turbulentie van de bedrijfsoverdracht in alle drie de systemen het hoofd te bieden. De vraag rijst waarom we dit instrument niet zouden inzetten bij agrarische familiebedrijven.&lt;br/&gt;In dit artikel staat de vraag naar de toepasbaarheid van een familiestatuut in agrarische familiebedrijven centraal. Om die vraag te beantwoorden zullen de kenmerken van agrarische familiebedrijven en de bedrijfsopvolging daarin worden belicht, waarna ook het familiestatuut als zodanig wordt onderzocht. Vervolgens zal de toepassing van een familiestatuut in de agrarische sector aan de orde komen, tezamen met de rol van de adviseur in het bedrijfsopvolgingsproces.&lt;/p&gt;</inleiding><content>&lt;h3&gt;1. Schets van het familiebedrijf&lt;/h3&gt;&lt;p&gt;Zoals gezegd geldt voor alle familiebedrijven dat zij te maken hebben met het samenspel van drie systemen: familie, bedrijf en eigendom.[3] De betrokkenheid van familie onderscheidt familiebedrijven van andere bedrijven. Elk van de systemen is aan verandering onderhevig, bijvoorbeeld ontwikkelingen in de levensloop van een familie, groei van het bedrijf en verspreiding van eigendom.[4] De verstrengeling van familie, bedrijf en eigendom levert bijzondere karaktertrekken op. In de literatuur worden deze karaktertrekken bivalent genoemd, omdat ze enerzijds kunnen leiden tot meer succes in de onderneming en anderzijds de onderneming kwetsbaarder kunnen maken.[5] Neem bijvoorbeeld de betrokkenheid van familie op het bedrijf. Die unieke familiefactor biedt voordelen ten opzichte van andere bedrijven, omdat er vaak veel kennis, ervaring en een groot netwerk is opgebouwd in het familiebedrijf.[6] Bovendien maken trots, harmonie en trouwe toewijding van de familie het familiebedrijf krachtig en veerkrachtig. Aan de andere kant kan de betrokkenheid van familie bij het bedrijf nadelen hebben. Het familie- en bedrijfssysteem kunnen met elkaar botsen, doordat de belangen van elk systeem conflicteren.[7] Bovendien worden bestaande normen, waarden en wijzen van bedrijfsvoering in familiebedrijven veel langer gehandhaafd dan in niet-familiebedrijven. Ook kan de veranderingsbereidheid tussen familieleden onderling sterk verschillen. Een andere bivalente karaktertrek van familiebedrijven is de rol van de leider.[8] Kartrekkers blijven in familiebedrijven veel langer op hun positie dan mensen op vergelijkbare posities in een niet-familiebedrijf. De stabiliteit van de bedrijfsleiding komt het bedrijf ten goede, maar kan tegelijkertijd leiden tot een gevoel van onmisbaarheid bij de leider zelf of bij werknemers of in het bedrijf werkzame familieleden. Zo zijn er nog diverse eigenschappen die familiebedrijven kenmerken en hun eigen uitdagingen met zich meebrengen. &lt;/p&gt;&lt;h3&gt;2. Bedrijfsopvolging in agrarische familiebedrijven&lt;/h3&gt;&lt;p&gt;De bedrijfsopvolging in een agrarisch familiebedrijf is een ingrijpend proces, waarbij het bedrijf op vele fronten veranderingen doormaakt. &lt;/p&gt;&lt;h4&gt;2.1. Fiscaal-juridische aspecten&lt;/h4&gt;&lt;p&gt;Onder meer op het fiscaal-juridische terrein moet veel geregeld worden en staat de familie voor belangrijke keuzes. In juridisch opzicht speelt bijvoorbeeld de rechtsvorm waarin de onderneming gedreven wordt een belangrijke rol. De bedrijfsopvolging kan soms aanleiding geven voor het wijzigen van die rechtsvorm of het aangaan en vastleggen van een nieuwe samenwerking. In elk geval moet de onderneming juridisch gezien worden overgedragen, waarvoor elke rechtsvorm zijn eigen vereisten heeft. In fiscaal opzicht is de bedrijfsopvolgingsregeling (hierna: BOR) van groot belang. Met de BOR kunnen liquiditeitsproblemen door zwaardrukkende belastingaanslagen voorkomen worden. De BOR zorgt ervoor dat ondernemingen (gedeeltelijk) vrijgesteld worden van erf- en schenkbelasting en claims van de inkomstenbelasting kunnen worden doorgeschoven. Daarbij is de agrarische waarde, de waarde van de onderneming waarbij voortzetting van de exploitatie haalbaar is, van groot belang. Deze waarde ligt vrijwel altijd onder de waarde in het economisch verkeer. Bij agrarische ondernemingen, die over het algemeen kapitaalintensief zijn, ligt deze waarde vaak zelfs onder de 50% ten opzichte van de vrije marktwaarde. &lt;/p&gt;&lt;h4&gt;2.2. Emotionele aspecten&lt;/h4&gt;&lt;p&gt;Naast fiscaal-juridische aandachtspunten spelen ook emotionele zaken een belangrijke rol. Die emotionele zaken staan niet op zichzelf, maar houden vaak verband met bijvoorbeeld juridische of fiscale zaken. Men zou kunnen zeggen dat elk van de genoemde fiscale en juridische aspecten elementen in zich hebben die een knelpunt kunnen vormen voor de familie of het bedrijf. Neem bijvoorbeeld de bepaling van de overnameprijs van het bedrijf die door de opvolger betaald wordt. Die overnameprijs ligt bijna altijd ver onder de marktwaarde. Hoe denken overige gezinsleden over die waarde? Niet zelden ontstaat er in een ondernemersgezin discussie over overbedeling van de opvolger en meerwaardeclausules. Bovendien, welke rol speelt de agrarische waarde in het erfrecht? En hoe kijkt de ‘zittende’ ondernemer naar de overnameprijs? &lt;/p&gt;&lt;p&gt;Een ander aspect dat duidelijk aan de oppervlakte komt bij de bespreking van de bedrijfsopvolging is de betrokkenheid van het gezin. In de agrarische sector wordt het merendeel van de werkzaamheden, zo niet alle werkzaamheden, verricht door familieleden. Vaak is de betrokken kring van familieleden beperkt tot leden van het gezin in agrarische familieleden. Niet-opvolgende familieleden kunnen een sterke emotionele binding hebben met het bedrijf, waardoor het moeilijk kan zijn om de bedrijfsoverdracht te accepteren en vrede te hebben met eventuele veranderingen die daarmee gepaard gaan. &lt;/p&gt;&lt;p&gt;Overigens, de vaststelling van wie het bedrijf overneemt kan op zichzelf al veel frictie met zich meebrengen. Vaak is er op het agrarische familiebedrijf slechts ruimte voor één opvolger. Ook is het – zeker in de agrarische sector – niet ongewoon dat er grote vanzelfsprekendheid zit in de keuze van de opvolger.[9] Hoe gaat men echter om met de situatie dat meer leden van het gezin ambities hebben in het bedrijf? De keuze van de ouders voor de opvolger van het bedrijf kan rivaliteit tussen broers en zussen teweegbrengen. En heeft de beoogde opvolger wel de keuzevrijheid gevoeld om een andere richting in te slaan? &lt;/p&gt;&lt;p&gt;Zijn de hiervoor genoemde hobbels genomen, dan breekt een interessante tijd aan waarin de ondernemer en de opvolger intensief met elkaar samenwerken. Er wordt van positie gewisseld en het is begrijpelijk dat dat proces niet altijd vanzelf gaat. Bedrijfsopvolging is een proces van loslaten en oppakken. Hoe pak je dat aan? Wat verwachten opvolger en overdrager van elkaar na de bedrijfsoverdracht? Voor de meeste ondernemers voelt het agrarische bedrijf aan als levenswerk, waarvoor offers zijn gemaakt en dagelijks grote inspanning is geleverd. Het loslaten van verantwoordelijkheden en het vertrouwen van een ander met die verantwoordelijkheden is een ingrijpend proces in het leven van de ondernemer. Op dit punt gaat het vaak mis in familiebedrijven. Weerstand tegen deze stap heeft een groot effect op de familieharmonie en kan zomaar uitmonden in een conflict dat ernstige consequenties kan hebben voor het contact binnen de familie. Het aannemen van de juiste houding is voor zowel ondernemer als opvolger essentieel voor het laten slagen van een opvolgingsproces. &lt;/p&gt;&lt;p&gt;Stuk voor stuk zijn dit emotioneel beladen vraagstukken die bij de bespreking van fiscale, juridische en – ongetwijfeld – financiële thema’s naar boven komen.&lt;/p&gt;&lt;h3&gt;3. Het familiestatuut&lt;/h3&gt;&lt;h4&gt;3.1. Wat is het en wat is het doel?&lt;/h4&gt;&lt;p&gt;Een familiestatuut, ook wel familieconvenant of familiehandvest genoemd, kan gezien worden als een instrument voor goed bestuur in het familiebedrijf. Het primaire doel van een familiestatuut is het afstemmen van de belangen van alle drie de systemen: familie, bedrijf en eigendom. Het is een overkoepelend document waarin de familie spelregels en afspraken vastlegt over hoe de familie met het bedrijf wil omgaan. Opvallend is dat de focus bij het familiestatuut niet ligt op het uiteindelijke document, maar dat het proces daarnaartoe van de grootste waarde is. Het doel van het proces is het creëren van draagvlak onder de betrokkenen voor de toekomstvisie of besluiten in het bedrijf. Om te komen tot het opstellen van een familiestatuut is het essentieel dat alle betrokken familieleden met elkaar in gesprek gaan onder leiding van een gespreksleider. Tijdens deze familiegesprekken passeren alle relevante thema’s op het snijvlak van familie en bedrijf de revue en hierover worden afspraken of uitgangspunten opgeschreven in het familiestatuut. Het document is vormvrij. Alle betrokkenen zetten hun handtekening onder het familiestatuut. Als het proces van het opstellen van een familiestatuut is afgerond, is het belangrijk dat de familie het document met enige regelmaat evalueert. Zo blijft de afstemming van de bedrijfs- en familiebelangen gewaarborgd. &lt;/p&gt;&lt;h4&gt;3.2. Wat staat erin? &lt;/h4&gt;&lt;p&gt;Een familiestatuut is ook wat de inhoud betreft vrij in te vullen. Per bedrijfsfamilie zal verschillen welke thema’s aan bod komen. Toch heeft elke bedrijfsfamilie met enkele kernachtige zaken te maken. Van Zwol en Thomassen schreven een boek over het familiestatuut, waarin zij uitvoerig aandacht besteden aan onderwerpen die kunnen worden behandeld in een familiestatuut.[10] De verschillende onderdelen vormen de rode draad bij het opstellen van een familiestatuut. Zo zou men kunnen beginnen met het doel en de aanleiding van het familiestatuut en wie betrokken was bij het opstellen daarvan. Men kan aandacht geven aan visies, doelen, waarden en de missie van het familiebedrijf om vanuit een gezamenlijke basis te kunnen handelen. Ook de structurering van regelmatig overleg en goede communicatie is een onderwerp dat bij veel bedrijven aandacht nodig heeft. Daarnaast kan aandacht besteed worden aan afspraken over de leiding van het bedrijf. Hieronder zou men ook de bedrijfsopvolging kunnen scharen als deze in aantocht is. Het familiestatuut is niet enkel gericht op de bedrijfsopvolging, maar biedt ruimte om daarover na te denken en de route uit te stippelen. Ook kan men zienswijzen opnemen over hoe de eigendom zou moeten worden verdeeld, mede in het licht van het erfrecht. Tevens kan men aandacht besteden aan noodsituaties, om te voorkomen dat het familiebedrijf bij een onverwacht noodgeval niet goed bestuurd kan worden. Uiteraard staat het de familie vrij om mede op basis van de gevoerde gesprekken een keuze te maken in de onderwerpen die in het familiestatuut worden opgenomen en onderwerpen toe te voegen die voor de familie relevant zijn. &lt;/p&gt;&lt;h4&gt;3.3. Juridische waarde&lt;/h4&gt;&lt;p&gt;Men kan zich afvragen wat de juridische waarde van een familiestatuut is. Het is een instrument dat in de praktijk is ontwikkeld. In de literatuur bestaat discussie over de juridische afdwingbaarheid van afspraken in het familiestatuut. Juridische afdwingbaarheid heeft als voordeel dat een nalatige betrokkene of partij gedwongen kan worden tot nakoming van die afspraken.[11] Echter, mijns inziens wegen de nadelen zwaarder. Als men teruggaat naar het doel van het familiestatuut, dan is men bij het noemen van juridische afdwingbaarheid het doel al behoorlijk voorbij. Het afstemmen van belangen en het creëren van draagvlak ligt op een heel andere golflengte dan het juridisch afdwingen van afspraken. Volgens diverse deskundigen uit de praktijk neemt een juridische invalshoek de onbevangenheid uit het proces, hetgeen onwenselijk is bij het maken van een familiestatuut dat juist de visies van de betrokkenen weerspiegelt. Echter, de realiteit is soms weerbarstig. Wat te doen als er conflicten ontstaan over de inhoud van het familiestatuut? &lt;/p&gt;&lt;h5&gt;3.3.1. Het familiestatuut als intentieverklaring&lt;/h5&gt;&lt;p&gt;Meestal wordt het familiestatuut aangemerkt als intentieverklaring. De intentieverklaring wordt ook wel ‘letter of intent’ of ‘gentlemen’s agreement’ genoemd. De intentieverklaring wordt vaak gebruikt om de tussenstand weer te geven van de onderhandelingen in een precontractuele fase bij bijvoorbeeld de aankoop van een onderneming.[12] Volgens sommige auteurs zou de intentieverklaring moeten worden aangemerkt als overeenkomst die niet-afdwingbaar is gemaakt. Dit sluit aan bij de heersende opvatting over de juridische waarde van een intentieverklaring. Men kan zich afvragen of het woord ‘overeenkomst’ gebruikt kan worden in de context van de intentieverklaring. Sommige auteurs vinden van niet en duiden de afspraken aan met ‘rechtens vrijblijvende afspraken’.[13] &lt;/p&gt;&lt;p&gt;In sommige gevallen zullen bepaalde onderdelen in een intentieverklaring zullen bedoeld zijn als juridisch bindend.[14] Denk bijvoorbeeld aan de precontractuele fase van een overname waarin een beding over exclusiviteit in de onderhandelingen staat. Het is wenselijk dat de partijen zich in die situatie rechtens kunnen beroepen op de exclusiviteit. Andere onderdelen zijn daarentegen niet bedoeld als juridisch bindend, maar als het uitspreken van een intentie of een morele afspraak. Over de juridische draagwijdte van (onderdelen van) zo’n intentieverklaring kan discussie ontstaan. De kwalificatie van een intentieverklaring kan variëren van zuiver morele verbintenissen tot eenzijdige beloften of contracten. De bewoording en de inhoud van dergelijke verklaringen zijn daarbij van doorslaggevende aard bij de uitleg van de overeenkomst.[15] Het verdient daarom aanbeveling om expliciet in de intentieverklaring aan te geven welke onderdelen als juridisch bindend moeten worden beschouwd en welke niet. &lt;/p&gt;&lt;p&gt;In het geval van een familiestatuut wil men afspraken maken waaraan uitsluitend sociale gevolgen verbonden zijn. Het document bindt de partijen, maar partijen kunnen niet in rechte nakoming eisen. Het kiezen van bewoordingen in de eigen taal van de familie die niet de indruk wekken van een juridisch bindend stuk kan daarbij helpen. Zo voorkomt de familie dat er geprocedeerd kan worden naar aanleiding van de inhoud van het familiestatuut, hetgeen zeer onwenselijk is en vaak onherstelbare schade aanricht in de familieverhoudingen. In dat geval is de ondertekening van het familiestatuut niet meer dan de bekrachtiging van een morele verplichting die de familieleden naar elkaar hebben.[16] De moreel bindende kracht is juist het effect dat past bij het doel van het familiestatuut.&lt;/p&gt;&lt;h5&gt;3.3.2. Verhouding familiestatuut tot juridisch bindende documenten&lt;/h5&gt;&lt;p&gt;Hoe het familiestatuut zich verhoudt tot andere juridische documenten is een ander interessant aansluitend vraagstuk. Sommige afspraken in het familiestatuut lenen zich er juist voor om in een juridisch bindend document uitgewerkt te worden, bijvoorbeeld de vennootschapsstatuten, een maatschapscontract, testamenten en/of huwelijksvoorwaarden.[17] Vaak resulteert een familiestatuut in een actielijst met de benodigde aanpassingen in juridische documenten, zodat deze in overeenstemming worden gebracht met de uitgangspunten uit het familiestatuut. Het familiestatuut heeft zo een paraplufunctie boven andere relevante (juridische) documenten. &lt;/p&gt;&lt;h3&gt;4. Een agrarisch familiestatuut?&lt;/h3&gt;&lt;p&gt;Uit het voorgaande kan mijns inziens geconcludeerd worden dat gesprek een belangrijke pijler zou moeten zijn in elk opvolgingsproces. Opvolging in agrarische familiebedrijven kent zijn eigen vraagstukken en dilemma’s, zoals dat voor elke sector zal gelden. De nauwe betrokkenheid van gezinsleden bij agrarische bedrijven en het feit dat het bedrijf vaak een groot onderdeel uitmaakt van het gezinsleven maakt dat het belang bij gesprek en draagvlak in deze bedrijven heel groot is. Bovendien is in het voorgaande duidelijk geworden dat een discussie of beginnend conflict in een klein hoekje zit. Het bewaren van familieharmonie tijdens het opvolgingsproces kan best een kunst zijn. Het doel dat met het opstellen van een familiestatuut wordt nagestreefd is het creëren van draagvlak onder de betrokken familieleden en het afstemmen van de belangen uit de verschillende systemen. Mijns inziens is van groot belang om in agrarische familiebedrijven aan deze zaken aandacht te geven, mogelijk middels het opstellen van een familiestatuut. &lt;/p&gt;&lt;h4&gt;4.1. Document geen doel op zich&lt;/h4&gt;&lt;p&gt;Daarbij staat voorop dat de vorm, de omvang en de inhoud zijn toegespitst op de familie. Het opstellen van een familiestatuut is dan geen doel op zich, maar een middel dat gesprek met de hele familie stimuleert. Het opschrijven van afspraken of uitgangspunten kan voor een gemiddeld agrarisch gezinsbedrijf misschien zwaar aanvoelen. Echter, als men in het familiestatuut de taal van de familie aanhoudt of als het familiestatuut door een lid van de familie wordt geschreven, kunnen al veel barrières worden gepasseerd. Bovendien kan een schriftelijk document helpen als verslag van de gesprekken, om interpretatieverschillen te voorkomen en om recht te doen aan de waarde van het besprokene. Met het opschrijven van hetgeen belangrijk is laat een familie zien dat er goed is nagedacht over de inhoud en dat woorden zorgvuldig gekozen zijn. &lt;/p&gt;&lt;h4&gt;4.2. Passend en effectief in de agrarische sector&lt;/h4&gt;&lt;p&gt;Voor het bereiken van de doelstellingen van het familiestatuut zijn mijns inziens enkele randvoorwaarden te noemen waarmee het familiestatuut een effectief instrument is voor de agrarische sector. Ten eerste moet het document en het proces van totstandkoming volledig op de familie zijn afgestemd. Het document is een weerspiegeling van de gesprekken en de familie herkent zich in hetgeen is vastgelegd. Daarbij zijn taal en vorm erg belangrijk. Ten tweede is het van belang dat elk gezinslid deelneemt aan de gesprekken. Alleen als iedereen de achtergrond van beslissingen begrijpt en zijn mening heeft kunnen geven kan men tot breed gedragen besluiten komen. Ten derde wordt de familie tijdens de gesprekken en het opstellen van een familiestatuut begeleid door een externe deskundige. Deze externe kan aanvoelen waar de familie behoefte aan heeft en welke (soms onuitgesproken) dilemma’s er spelen. Op de rol van de extern deskundige wordt later in dit artikel ingegaan. Ten vierde begint men op tijd met het familiestatuut voor het effectief gebruik daarvan bij bedrijfsopvolging. Hoewel het familiestatuut niet enkel gericht hoeft te zijn op de bedrijfsopvolging, is het minder zinvol om de familiegesprekken te starten als de bedrijfsopvolging al grotendeels in kannen en kruiken is. Met deze vier randvoorwaarden onder de arm vormt het familiestatuut een passend en waardevol instrument voor de agrarische sector. &lt;/p&gt;&lt;h3&gt;5. De rol van de adviseur bij bedrijfsopvolging&lt;/h3&gt;&lt;p&gt;Bij de bedrijfsopvolging is het erg belangrijk dat de familie wordt bijgestaan door een externe adviseur. In sommige families worden gedachten over de toekomst van het bedrijf weinig gedeeld en kan bedrijfsopvolging zelfs een taboe zijn. Bovendien heeft elke ondernemer vaak maar twee keer te maken met de overdracht van het bedrijf: als hij zelf aantreedt en als hij het bedrijf overdraagt. Voor gespecialiseerde adviseurs vormt het thema bedrijfsopvolging echter de dagelijkse praktijk. Mijns inziens is het om twee redenen belangrijk dat er een externe aanschuift tijdens het opvolgingsproces, namelijk de onmogelijkheid om als agrarisch ondernemer volledig up-to-date te zijn op elk relevant terrein én de scherpte en onbevangenheid van iemand buiten de familie. Waar in de familie sommige onderwerpen niet besproken kunnen worden, kan de adviseur vanuit zijn frisse blik vrij direct vragen stellen naar deze onderwerpen. &lt;/p&gt;&lt;h4&gt;5.1. De ‘huisaccountant’&lt;/h4&gt;&lt;p&gt;In veel agrarische familiebedrijven is de accountant de belangrijkste adviseur. Vaak is de accountant voor lange tijd verbonden aan het familiebedrijf. De rol van de accountant is tegenwoordig breder dan de traditionele verantwoordelijkheden als de belastingaangiften en het opstellen van de jaarrekening.[18] Steeds vaker is de accountant een sparringpartner voor ondernemingen, bij wie de ondernemer terechtkan met allerhande financiële en strategische vraagstukken. &lt;/p&gt;&lt;p&gt;Wat betreft de begeleiding bij het bedrijfsopvolgingsproces zou men zich kunnen afvragen of de huisaccountant de meest geschikte persoon is. Vaak heeft de accountant brede kennis en ervaring in huis, maar kan bijvoorbeeld een lange vertrouwensband tussen ondernemer en accountant de toegankelijkheid voor andere leden van het gezin verminderen. Lange betrokkenheid van de huisaccountant kan twee gevolgen hebben: ofwel het spreken over emotioneel beladen onderwerpen gaat gemakkelijker door de bestaande vertrouwensrelatie, ofwel de relatie brengt meer verlegenheid en terughoudendheid van de accountant en het bedrijfsgezin met zich mee. Naar mijn mening heeft de huisaccountant de verantwoordelijkheid om op zichzelf te reflecteren of hij/zij de geschikte begeleider is bij het opvolgingsproces. Komt hij/zij tot de conclusie dat er beter iemand anders kan aanschuiven, dan kan hij aan de zijlijn betrokken blijven en de familie als het ware introductierijp maken voor een andere adviseur die zich onder andere richt op de emotionele aspecten van de bedrijfsopvolging.&lt;/p&gt;&lt;h4&gt;5.2. Begeleiding bij het opstellen van een familiestatuut&lt;/h4&gt;&lt;p&gt;Bij het opstellen van een familiestatuut is de familie vrij om te kiezen voor een externe begeleider. Kiest de familie ervoor dit proces zelf te doorlopen, dan zal iemand uit de familie de kar moeten trekken om gesprekken te beleggen en te begeleiden. Mijns inziens is dit een grote uitdaging voor de kartrekker, aangezien dat familielid ook onderdeel is van het proces en deel moet kunnen nemen aan het gesprek. Ook is de kans groter dat het proces strandt na verloop van tijd, zonder dat het is afgerond. Kiest de familie voor begeleiding, dan is een aantal aspecten van belang. De begeleider dient zich neutraal op te stellen. Volgens deskundigen uit de praktijk zal de huisadviseur al snel de schijn van partijdigheid wekken, waardoor de onbevangenheid in het gesprek onder druk komt te staan. Dat maakt een huisadviseur minder geschikt voor het opstellen van een familiestatuut. Men zou kunnen zoeken naar een constructie waarbij de huisadviseur wel aanschuift bij de gesprekken, maar een externe van bijvoorbeeld hetzelfde kantoor de gespreksleider is. Een bedrijfsadviseur, ondernemingsadviseur of agrarisch coach zou deze rol kunnen vervullen. Ook kan een jurist met oog voor de emotionele aspecten een goede begeleider zijn bij dit proces, aangezien de jurist kan meedenken in welke juridische en fiscale wegen voor sommige onderwerpen het beste bewandeld kunnen worden.&lt;/p&gt;&lt;p&gt;Het is bij het opstellen van een familiestatuut ten behoeve van de bedrijfsopvolging belangrijk dat het proces tijdig wordt gestart en dat de externe ook tijdig betrokken raakt. Ook is het essentieel dat de externe het vertrouwen geniet van alle leden van het gezin. &lt;/p&gt;&lt;h3&gt;6. Tot slot&lt;/h3&gt;&lt;p&gt;Met name bij de bedrijfsopvolging, een rumoerige tijd waarin dynamieken in alle drie de systemen van het familiebedrijf behoorlijk veranderen, kan het familiestatuut en de totstandkoming daarvan een dienstbaar houvast zijn voor de familie. Het familiestatuut kan een middel zijn waarmee de familieharmonie wordt gewaarborgd en overeenstemming is onder betrokken familieleden voor de keuzes in het familiebedrijf. Daarbij is het uiteindelijke familiestatuut geen doel op zich, en zit de waarde vooral in het proces daarnaartoe. Wil het familiestatuut een passend instrument zijn voor de agrarische sector, dan zijn vier zaken van belang. Het document moet ten eerste qua vorm, inhoud en taal volledig aansluiten bij de familie. Ten tweede is het essentieel dat elk betrokken gezinslid deelneemt aan het proces. Ten derde heeft het de voorkeur dat de familie bij het opstellen van een familiestatuut begeleid wordt door een externe, die inzicht heeft in de dynamiek van het familiebedrijf. Tot slot dient men in een vroege fase van de bedrijfsopvolging te beginnen met de familiegesprekken en het familiestatuut.&lt;/p&gt;&lt;p&gt;Het familiestatuut: wat de boer niet kent…? Misschien wel, maar als er één schaap over de dam is volgen er vast en zeker meer.&lt;/p&gt;</content><legacyfootnotes/><footnotes><footnote>1 Margreet Otten, afgestudeerd jurist ondernemingsrecht aan de Rijksuniversiteit te Groningen, junior jurist bij Countus accountants &amp; adviseurs te Zwolle.</footnote><footnote>2 &lt;span class="italic"&gt;Ruim 270 duizend familiebedrijven,&lt;/span&gt; &lt;span class="italic"&gt;CBS&lt;/span&gt;, 22 september 2016, cbs.nl.</footnote><footnote>3 R. Tagiuri &amp; J. Davis,&lt;span class="italic"&gt; Bivalent Attributes of de Family Firm, &lt;/span&gt;Family business review, vol. 9, no. 2, 1996, p. 201.</footnote><footnote>4 K.E. Gersick, I. Lansberg, M. Desjardins, B. Dunn&lt;span class="italic"&gt;, Stages and Transitions: Managing Change in the Family Business, &lt;/span&gt;Family Business Review volume 12, nr. 14, p. 287-297.</footnote><footnote>5 I. Matser, &lt;span class="italic"&gt;Kenmerken, kansen en knelpunten in het familiebedrijf&lt;/span&gt;, Landelijk Expertisecentrum Familiebedrijven, Windesheim Zwolle: 2020, p. 2.</footnote><footnote>6 I. Matser, &lt;span class="italic"&gt;Buit de familiefactor uit&lt;/span&gt;, Vallei Business, 2014 nr. 3, p. 25.</footnote><footnote>7 I.Mandl, &lt;span class="italic"&gt;Overview of Family Business Relevant Issues - Final Report&lt;/span&gt;, KMU Forschung Austria, Contract No. 30-CE-0164021/00-51, p. 2.</footnote><footnote>8 R.H. Flören, &lt;span class="italic"&gt;Crown princes in the clay – an empirical study on the tackling of the succession challenges in Dutch family farms,&lt;/span&gt; Van Gorcum: 2002, p. 31.</footnote><footnote>9 R.H. Flören, &lt;span class="italic"&gt;Crown princes in the clay – an empirical study on the tackling of the succession challenges in Dutch family farms,&lt;/span&gt; Van Gorcum: 2002, p. 93.</footnote><footnote>10 J. van Zwol, A. Thomassen, &lt;span class="italic"&gt;Het familiestatuut – voor continuïteit van het familiebedrijf en harmonie in de familie,&lt;/span&gt; BigBusinessPublishers: 2019, tweede druk, hoofdstukken 7 t/m 10.</footnote><footnote>11 A.J.S.M. Tervoort, &lt;span class="italic"&gt;Familievennootschappen&lt;/span&gt;, Wolters Kluwer, Deventer: 2017, p. 18.</footnote><footnote>12 R.P.J.L. Tjittes, ‘De aansprakelijkheid voor afgebroken onderhandelingen – een kritisch overzicht’, &lt;span class="italic"&gt;Rechtsgeleerd Magazijn THEMIS&lt;/span&gt; 2016/5, p. 13.</footnote><footnote>13 J.D.A. den Tonkelaar, commentaar op art. 6:213 BW, aant. 21, &lt;span class="italic"&gt;Groene Serie Verbintenissenrecht, &lt;/span&gt;Deventer: Wolters Kluwer (online).</footnote><footnote>14 R.P.J.L. Tjittes, ‘De aansprakelijkheid voor afgebroken onderhandelingen – een kritisch overzicht’, &lt;span class="italic"&gt;Rechtsgeleerd Magazijn THEMIS&lt;/span&gt; 2016/5, p. 13.</footnote><footnote>15 R.P.J.L. Tjittes, ‘De aansprakelijkheid voor afgebroken onderhandelingen – een kritisch overzicht’, &lt;span class="italic"&gt;Rechtsgeleerd Magazijn THEMIS&lt;/span&gt; 2016/5, p. 13.</footnote><footnote>16 A.J.S.M. Tervoort, &lt;span class="italic"&gt;Familievennootschappen&lt;/span&gt;, Wolters Kluwer, Deventer: 2017, p. 18.</footnote><footnote>17 J. van Zwol, A. Thomassen, &lt;span class="italic"&gt;Het familiestatuut – voor continuïteit van het familiebedrijf en harmonie in de familie,&lt;/span&gt; BigBusinessPublishers: 2019, tweede druk, p. 44.</footnote><footnote>18 K. Plegt, ‘Accountant ontpopt zich steeds vaker als strategisch business partner voor MKB-familiebedrijf’&lt;span class="italic"&gt;, Fambizz &lt;/span&gt;5 april 2019, www.fambizz.nl.</footnote></footnotes><auteurs>mr. J.M. Otten</auteurs><published>2021-11-02 11:43:40</published><modified>2021-11-02 12:24:57</modified><editiondate>2021-11-02</editiondate><htmlpath>https://denhollander.info/artikel/16922</htmlpath></article>
</articles></edition>