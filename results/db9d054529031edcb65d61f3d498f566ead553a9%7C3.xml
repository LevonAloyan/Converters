<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>8</uitgave><aflevering>8</aflevering><searchword>TvAR 8/1994</searchword><id>6051</id><udhid>UDH:TvAR/6051</udhid><titel>Agrarisch grondgebruik en onteigening</titel><searchwords><searchword>TvAR 8/1994</searchword><searchword>UDH:TvAR/6051</searchword></searchwords><attachments><attachment><name>1994_nr 8_Artikel_Wijmen.pdf</name><extention>pdf</extention><url>https://denhollander.info/download/5860/ci</url></attachment></attachments><inleiding>INLEIDING&#13;
Onteigening vindt hoofdzakelijk plaats bij verandering van de bestemming van een gebied;&#13;
zij komt maar zelden voor ter handhaving van een conserverende bestemming, zoals&#13;
die aangeduid met de kwalificatie 'natuurwetenschappelijke en/of landschappelijke waarden'.&#13;
In de Onteigeningswet is onteigening met dat doel zelfs de enige waarvoor nog een&#13;
nutswet is vereist (Titel VIII, art. 141-154) en het is, mede gelet op de noodzaak tot realisering&#13;
van de ecologische hoofdstructuur zoals voorzien in het Natuurbeleidsplan en het&#13;
Structuurschema Groene Ruimte, alleszins geboden dat dit juridische fossiel op de kortst&#13;
mogelijke termijn uit de Onteigeningswet wordt verwijderd. Ter fine van natuurbescherming&#13;
moet op dezelfde manier onteigend kunnen worden als voor drinkwatervoorziening&#13;
of de aanleg van wegen. Dit alles echter bij wijze van hartekreet-ter-zijde-en-vooraf.&#13;
Voorop blijft staan dat onteigening voornamelijk plaatsvindt bij discontinuïteit in het&#13;
ruimtegebruik. Men beseffe overigens, dat het in veruit het leeuwedeel der gevallen komt&#13;
tot aankoop in der minne ter voorkoming van onteigening, doch dit is voor de berekening&#13;
en hoogte van de schadeloosstelling niet van belang: daarvoor gelden ook dan de principes&#13;
die in de Onteigeningswet en vooral de jurisprudentie daarop zijn neergelegd en ontwikkeld.&#13;
Over de schadeloosstelling bij 'agrarische onteigeningen' worden aanstonds&#13;
enige opmerkingen gemaakt, doch daaraan voorafgaand moet nog iets meer worden gezegd&#13;
over het raakvlak tussen onteigening en agrarisch grondgebruik. De doeleinden&#13;
waarvoor onteigend moet worden zijn in grote lijnen te onderscheiden in twee categorieën:&#13;
a. ruimtelijke ontwikkeling en/of volkshuisvesting en&#13;
b. infrastructuur.&#13;
Beide kennen een specifieke onteigenaar: bij a. nagenoeg immer de gemeente en bij b.&#13;
vaak Rijk of provincie en ook wel een water- of zuiveringsschap; beide kennen ook eigen&#13;
Titels in de Onteigeningswet: een gemeente verkrijgt zijn bevoegdheid krachtens Titel IV&#13;
en de infrastructuuronteigeningen geschieden uit hoofde van de Titels IIa-c. In dit tijdschrift&#13;
moet natuurlijk ook worden gewezen op de Titel VII-onteigeningen 'in het belang&#13;
van de landinrichting', doch dan bevindt men zich zeker op agrarische bodem.&#13;
Dit laatste is bij de Titel IV-onteigeningen niet altijd het geval, omdat dan te onder&#13;
scheiden valt in ingrepen binnen de bebouwde kom - stads- en dorpsvernieuwing, waarvoor&#13;
in de grote steden de laatste jaren enorm veel onteigend wordt; 'inbreiding';&#13;
verkeerscirculatie - en daarbuiten en dan bevinden we ons in medias res: bijna alle stadsen&#13;
dorpsuitbreidingen vinden plaats in het tot dan toe landelijk gebied, dat stad of dorp&#13;
omgeeft en dat in de meeste gevallen in agrarisch gebruik is.&#13;
De infrastructuuronteigeningen zijn dikwijls nodig voor de verwezenlijking van lijnelementen,&#13;
zoals wegen, spoorlijnen, kanalen of dijken. Of er nu sprake is van aanleg van&#13;
nieuwe structuren dan wel van verlegging of verbreding van bestaande, hier is vrijwel immer doorkruising van landelijk gebied aan de orde en zijn agrarische percelen benodigd,&#13;
althans stroken daaruit.&#13;
Gelet op de omstandigheid, dat veel onteigeningen dus 'per definitie' onroerende zaken&#13;
betreffen die een agrarische bestemming kennen en voor landbouwkundige doeleinden&#13;
in gebruik zijn, is het niet verwonderlijk, dat een evenredig deel van de&#13;
jurisprudentie - het andere deel komt momenteel vaak voort uit stadsvernieuwingsonteigeningen&#13;
in 's-Gravenhage en Amsterdam - agrarische aspecten vertoont, al dient meteen&#13;
te worden opgemerkt, dat bepaalde beginselen, die de Hoge Raad formuleert of nader uitwerkt&#13;
en bepaalde interpretaties van wetsartikelen van die zijde ook hun gelding (kunnen)&#13;
hebben in niet-agrarische onteigeningen, uiteraard 'als het te pas komt', of, deftiger gezegd:&#13;
mutatis mutandis.&#13;
De (recentere) jurisprudentie - want daarvan moeten we het in onteigeningsland nog&#13;
steeds hebben, gelukkig; fixatie door de wetgever belemmert meestal de rechtsontwikkeling,&#13;
indien van vage nonnen of van ficties sprake is, en met name van die laatste is het&#13;
schadevergoedingsrecht bij onteigening vergeven - nalopend, laat ik de volgende onderwerpen&#13;
en aspecten de revu passeren: A. in de vermogenssfeer: de waardebepaling zelf&#13;
en waardevermindering; de waarde in samenhang met de mate van 'bouwrijpheid' van de&#13;
grond; omrijschade: vermogens- of inkomensnadeel?; de voorstrookprijzen; vervangende&#13;
grond; de wijze waarop waardevermeerdering verrekend kan worden; de bijzondere geschiktheid&#13;
voor het werk en B. in de inkomenssfeer: de verhouding tussen waarde(vermindering)&#13;
en inkomensnadeel; de zogenaamde mestruimte, terwijl onder C. de kosten&#13;
aan de orde komen. Aldus is tevens de indeling weergegeven van hetgeen volgt. In een&#13;
enkel geval zal blijken dat het desbetreffende (schade)arrest herkomstig is uit de sfeer van&#13;
de landinrichting.</inleiding><content>A. VERMOGENSSCHADE&#13;
1. De waardebepaling als zodanig, waardevermindering (HR 21 april 1993, prov. Zuid-&#13;
Holland/Mulder, BR 1994, P. 327).&#13;
Van een perceel, in totaal groot 1,5 ha en waarop gevestigd een varkensmesterij, werd&#13;
een strook van 530 m onteigend in het kader van de aanleg van een provinciale weg. Het&#13;
taxeren van de waarde van de bedoelde strook grond was voor deskundigen niet eenvoudig,&#13;
omdat ze er niet de basisfictie van art. 40b Ow (de prijs die een verkoop in het 'vrije&#13;
commerciële verkeer' zou opbrengen tussen redelijk handelende partijen) op konden loslaten:&#13;
voor een dergelijk langwerpig en relatief smal stuk grond aan de voorzijde van een&#13;
perceel waarop een intensieve veehouderij is gelegen, bestaat helemaal geen markt. Nu&#13;
daarbij in concreto de omstandigheid een rol speelde, dat de gemeente Bergschenhoek dit&#13;
(enige nog aanwezige) varkensbedrijf liever kwijt dan rijk was, mocht de rechtbank er op&#13;
de voet van deskundigen van uitgaan, dat het object als (toekomstige) landelijk gelegen&#13;
burgerwoning zijn hoogste prijs zou halen: de gemeente zou zulk gebruik, hoewel niet in&#13;
overeenstemming met het bestemmingsplan dat agrarisch gebruik voorschreef, stellig gedogen.&#13;
Men berekende vervolgens de prijs van de onteigende strook grond door van de verkoopprijs&#13;
van het totale object een bedrag voor de grond af te splitsen en aldus een m2-prijs voor die 530 m2 te vinden. Bij niet-verkoopbaarheid van het onteigende-sec is deze&#13;
methode toegestaan, zoals blijkt uit een ouder arrest (HR 21 maart 1962, gem. Bunnik/&#13;
A.J. van der V., NJ 1962, 171): men mag in zulk geval uitgaan van de waarde van het&#13;
geheel om aldus de waarde van het onteigende daaruit te kunnen afleiden. Aldus vindt&#13;
men één som, die in feite ook de waardevermindering van het overblijvende includeert.&#13;
Op zichzelf is dit niet juist, want in strijd met de leer van de Hoge Raad dat die waardevermindering,&#13;
naast de prijs voor hetgeen onteigend wordt, in een aparte geldsom moet&#13;
worden uitgedrukt. Hoe vindt men die in normale gevallen? Door eerst de waarde van het&#13;
totale object te schatten (zonder onteigening dus) hetgeen in casu óók kon gebeuren en&#13;
vervolgens de (zelfstandige) waarde van hetgeen onteigend wordt, hetgeen in casu dus&#13;
juist niet mogelijk was. Indien de waarde van het object na onteigening plus de prijs van&#13;
het onteigende een lager saldo oplevert dan de waarde van het totale object, vormt het&#13;
verschil de waardevermindering. Omdat deze 'saldomethode' (zie HR 28 juni 1967, prov.&#13;
Overijssel/Voca N.V., NJ 1968, 65 met noot N.J. Polak) in het onderhavige geval dus niet&#13;
werkt, stemt de Hoge Raad in met het uitdrukken van waarde van het onteigende plus&#13;
waardevermindering van het overblijvende in één bedrag.&#13;
2. Waardebepaling en mate van bouwrijpheid (HR 4 oktober 1989, gem. Heerde/Zwerus,&#13;
NJ 1990, 714 met noot MB, BR 1991, p. 615).&#13;
Het is van algemene bekendheid in onteigeningskringen, dat de invloed op de prijs van&#13;
het 'nieuwe' bestemmingsplan in Titel IV-onteigeningen niet mag worden weggedacht,&#13;
omdat dit bestemmingsplan niet het plan van het werk is 'waarvoor onteigend wordt', zoals&#13;
bedoeld in art. 40c Ow: van dit laatste plan en ook trouwens van dat werk zelf of van&#13;
daarmee verband houdende andere 'overheidswerken' wordt de invloed op de prijs wèl&#13;
geëlimineerd.&#13;
Welnu, grond kan behalve 'juridisch bouwrijp', een hoedanigheid die dus juist door&#13;
het nieuwe bestemmingsplan in het leven wordt geroepen, ook technisch bouwrijp zijn, dat&#13;
wil zeggen, dat zij zodanig is gelegen en ontsloten en (eventueel) van nutsvoorzieningen&#13;
is voorzien, dat een bouwvergunning in het kader van de verwezenlijking van het nieuwe bestemmingsplan&#13;
niet kan worden geweigerd. Ligt men met zijn landbouwgrond dus langs&#13;
een (verharde) openbare weg, waarin nutsvoorzieningen aanwezig zijn en kan men zelf,&#13;
onafhankelijk van buren, de gemeente of anderen (projectontwikkelaars!), op eigen grond&#13;
de bestemming realiseren (doorgaans woningbouw) dan wordt de (mate van) technische&#13;
bouwrijpheid, gecombineerd met de reeds aanwezige juridische bouwrijpheid - zonder&#13;
geldig bestemmingsplan kan een gemeente van zijn onteigeningsbevoegdheid helemaal&#13;
geen gebruik maken - bepalend voor de waarde van de grond. Twee methodes van berekening&#13;
zijn dan mogelijk en toelaatbaar: de bottom-up-redenering, die uitgaande van de&#13;
prijs van ruwe bouwgrond als basis, opklimt via de waarde van alleen juridisch bouwrijpe&#13;
grond naar een hogere prijs, omdat de grond reeds (gedeeltelijk) ook technisch bouwrijp&#13;
is te achten: om dit perceel in exploitatie te nemen en geschikt te maken voor de daarop&#13;
voorziene woningbouw behoeft de gemeentelijke overheid zich lang niet alle uitgaven&#13;
meer te getroosten die zij, zoals blijkt uit de exploitatie-opzet bij het bestemmingsplan,&#13;
bij echt ruwe bouwgrond (niet ontsloten binnenterrein bijvoorbeeld) zou moeten doen.&#13;
Het spiegelbeeld is de top-down-methode: men kijkt wat de gemeentelijke uitgifteprijs&#13;
van dergelijke grond gaat worden (zie wederom die exploitatie-opzet) en trekt daarvan slechts die kosten af, die aan dit concrete perceel nog moeten worden besteed, alsmede&#13;
eventuele exploitatiebijdragen die de eigenaar aan de gemeente verschuldigd is en soms&#13;
nog een bijdrage in de kosten voor 'bovenwijkse voorzieningen'. Men zie in dit verband&#13;
ook het nog recentere arrest HR 14 oktober 1992 (gem. Maarheeze/Van der Voort, BR&#13;
1993, p. 471); in deze zaak mocht volgens de rechtbank geen acht worden geslagen op de&#13;
uitgifteprijzen en exploitatiebijdragen die de gemeente in rekening brengt. Onjuist, oordeelt&#13;
de Hoge Raad 'omdat geen regel van onteigeningsrecht aan het gebruik van die prijzen&#13;
en bijdragen voor dat doel', te weten het vaststellen van de waarde, 'in de weg staat'.&#13;
3. Omrijschade: vermogens- of inkomensnadeel? (HR 23 december 1992, Staat/Van Erp,&#13;
BR 1994, p. 411).&#13;
Omdat door onteigening van een stukje ontsluitingsweg een hoeve volkomen werd afgesneden&#13;
van het voordien over korte afstand bereikbare Winschoten, ontstond voor de bewoners&#13;
de noodzaak zich ofwel geheel elders te gaan oriënteren ofwel fors te gaan&#13;
omrijden, hetgeen desalniettemin de redelijkste keuze was, gelet op school- en kerkgang,&#13;
winkelen en dergelijke. De Groningse rechtbank kapitaliseerde de jaarlijkse kosten van&#13;
dat omrijden met een factor 25, omdat zij het desbetreffende nadeel interpreteerde als een&#13;
nadeel van vermogensrechtelijke aard, zich uitdrukkend in de vorm van waardevermindering&#13;
van het niet-onteigende. De Staat was van mening dat het hier inkomensschade betrof;&#13;
zou deze opvatting juist zijn, dan zou nimmer een hogere factor dan 10 - voor een&#13;
eigenaar/gebruiker; een pachter van een hoeve zou 9 x de jaarschade krijgen, een pachter&#13;
van los land 8 x en een huurder nog minder, alles onder aftrek van eventuele voordelen&#13;
zoals vrijkomende arbeid - kunnen worden toegekend. Tegen het licht van deze constatering&#13;
doet de factor 25 absurd aan.&#13;
Toch sauveert de Hoge Raad de opvatting van rechtbank en deskundigen: het nadeel is&#13;
van objectieve aard, in zoverre dat de noodzaak om in de toekomst verder altijd te moeten&#13;
omrijden (of te moeten kiezen voor een geïsoleerde en verwijderde ligging wat andere&#13;
'bewoonde wereld' betreft, zo kan men daaraan toevoegen) een 'gebrek' is dat de overblijvende&#13;
onroerende zaak aankleeft. Het gaat hier dus niet om hogere exploitatiekosten&#13;
in de landbouwsfeer; anders gezegd: het moeten omrijden om in Winschoten te komen is&#13;
geen inkomensgerelateerd nadeel, doch een object- en dus vermogensgerelateerd bezwaar.&#13;
Dan is factor 25, bij een rekenrente van 4% volkomen reëel, want men krijgt dan&#13;
precies 100%, dat wil zeggen het héle toekomstige nadeel in één keer uitbetaald. De fictie&#13;
bij inkomensschade, die subject-gerelateerd is, te weten dat deze na ± 13 jaar zal zijn&#13;
weggeëbd, geëffaceerd of hoe men het ook anders wil kwalificeren, gaat bij permanente&#13;
vermogensschade niet op, omdat deze zich immers blijvend zal voordoen en aan de zaak&#13;
kleeft, los van de (persoon van de) gebruiker. Anders gezegd ook de toekomstige eigenaar,&#13;
landbouwer of niet, zal voor zijn normale 'sociale' verkeer moeten omrijden.&#13;
4. Voorstrookprijzen (HR 2 februari 1994, gem. Duiven/Ir. Th. van Rijckevorsel als derde&#13;
voor R.E. van Darth tot Medler, nog niet gepubliceerd).&#13;
Al sedert jaar en dag bestaat er twijfel over de vraag of aan voorstroken al dan niet een&#13;
(zelfstandige) hogere waarde kan worden toegekend dan aan het achterliggend binnenterrein.&#13;
Omdat het arrest nog niet is gepubliceerd volgen eerst enige feitelijkheden: onteigend werd een ongeveer rechthoekig perceel landbouwgrond. Daartoe behoorde een&#13;
langs de in het nieuwe bestemmingsplan als groenstrook en langzaam verkeersroute te&#13;
handhaven Engelstraat gelegen strook grond met een lengte van 230 en een diepte van 27&#13;
meter. De straat was met puin verhard en te beschouwen als geschikt om als bouwstraat te&#13;
dienen voor de bebouwing met woningen op die voorstrook. Op grond van deze geschiktheid&#13;
hebben de deskundigen en de rechtbank aan die strook, haar als een afzonderlijk&#13;
complex waarderend, een waarde toegekend van f 30,- per m zijnde 20% van de waarde&#13;
in bouwrijpe toestand - een voorbeeld overigens van de bottom-up-methode -, zulks terwijl&#13;
het achterliggende terrein als ruwe bouwgrond op f 4,- per m werd gewaardeerd.&#13;
Het gebruik van het woord 'complex' bracht de gemeente tot een cassatiemiddel, omdat&#13;
men de rechtbank ervan beschuldigde op het (verkeerde) been van art. 40d sub b en laatste&#13;
volzin te zijn gaan staan. Daarvan was echter, naar de Hoge Raad oordeelde, geen&#13;
sprake: door die voorstrook als 'afzonderlijk complex' aan te duiden heeft de rechtbank&#13;
'slechts tot uitdrukking gebracht dat de waarde van de voorstrook, anders dan de rest van&#13;
het onteigende, werd beïnvloed door de gunstige ligging van die strook langs de als&#13;
bouwstraat geschikte Engelstraat'.&#13;
5. Vervangende grond (HR 10 april 1991, Van Haaren/gem. Heumen, BR 1992, p. 403).&#13;
De onteigenaar kan ter beperking van (inkomens)schade vervangende grond aanbieden en&#13;
als zulk een aanbod redelijk is, heeft de onteigende het ook te aanvaarden (zie bijvoorbeeld&#13;
HR 7 februari 1979, Staat/Nijboer, NJO 1979, 4 met noot M.B.). Maar het aanbod&#13;
moet wel een zekere mate van concreetheid bezitten. De stelling: er zijn in de omgeving&#13;
vervangende percelen beschikbaar, is te vaag, met name indien zulks door de onteigende&#13;
gemotiveerd wordt betwist. Neemt de rechtbank dat aanbod zonder meer over, dan lijdt&#13;
het desbetreffende vonnis op zijn beurt aan een motiveringsgebrek. Aangegeven dient te&#13;
worden 'waarom in redelijkheid kan worden aangenomen dat verkrijging van vervangende&#13;
grond wèl mogelijk is' zo reageert de Hoge Raad op de betwisting daarvan door de&#13;
onteigende. Zelfs de mededeling door de deskundigen 'dat door hen ter zake ingesteld&#13;
onderzoek (heeft) uitgewezen dat in de omgeving van de huidige boerderij van gedaagde&#13;
vervangende grond te koop is die gedaagde kan gebruiken voor het doel waarvoor hij&#13;
eerst het onteigende gebruikte' is niet voldoende geconcretiseerd. Aardig is nog dat in dezelfde&#13;
zaak het houden van pony's als een zo integrerend onderdeel van de levenswijze&#13;
van de onteigende werd aangemerkt, dat deze het daar niet zonder kon stellen; vandaar&#13;
ook de noodzaak vervangende grond te vinden.&#13;
6. Waardevermeerdering: korten op de werkelijke waarde toegestaan? (HR 22 maart&#13;
1989, Vierboom/gem. Winschoten, BR 1990, p. 608; HR 28 maart 1990, Kruyer/Staat,&#13;
BR 1990, p. 613).&#13;
Het arrest Vierboom/gem. Winschoten vormt een aardige overgang tussen de vorige paragraaf&#13;
en deze. Wat was het geval? Vierboom verwierp een aanbod van de gemeente van&#13;
een gelijk oppervlak aan vervangende (gelijkwaardige) grond. De rechtbank, deze verwerping&#13;
onredelijk achtend, kortte de agrarische waarde van dat stuk vervangende grond op&#13;
het bedrag dat als vergoeding was vastgesteld voor de (werkelijke) waarde van het onteigende&#13;
perceel. Dit nu kan bij de Hoge Raad absoluut niet door de beugel: de werkelijke waarde dient onverkort en integraal toe te vallen aan de onteigende. De onteigende moet&#13;
zelf kunnen beslissen of hij dit bedrag al dan niet in vervangende grond wenst te steken.&#13;
Alleen als er sprake is van bijkomende schadevergoedingen komt de vraag aan de orde of&#13;
de onteigende die schade redelijkerwijs kan beperken door het aanvaarden van 'nevenaanbiedingen'.&#13;
In de zaak Kruyer/Staat had het onteigende een hogere verkeerswaarde als gevolg van&#13;
een bijzondere geschiktheid voor de daarop uitgevoerde exploitatie (een detailhandel ten&#13;
behoeve van een tuincentrum annex boomkwekerij, gelegen aan een kruising van wegen).&#13;
In zoverre vormt dit arrest op zijn beurt een brug naar de volgende paragraaf, doch dit terzijde.&#13;
De rechtbank had geweigerd om deze 'opwaardering' in geld uit te drukken, omdat&#13;
de 'vorenbedoelde waardeverhogende omstandigheid - zo aanwezig - voor het overblijvende&#13;
behouden blijft'. Daar schuilt dus weliswaar een gunstige omstandigheid (die overigens&#13;
geenszins veroorzaakt wordt door het werk waarvoor onteigend wordt; dan zou art.&#13;
40e Ow wellicht van toepassing zijn geweest), doch deze mag er niet toe leiden dat op de&#13;
werkelijke waarde, hoe hoog deze ook uitpakt, iets in mindering worden gebracht.&#13;
7. Bijzondere geschiktheid voor het werk, waarvoor onteigend wordt (HR 23 maart 1994,&#13;
Daalberg/Staat, RvdW 1994, 78)&#13;
Aan de orde was de onteigening van een stuk grond in het Hoge Land van Stroe (gem.&#13;
Wieringen) ter fine van de verhoging en verzwaring van de zeewering ter plaatse. Het terrein&#13;
had reeds de bestemming 'zeewering' in die zin dat het vanouds de natuurlijke functie&#13;
van zeewering had; er is ter plaatse sprake van een verhoogde ligging, maar deze is&#13;
niet door de onteigenden tot stand gebracht; anders gezegd: zij hebben daartoe geen investeringen&#13;
verricht. Op zich zou er dus wel sprake kunnen zijn van een bijzondere geschiktheid&#13;
van de grond voor de aanleg van het werk waarvoor onteigend wordt - in feite&#13;
een zeedijk -, maar de rechtbank vond dat daarmee in casu geen rekening behoefde te&#13;
worden gehouden. Hoewel de Staat minder kosten behoefte te maken om ter plaatse de&#13;
zeedijk aan te leggen (minder aanvoer van materiaal vereist), kon volgens de rechtbank&#13;
dit voordeel niet aan de onteigende ten goede komen, omdat de kleileemrug ter plaatse&#13;
niet door mensenhanden was tot stand gebracht en de Staat, die kon kiezen uit meer tracé's,&#13;
niet de financiële maar de landschappelijke aspecten doorslaggevend had geacht.&#13;
De Hoge Raad kijkt er anders tegenaan. Nu vaststaat dat de zaak een bijzondere geschiktheid&#13;
heeft (de Staat had dat oordeel tevergeefs betreden via incidenteel cassatiemiddel),&#13;
is er geen reden om daarmee bij de bepaling van de werkelijke waarde geen&#13;
rekening te houden, bijvoorbeeld omdat de grond reeds de bestemming (of de natuurlijke&#13;
functie) van zeewering had. Ook het feit dat het 'Hoge Land van Stroe' door de natuur is&#13;
gevormd en niet door toedoen en voor rekening van de onteigende levert geen redelijke&#13;
grond op de bijzondere geschiktheid buiten beschouwing te laten. Men zie in dit verband&#13;
de arresten van 29 april 1970, Goeree, NJ 1970, 303 en van 12 november 1980, Ommelanderzeedijk,&#13;
NJO 1981, 1 met noot M.B.&#13;
Geheel pour acquit de conscience zij er nog op gewezen dat zich naast het boven aan&#13;
de orde geweest zijnde type van gronden met bijzondere geschiktheid - de onteigenaar&#13;
hoeft dientengevolge minder kosten te maken om het werk te realiseren - nog een andere&#13;
variant kan voordoen: de grond bevat winbare bodembestanddelen - zand, grint - die de onteigenaar kan gebruiken, in welk verband verwezen wordt naar HR 25 januari 1989,&#13;
Staat/Del Court van Krimpen, NJ 1990, 234.&#13;
B. INKOMENSSCHADE&#13;
1. Inkomensschade en waardevermindering (HR 22 juli 1993, Van 't Westeinde/Landin&#13;
richtingscommissie ruilverkaveling Willemstad)&#13;
Zoals al blijkt uit de naam van de verweerster in cassatie betreft het hier een ruilverkavelingszaak.&#13;
Schadebegrotingshalve gezien is deze echter ook relevant voor het onteigeningsrecht&#13;
en daarom past hier bespreking van het geval. Aan de reclamant, eiser in&#13;
cassatie, was een oppervlak toebedeeld van bijna 36 hectare grond, waarin echter, in tegenstelling&#13;
tot het onbesmette perceel dat hij had ingebracht, indertijd het rhizomanievirus&#13;
- een planteziekte-verwekker - aanwezig was geweest. De rechtbank had het in het&#13;
kader van de geldelijke regelingen juist geacht om aan de betrokkene een vergoeding toe&#13;
te kennen, omdat de besmetting zo ernstig was - de boer in kwestie moest gebruik gaan&#13;
maken van bepaalde resistente en tolerante suikerbietenrassen -, dat deze niet tot zijn&#13;
normaal bedrijfsrisico kon worden gerekend. Daartegen ging de Staat tevergeefs incidenteel&#13;
in cassatie. Van 't Westeinde richtte zijn pijlen echter op een ander doelwit en daarmee&#13;
had hij succes: de rechtbank kende hem wel een vergoeding toe van f 9.500,- terzake&#13;
opbrengstvermindering - dit is dus een vorm van inkomensschade -, doch weigerde een&#13;
vergoeding wegens waardedaling van de (nieuwe) grond, omdat dit dubbelop zou zijn.&#13;
De Hoge Raad stelt orde op zaken: 'Bij de berekening van de ter zake van de besmetting&#13;
aan reclamant toekomende schadevergoeding dient ervan te worden uitgegaan dat reclamant,&#13;
nu het door reclamant ingebrachte perceel niet besmet was, in de financiële positie&#13;
dient te worden gebracht waarin hij zou hebben verkeerd als de hem toebedeelde kavel&#13;
niet zou zijn besmet geweest. Met haar evenvermelde oordeel heeft de rechtbank derhalve&#13;
miskend dat zij moet bepalen zowel de schade die reclamant ondervindt in zijn vermogen&#13;
door de mindere waarde van de kavel als de schade die hij ondervindt in zijn inkomen&#13;
door de mindere opbrengst en dat zij vervolgens de gekapitaliseerde rente over de vergoeding&#13;
voor de eerstbedoelde schadecomponent moet verrekenen met de vergoeding voor&#13;
de tweede schadecomponent'. Dit langere citaat levert een schoolvoorbeeld op van de berekeningswijze&#13;
zoals die ook bij onteigening zou plaatsvinden, waarbij de verrekening&#13;
van de rente van het bedrag der waardevermindering strookt met het indemniteitsbeginsel:&#13;
de benadeelde mag er niet op vooruitgaan, maar dient wel volledig gecompenseerd te&#13;
worden.&#13;
2. De 'mestruimte' (HR 2 maart 1994, Van Deelen/gem. Barneveld, nog niet gepubli&#13;
ceerd)&#13;
Het begrip 'mestruimte' is een nieuwe ster aan het onteigeningsfirmament. Het begrip&#13;
komt op de proppen, indien van een agrarisch bedrijf een gedeelte van de grond wordt&#13;
onteigend. In dat geval vermindert de mogelijkheid om mest op de eigen grond uit te rijden,&#13;
hetgeen, indien er tenminste meer mest op het bedrijf wordt geproduceerd dan maximaal&#13;
per hectare op het overblijvende land mag worden uitgereden, de betrokken veehouder onmiddellijk in de problemen brengt: hij dient ofwel zijn veestapel te verkleinen&#13;
ofwel zijn mestoverschot naar elders af te (doen) voeren; beide situaties leveren uiteraard&#13;
exploitatieschade op. Maar ook indien de boer nog niet aan zijn referentiehoeveelheid&#13;
mest toe was, betekent ontneming van een deel van zijn land, dat hij&#13;
mestruimte verliest; in dat geval immers kan hij zijn veestapel niet of minder sterk uitbreiden.&#13;
In casu ging de rechtbank uit van voortzetting van het bedrijf door Van Deelen met dezelfde&#13;
veebezetting doch op minder grond, hetgeen extra kosten voor hem met zich bracht&#13;
(heffingen en kosten van mestafvoer), extra kosten die de rechtbank aanmerkte als inkomensschade.&#13;
'In dit oordeel ligt besloten het oordeel dat de vermindering van de&#13;
mestruimte het bedrijf van Van Deelen treft en niet leidt tot een waardevermindering van&#13;
de overblijvende grond', aldus de Hoge Raad, een oordeel dat niet blijk geeft van een onjuiste&#13;
rechtsopvatting. Verkleining van mestruimte is, als samenhangend met de concrete&#13;
veebezetting en dus met de bedrijfsvoering, aan te merken als een subjectgebonden omstandigheid,&#13;
die zich dus vertaalt in inkomensschade en niet als een objectgebonden omstandigheid,&#13;
die zich zou (kunnen) vertalen in waardevermindering van het overblijvende,&#13;
zoals in het geval van de omrijschade in Staat/Van Erp (zie hierboven onder A 3). Een alleszins&#13;
te billijken opvatting, dunkt mij, omdat bij het bepalen van de schade wel degelijk&#13;
het gedrag van en de situatie waarin deze eigenaar verkeert als uitgangspunt voor de schadeberekening&#13;
dienen te gelden. Niet benutte mogelijkheden leiden niet tot schadevergoeding.&#13;
Men ziet een dergelijk beginsel trouwens ook opduiken in de jurisprudentie op het&#13;
stuk van plan- en maatregelschade.&#13;
C. DE KOSTEN VAN DES- EN RECHTSKUNDIGE BIJSTAND&#13;
(HR 6 maart 1991, Person/gem. Amsterdam, BR 1992, p. 137 en HR 10 maart 1993,&#13;
Staat/Van den Boogaard, BR 1993, p. 544)&#13;
Aan de kostenveroordeling in onteigeningsprocedures kleeft natuurlijk geen enkel specifiek-&#13;
agrarisch aspect. Omdat echter onteigening zo vaak plaatsvindt in de agrarische sfeer&#13;
mag de recente kostenjurisprudentie in dit overzicht niet ontbreken, temeer waar zij te&#13;
langen leste recht doet aan het grondbeginsel bij onteigening dat de schade volledig dient&#13;
te worden vergoed. In het eerstgenoemde arrest, Person/gem. Amsterdam, zette de Hoge&#13;
Raad de toon. Men dient de zogenaamde dubbele redelijkheidstoets te hanteren: is het redelijk&#13;
dat de onteigende de betreffende kosten maakte, dat wil zeggen de des- en/of&#13;
rechtskundige bijstand inriep en, zo ja, is het niveau der berekende kosten redelijk, zulks&#13;
mede gerelateerd aan de (relevantie der) verrichte inspanningen? Belangrijk blijft de overweging&#13;
in het arrest 'dat kosten van rechtsbijstand volledig voor vergoeding in aanmerking&#13;
komen'. Toch bestond er nog twijfel over de wijze waarop die kosten vastgesteld&#13;
moesten worden. Diende daartoe het door de Orde van Advocaten ontwikkelde tarief voor&#13;
te liquideren kosten in onteigeningszaken te worden gehanteerd - bij zaken waarin veel&#13;
buiten- en/of voor-processuele inspanningen waren verricht (ingewikkelde onderhandelingen&#13;
bijvoorbeeld), bleef er soms een forse kloof bestaan tussen geliquideerde kosten en&#13;
het door de advocaat aan de onteigende gedeclareerde bedrag -, of moest het bedrag der&#13;
declaratie, uiteraard: mits redelijk, door de onteigenaar voor zijn rekening worden genomen? In het arrest Staat/Person kwam de eiseres in cassatie tevergeefs op tegen het oordeel&#13;
van de Bossche rechtbank dat het tweede van de hierboven aangeduide alternatieven&#13;
het juiste is. De rechtbank, zo zegt de Hoge Raad, is 'ervan uitgegaan dat artikel 50, lid 4&#13;
van de Onteigeningswet meebrengt, dat de werkelijk gemaakte kosten moeten worden&#13;
vergoed en niet die volgens het door de Nederlandse Orde van Advocaten ontwikkelde tarief&#13;
voor te liquideren kosten in onteigeningszaken en voorts dat bij de ingevolge die&#13;
wetsbepaling te beantwoorden vraag of de gedeclareerde kosten redelijkerwijs zijn gemaakt&#13;
het belang van de zaak van betekenis is en dat - voor wat betreft de onderhavige&#13;
zaak - ter bepaling van dat belang het bedrag van de toegewezen schadeloosstelling in&#13;
aanmerking diende te worden genomen'. Door dit alles tot uitgangspunt te nemen heeft&#13;
de rechtbank, we kennen de wat neetorige formule, 'niet blijk gegeven van een onjuiste&#13;
rechtsopvatting'. Aardiger zou zijn: 'blijk gegeven van een met de wet in overeenstemming&#13;
zijnde rechtsopvatting' of andere woorden van dergelijke strekking, doch dit, wederom,&#13;
terzijde.&#13;
In de laatste woorden van het grotere citaat schuilt nog een aardig punt: de Staat had&#13;
gesuggereerd, dat alleen het verschil tussen aanbod en uiteindelijk toegekend schadebedrag&#13;
als 'belang' een rol mocht spelen bij de kostenveroordeling. Daar wil de Hoge Raad&#13;
dus ook niet van weten, zij het ietwat geclausuleerd: 'voor wat betreft de onderhavige&#13;
zaak'. Al bij al een ontwikkeling die eindelijk recht doet, ik wees er al op, aan het volledigheidsbeginsel!</content><legacyfootnotes/><footnotes><footnote/></footnotes><auteurs>Mr. P.C.E. van Wijmen</auteurs><published>1994-03-09 00:00:00</published><modified>1994-03-09 00:00:00</modified><editiondate>1994-03-09</editiondate><htmlpath>https://denhollander.info/artikel/6051</htmlpath></article>
</articles></edition>