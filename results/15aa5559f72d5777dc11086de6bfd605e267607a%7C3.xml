<edition><articles><article><jaar>1997</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1997</searchword><id>5790</id><udhid>UDH:TvAR/5790</udhid><titel>Over de uitbreiding van agrarische bedrijven, het opvullen van vrijkomende depositieruimte en het Ammoniak Reductie Plan</titel><searchwords><searchword>TvAR 5/1997</searchword><searchword>UDH:TvAR/5790</searchword></searchwords><attachments><attachment><name>1997_nr 5_Artikel_Pasveer.pdf</name><extention>pdf</extention><url>https://denhollander.info/download/5721/ci</url></attachment></attachments><inleiding>Wanneer een agrarisch bedrijf met traditionele stallen overgaat op groen label stallen, neemt de uitstoot van ammoniak vanwege het bedrijf af. De depositie komt daardoor onder het in de milieuvergunning vergunde niveau. Daardoor is het mogelijk om de veestapel in de nieuwe stallen uit te breiden zonder dat de uitstoot en depositie van am-moniak ten opzichte van de oude situatie toeneemt. Dit is het 'opvullen' van vrijko-mende depositieruimte. In veel Ammoniak Reductie Plannen is dit opvullen van vrij-komende rechten niet of niet onverkort toegestaan. In dit artikel stel ik dat deze beperkingen in de Ammoniak Reductie Plannen niet zijn toegestaan.&#13;
Inleiding&#13;
In augustus 1994 is de Interimwet Ammoniak en Veehouderij (Iav) in werking getre-den.1 Op grond van art. 2 Iav dient de beslissing over de aanvraag van een milieuver-gunning voor een agrarisch bedrijf, voor zover het gaat over de depositie van ammo-niak, gebaseerd te zijn op de normen die bij of krachtens de Iav zijn gesteld.2&#13;
Een agrarisch bedrijf dient een nieuwe milieuvergunning aan te vragen wanneer het het aantal dieren wil uitbreiden. In dit artikel gaat het over agrarische bedrijven die bij de uitbreiding van het aantal dieren voorzieningen treffen om de ammoniakemissie te beperken, zodanig dat de ammoniakemissie, na de uitbreiding, niet hoger is dan voor de uitbreiding. Met andere woorden: het gaat om bedrijven die de vrijkomende depositie-ruimte willen opvullen.&#13;
Hierbij ga ik enkel in op de situatie waarbij de depositie boven de 15 mol3 komt, of boven de waarde zoals die bij een Ammoniak Reductie Plan is vastgesteld.&#13;
Veelal wordt dit opvullen van vrijkomende depositieruimte niet, althans niet onver-kort, toegestaan. Het opvullen van vrijkomende depositieruimte wordt veelal enkel toegestaan indien aan bijkomende voorwaarden wordt voldaan, zoals bijvoorbeeld de voorwaarde dat elders in dezelfde regio een milieuvergunning wordt ingetrokken voor een aantal dieren dat overeenkomt met het aantal dieren waarmee de inrichting die haar depositieruimte wil opvullen wil uitbreiden. Dit is het zogenaamde aankopen van am-moniakrechten.&#13;
In dit artikel gaat het over de vraag of het is toegestaan beperkingen of bijkomende voorwaarden te stellen aan het opvullen van vrijkomende depositieruimte.</inleiding><content>Interimwet Ammoniak en Veehouderij&#13;
Zoals boven is aangegeven dient een bedrijf dat haar aantal dieren wil uitbreiden een nieuwe milieuvergunning aan te vragen. Het is bij de beschikking op deze milieu-vergunning-aanvraag dat geoordeeld wordt over het opvullen van vrijkomende depo-sitieruimte. En bij deze beschikking worden de beperkingen of bijkomende voorwaar-den gesteld aan het opvullen van vrijkomende depositieruimte.&#13;
Aangezien de beschikking op de milieuvergunning-aanvraag, voor zover het de de-positie van ammoniak betreft, gebaseerd moet zijn op de bovengenoemde Interimwet Ammoniak en Veehouderij (Iav), en op de regelgeving die gebaseerd is op de Iav, moet ook de wettelijke basis voor het stellen van beperkingen of bijkomende voorwaarden aan het opvullen van vrijkomende depositieruimte in deze regelgeving liggen.&#13;
Het doel van de Iav is om te komen tot een 'stand-still’ van de ammoniakemissie/ depositie.4 In de woorden van de Memorie van Toelichting, hoofdstuk 2:&#13;
Met het onderhavige wetsvoorstel wordt beoogd de in het voorgaande geschetste problemen op te lossen en een kader te bieden voor effectuering van het gewenste ammoniakbeleid. Even-min als de Hinderwet (inclusief de ecologierichtlijnen) is deze interimwet bedoeld om de am-moniakemissie substantieel terug te dringen; het doel is via de vergunningverlening een stand-still-situatie te realiseren.&#13;
Het doel van de wet is niet om te komen tot een stand-still van het aantal dieren. Dit blijkt hieruit dat in de wet en de parlementaire behandeling enkel gesproken wordt over de ammoniakemissie. Daar komt bij dat de stand-still van het aantal dieren al geregeld is in de Meststoffenwetgeving.&#13;
Een vermindering van de ammoniakemissie is enkel aan de orde bij de legalisering van bestaande bedrijven zonder milieuvergunning, en bij de uitbreiding van de bestaande bedrijven in samenhang met de intrekking van een milieuvergunning elders. Hierover staat in de Memorie van Antwoord, blz. 8, het volgende vermeld:&#13;
De leden van de fractie van de PvdA vragen of de 'standstill' doelstelling van deze interimwet betekent, dat alle vormen van toename van emissie en depositie dienen te worden tegengegaan. Dat betekent het zeker niet. Het gaat om een plangebied als geheel. Dat betekent, dat als ergens uitbreiding van depositie of emissie wordt toegestaan dit op de een of ander wijze in hetzelfde plangebied zo gecompenseerd dient te worden dat de depositie c.q. emissie per saldo afneemt.&#13;
Deze doelstelling van de wet kan nader uitgewerkt worden in de gemeentelijke Ammo-niak Reductie Plannen. Het zijn deze gemeentelijke ARP's die hier, bij de nadere regel-geving op grond van de Iav, van belang zijn.&#13;
Eerst wil ik ingaan op de vraag of deze basis voor de beperkingen of bijkomende voorwaarden, gesteld aan het opvullen van vrijkomende ammoniakruimte, in de tekst van de Iav zelf gevonden kan worden. Daarna wil ik ingaan op het ARP. De wet&#13;
De beschikking op een aanvraag van een milieuvergunning dient, voor zover het de uit-stoot en depositie van ammoniak betreft, gebaseerd te worden op de Iav.&#13;
Op grond van art. 3 Iav mag de ammoniakdepositie in de nieuwe vergunning niet hoger zijn dan is toegestaan op grond van art. 4-8 Iav. Art. 5 Iav bepaalt dat, indien het agrarisch bedrijf beschikt over een onherroepelijke milieuvergunning, de ammoniakde-positie die op grond van die beschikking was toegestaan, maatgevend is.&#13;
Dat wil zeggen dat op grond van art. 5 Iav het opvullen van de vrijkomende deposi-tieruimte is toegestaan. Bij het verlenen van de nieuwe vergunning moet de gemeente immers uitgaan van het depositieniveau dat was vergund in de oude vergunning. Bij de nieuwe vergunning moet dit vergunde depositieniveau worden gehandhaafd - ook wanneer er meer dieren worden gehouden.&#13;
De achtergrond hiervan is dat op grond van art. 5 Iav het recht tot het houden van dieren, dat in de milieuvergunning is opgenomen, feitelijk wordt omgezet in het recht om een bepaalde depositie van ammoniak te veroorzaken. Hiermee wijkt de Iav af van de eerdere jurisprudentie van de Raad van State, waar er juist voor gewaakt werd geen depositie of emissienormen in de vergunningen op te nemen om te voorkomen dat er 'rechten tot vervuiling' werden verleend.&#13;
Dat het opvullen van ammoniakruimte op grond van de wet is toegestaan, blijkt ook uit de uitspraak van de Afdeling Bestuursrechtspraak van 29 juni 1995,5 waar de Afde-ling overweegt:&#13;
Gelet op het vorenstaande is de vergunning naar het oordeel van de Afdeling in overeenstem-ming met artikel 5, eerste volzin, van de Interimwet. Indien voldaan wordt aan deze bepaling biedt de Interimwet geen mogelijkheid om de eis te stellen, dat de toegestane toename van het veebestand tengevolge van emissiebeperkende maatregelen wordt gecompenseerd door een af-name van het veebestand in een andere veehouderij.&#13;
De Iav biedt derhalve zonder meer de mogelijkheid om vrijkomende ammoniakruimte op te vullen.&#13;
Het Ammoniak Reductie Plan&#13;
De beperkingen of bijkomende voorwaarden die door gemeenten vaak worden gesteld aan het opvullen van vrijkomende depositieruimte zijn niet gebaseerd op de wet, maar op het gemeentelijke Ammoniak Reductie Plan (ARP).&#13;
Het ARP is gebaseerd op art. 8 Iav. In dit plan kan een aantal algemene normen van de Iav worden gewijzigd. Ook kan in dit plan de mogelijkheid worden geschapen om een agrarisch bedrijf uit te breiden, mits in samenhang daarmee elders in de regio een milieuvergunning voor een agrarisch bedrijf wordt ingetrokken.&#13;
Het gemeentelijke ARP moet goedgekeurd worden door het College van GS.&#13;
Het is vanzelfsprekend niet mogelijk om hier een overzicht te geven van alle gemeen-telijke ARP's. Toch kan een goed globaal inzicht in de inhoud van deze ARP's worden verkregen door bestudering van de uitgangspunten die de verschillende provincies hebben opgesteld als handleiding bij de toetsing van de ARP's.&#13;
De provincie Noord-Brabant heeft als uitgangspunt genomen dat het opvullen van depositieruimte enkel is toegestaan indien elders in dezelfde regio (hetzelfde concentra-tiegebied) een milieuvergunning wordt ingetrokken voor een aantal dieren dat overeen-komt met de uitbreiding van de inrichting die wil opvullen. De provincie Utrecht heeft in haar handleiding de regel opgenomen dat de vrijkomende depositieruimte mag wor-den opgevuld na een korting daarop van maximaal 25 of 30%.6 De provincie Overijs-sel heeft als uitgangspunt dat het is toegestaan om 50% van de vrijkomende depositie-ruimte op te vullen. Wanneer een agrarisch bedrijf meer dan 50% wil opvullen, dan dienen hiertoe elders ammoniakrechten gekocht te worden. In Limburg is het opvullen van vrijkomende depositieruimte toegestaan. In de overige provincies is op dit punt geen beleid ontwikkeld. Wel blijkt dat het in de noordelijke provincies, in Flevoland en Zeeland is toegestaan vrijkomende depositieruimte op te vullen.&#13;
De gemeenten hebben veelal deze provinciale normen overgenomen in hun ARP. En in deze ARP's worden deze of gelijksoortige voorwaarden of beperkingen gesteld aan het opvullen van vrijkomende depositieruimte.&#13;
De vraag of het is toegestaan om nadere voorwaarden of beperkingen te stellen aan het opvullen van vrijkomende depositieruimte, komt daarom neer op de vraag of het is toegestaan in het ARP deze voorwaarden of beperkingen op te nemen. Met andere woorden: het gaat om de vraag of de Iav een wettelijke basis biedt voor het stellen van deze voorwaarden.&#13;
Hiervoor is reeds aangegeven dat art. 5 Iav het opvullen van vrijkomende depositie-ruimte toestaat. Er moet daarom een wettelijke basis zijn om in het ARP af te wijken van art. 5 Iav.&#13;
De wettelijke basis van het ARP ligt in art. 8 Iav. In lid 2 van dit artikel wordt aan ge-meenten de bevoegdheid gegeven om in het ARP de waarden opgenomen in art. 5 Iav te verlagen. Uit de Memorie van Toelichting blijkt echter dat deze bevoegdheid om de waarden van art. 5 te verlagen enkel betrekking heeft op de daarin opgenomen alge-mene norm van 15 mol. Letterlijk staat er in de Memorie van Toelichting, blz. 22:&#13;
Met toepassing van deze bepaling kunnen bestaande rechten niet worden beperkt. De Wet geeft niet de bevoegdheid te tornen aan een reeds vergund depositieniveau (...) De verlaging die dit lid toestaat, heeft dus alleen betrekking op het aangegeven minimum niveau van 15 mol.&#13;
Uit deze passage blijkt dat het de gemeenten niet is toegestaan in het ARP de deposi-tierechten van bestaande milieuvergunningen te verlagen. Agrarische bedrijven kunnen daarom de vrijkomende depositieruimte opvullen, mits zij niet boven het vergunde de-positieniveau komen. En aan dit depositieniveau mag in het gemeentelijke ARP niet ge-tornd worden.&#13;
Evident is dat bij een korting op het depositieniveau, zoals in de provincies Overijs-sel en Utrecht, het vergunde depositieniveau wel aangetast wordt. In de nieuwe milieu-vergunning wordt immers een lager depositieniveau vastgesteld dan het niveau van de oude milieuvergunning. Echter: ook wanneer de voorwaarde wordt gesteld dat elders ammoniakrechten aangekocht dienen te worden, wil een agrarisch bedrijf de vrijko-mende depositieruimte opvullen, dan wordt, in de woorden van de Memorie van Toe-lichting, getornd aan het vergunde depositieniveau. Want enkel wanneer aan deze bij-komende voorwaarden wordt voldaan, behoudt de vergunninghouder het recht om het bestaande depositieniveau te handhaven.&#13;
Het stellen van deze beperkingen of bijkomende voorwaarden is daarom in strijd met art. 5 Iav, en de Iav biedt geen basis om in het ARP in dit opzicht van art. 5 af te wijken.&#13;
De achtergrond van het gegeven dat in veel ARP's toch nadere voorwaarden worden gesteld, is dat deze ARP's de verleende rechten in een milieuvergunning anders bena-deren dat de Iav. In deze ARP's worden bestaande rechten in milieuvergunningen ge-zien als het recht om bepaalde aantallen dieren te houden. De Iav heeft echter als sys-teem gekozen dat milieuvergunningen moeten worden gezien als het recht tot het veroorzaken van een bepaalde hoeveelheid ammoniakdepositie.&#13;
Dit blijkt ook uit het boven weergegeven citaat uit de Memorie van Antwoord ("de wet geeft niet de bevoegdheid te tornen aan een reeds vergund depositieniveau" (cursi-vering van mij, H.A.P.)).&#13;
Daarbij wordt in deze ARP's de mogelijkheid tot uitbreiding van inrichtingen op grond van art. 8, lid 4 Iav, waarbij sprake is van aankoop van ammoniak, gekoppeld aan de mogelijkheid van uitbreiding van inrichtingen door het opvullen van vrijkomende depositieruimte op grond van art. 5 Iav. Deze koppeling is mijns inziens niet terecht, nu de wetgever hier twee verschillende situaties op het oog heeft.&#13;
De aankoop van ammoniak is enkel aan de orde wanneer bij de uitbreiding van de in-richting het depositieniveau van de oude vergunning wordt overschreden - of wanneer er geen geldende vergunning is, bijvoorbeeld bij nieuwvestiging van een bedrijf. De aankoop van ammoniak is niet aan de orde wanneer de inrichting binnen de depositie van de oude vergunning blijft. Dit blijkt ook uit de tekst van art. 8, lid 4 Iav:&#13;
In het plan kan worden bepaald dat voor veehouderijen een daarbij aangegeven hogere waarde geldt dan ingevolge de artikelen 4 tot en met 7 is toegestaan, indien in onmiddellijke samenhang daarmee de ammoniakdepositie die wordt veroorzaakt door een andere veehouderij, door in-trekking of wijziging van de vergunning voor die veehouderij met het oog op het geheel of ge-deeltelijk buiten werking stellen daarvan op verzoek van degene die die veehouderij drijft, zo-danig vermindert dat de totale ammoniakdepositie op de in de betrokken gemeenten gelegen voor verzuring gevoelige gebieden afneemt en de totale ammoniakemissie van de veehoude-rijen in de betrokken gemeenten daalt (cursivering van mij, H.A.P.).&#13;
Deze voorwaarde kan niet worden gesteld indien het depositieniveau van de bestaande milieuvergunning niet wordt overschreden, zoals het geval is bij het opvullen van vrij-komende depositieruimte. In dat geval is niet de mogelijkheid van art. 8, lid 4 Iav van toepassing, maar art. 5 Iav.&#13;
Dit blijkt ook uit een overweging van de Afdeling Bestuursrechtspraak in haar uit-spraak van 8 augustus 1996:7&#13;
In dit verband merkt de Afdeling allereerst op dat vermindering van de ammoniakemissie van de binnen het plangebied gelegen veehouderijen alleen kan worden bereikt indien emissie wordt verplaatst tussen locaties binnen het gebied. De artikelen 3 tot en met 6 van de Interimwet brengen namelijk met zich dat bestaande rechten van veehouderijen niet kunnen worden aangetast. Alleen door bij het verplaatsen van emissierechten te verlangen dat deze rechten op de oude locatie vervallen, en tevens een reductie toe te passen op de te verplaatsen rechten, kan een reductie binnen het plangebied worden bereikt.&#13;
Het opvullen van vrijkomende depositieruimte is daarbij ook niet in strijd met het doel van de Iav zoals aan het begin van dit artikel is weergegeven.&#13;
Wanneer de gemeente desondanks beperkingen oplegt aan het opvullen van vrijko-mende depositieruimte, zich baserend op het ARP, zal zij een vergunningaanvraag waarin de vrijkomende depositieruimte wordt opgevuld zonder dat aan de bijkomende voorwaarden is voldaan weigeren. Deze weigering zal mijns inziens door de Afdeling Bestuursrechtspraak worden vernietigd. Tot dusver is er, voor zover mij bekend, nog niet een dergelijke uitspraak gedaan. Achtergrond hiervan is dat de vergunningaanvra-gen in de regel gebaseerd zijn op de ARP's, waarbij uitgegaan wordt van de geldigheid daarvan. De Afdeling Bestuursrechtspraak heeft daarom nog geen oordeel kunnen ge-ven over een weigering van een vergunningaanvraag die op dit punt afwijkt van een ARP.&#13;
Conclusie&#13;
In dit artikel was de vraag aan de orde of het mogelijk is om aan het opvullen van vrij-komende depositieruimte bijkomende voorwaarden of beperkingen te stellen. De wet zelf kent deze nadere voorwaarden niet, en staat het de vergunninghouder zonder meer toe de vrijkomende depositieruimte op te vullen. De nadere voorwaarden of beperkin-gen die vaak in de gemeentelijke ARP's worden opgenomen, vinden geen basis in de wet. Integendeel, zowel de wet als de parlementaire geschiedenis stellen duidelijk dat aan het vergunde depositieniveau niet kan worden getornd.&#13;
Dat veel gemeenten in het gemeentelijke ARP toch bijkomende voorwaarden stellen aan het opvullen van vrijkomende depositieruimte, of dit niet onverkort toestaan, heeft als achtergrond dat de gemeenten de vergunde rechten in een milieuvergunning zien als het recht tot het houden van een aantal dieren - waarbij de mogelijkheid tot uitbreiding van een inrichting op grond van art. 8, lid 4 Iav wordt gekoppeld aan de uitbreidings-mogelijkheden die art. 5 Iav biedt.&#13;
Dit is in strijd met het systeem van de Iav, dat de vergunde rechten in een milieuver-gunning ziet als als het recht om een bepaalde emissie/depositie te veroorzaken. Waar-bij de uitbreidingsmogelijkheid van art. 8, lid 4 Iav enkel bedoeld is voor die gevallen dat de ammoniakdepositie na de uitbreiding hoger is dan de ammoniakdepositie op grond van de oude vergunning. Dit geldt niet wanneer deze daar binnen blijft, zoals ge-beurt bij het opvullen van vrijkomende depositieruimte.</content><legacyfootnotes>1. Zie voor de aanleiding van deze wet: P. de Haan, 'Hinderwet en Veehouderij: een kwart eeuw falend be- leid van wetgever, bestuur en rechter', Agr.r. 1993/6, blz. 296 en V. Jurgens, 'Nood breekt de Wet Milieu beheer', M &amp; R 1993, blz. 209.&#13;
2. Zie voor een meer uitgebreide beschrijving van de Iav: H.M.J.G. Nelis en G.R.A.G. Goorts, 'De ontwerp- Interimwet Ammoniak en Veehouderij en de aanleiding daartoe: de zaak Ambt Delden', M &amp; R 1993, blz. 530.&#13;
3. Zie art. 5 Iav.&#13;
4. Zie voor het doel van de Iav ook M.S. van Ommeren, 'Interimwet Ammoniak en Veehouderij; de stand van zaken', Agr.r. 1996/6, blz. 294.&#13;
5. Gepubliceerd in cd-rom Milieujurisprudentïe, Samson HD Tjeenk Willink, nr. E03.95.0058.&#13;
6. De maximale korting is afhankelijk van het gebied waar de betrokken inrichting ligt; de precieze omvang van de korting is met name afhankelijk van de vraag hoeveel milieu-investeringen de inrichting reeds heeft gepleegd.&#13;
7. Nieuwsbrief Bureau Adviseur Beroepen 3e kwartaal 1996, blz. 141.</legacyfootnotes><footnotes><footnote/></footnotes><auteurs>Mr. drs. H.A. Pasveer</auteurs><published>1997-05-01 00:00:00</published><modified>1995-05-23 00:00:00</modified><editiondate>1997-05-01</editiondate><htmlpath>https://denhollander.info/artikel/5790</htmlpath></article>
</articles></edition>