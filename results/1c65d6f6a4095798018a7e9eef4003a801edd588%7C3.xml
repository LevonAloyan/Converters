<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2007</searchword><id>3756</id><udhid>UDH:TvAR/3756</udhid><titel>De overeenkomst als beleidsinstrument bij de herinrichting van het landelijk gebied</titel><searchwords><searchword>TvAR 1/2007</searchword><searchword>UDH:TvAR/3756</searchword></searchwords><attachments><attachment><name>TvAR_2007_1-2.pdf</name><extention>pdf</extention><url>https://denhollander.info/download/3751/ci</url></attachment></attachments><inleiding>1. Inleiding&#13;
Bij de ontwikkeling van het landelijk gebied wordt de overeenkomst&#13;
als juridisch instrument gehanteerd. Agrarische&#13;
adviseurs kunnen worden geconfronteerd met langdurige&#13;
onderhandelingen over de condities waaronder de gemeente,&#13;
al dan niet in samenspraak met de provincie, bereid&#13;
is medewerking te verlenen aan bepaalde ontwikkelingen&#13;
in het buitengebied, bijvoorbeeld waar het gaat om&#13;
hergebruik van voormalige agrarische gronden en opstallen&#13;
of landgoedontwikkeling. Instrumenten van het privaatrecht&#13;
passen in het voornemen tot het toepassen van ontwikkelingsplanologie.&#13;
In deze bijdrage wordt een overzicht&#13;
gegeven van de in de praktijk meest voorkomende typen&#13;
overeenkomsten in het kader van de gebiedsontwikkeling.&#13;
Daarbij wordt een aantal voorbeelden van situaties genoemd,&#13;
waarin de overeenkomst wordt gehanteerd.</inleiding><content>2. Ontwikkelingsplanologie en toelatingsplanologie&#13;
Ontwikkelingsplanologie veronderstelt een actieve participatie&#13;
van de overheid in de ontwikkeling van de kwaliteit&#13;
van het buitengebied. Bij overheden is dan de neiging aanwezig&#13;
om het juridisch instrumentarium uit te breiden. De&#13;
overheid gaat over tot het gebruik van het privaatrecht.&#13;
Door middel van overeenkomsten verleent de overheid medewerking&#13;
in ruil voor verplichtingen van de eigenaar/&#13;
initiatiefnemer. Het fenomeen van wederzijdse afspraken&#13;
door middel van een overeenkomst komt in de plaats van&#13;
bestuursrechtelijke besluiten zoals het verbinden van voorschriften&#13;
aan een vrijstelling van het geldende bestemmingsplan,&#13;
bijvoorbeeld op grond van artikel 19 van de Wet op&#13;
de Ruimtelijke Ordening (WRO). In het verleden werd&#13;
daarom ook wel gesproken van horizontalisering in het&#13;
ruimtelijk bestuursrecht.1&#13;
De overeenkomst wordt ook ingezet als aanvulling op&#13;
het bestuursrechtelijk instrumentarium. Juist omdat het bestuursrechtelijk&#13;
instrument niet toereikend is. Zo is het bestemmingsplan&#13;
nog steeds een instrument van toelatingsplanologie.&#13;
Bij toelatingsplanologie staat niet de uitvoering&#13;
maar de bescherming van bestemmingen in het landelijk&#13;
gebied centraal. In een bestemmingsplan kan niet een&#13;
rechtstreeks juridisch afdwingbare plicht worden opgelegd&#13;
om bepaalde voorzieningen aan te brengen, zoals bijvoorbeeld&#13;
landschapselementen en kwaliteitsverhogende voorzieningen&#13;
in het landelijk gebied, ook niet wanneer deze&#13;
voorzieningen expliciet in een bestemmingsplan worden&#13;
aangegeven.2 Is echter een voorziening gerealiseerd dan&#13;
kunnen deze door middel van een adequate bestemmingsplanregeling&#13;
worden beschermd. In de ontwikkeling van&#13;
het landelijk gebied komen dan ook ontwikkelingsplano logie&#13;
en toelatingsplanologie allebei terug.&#13;
3. Wanneer wordt de overeenkomst gebruikt?&#13;
Overeenkomsten worden gebruikt om de kosten van kwaliteitsverbeteringen&#13;
in het landelijk gebied te financieren,&#13;
zoals de sloop van stallen en natuurontwikkeling.3 Het gaat&#13;
dan bijvoorbeeld om overeenkomsten die worden gesloten&#13;
in het kader van de regeling ‘ruimte voor ruimte’ of ‘rood&#13;
voor groen’.4&#13;
Een ander type overeenkomst heeft bijvoorbeeld betrekking&#13;
op de verplichting voor de eigenaar om op een perceel&#13;
waarop wordt gebouwd, ter compensatie een kwaliteitsverbetering&#13;
aan te brengen met een instandhoudingsverplichting.&#13;
Dit geschiedt bijvoorbeeld door het op basis van een&#13;
overeenkomst vestigen van een kwalitatieve verplichting als&#13;
bedoeld in artikel 6:252 van het Burgerlijk Wetboek of in&#13;
de vorm van een overeenkomst met een boeteclausule.&#13;
Tenslotte zijn er de zogenoemde zuivere bevoegdhedenovereenkomsten&#13;
waarin als tegenprestatie voor de aankoop&#13;
van grond door de overheid met verkoper een afspraak&#13;
wordt gemaakt over bijvoorbeeld medewerking aan nieuwbouw&#13;
op een andere locatie.&#13;
De privaatrechtelijke instrumenten die worden ingezet&#13;
zijn juridisch verankerd in een provinciaal streekplan en de&#13;
toepassing ervan wordt door het college van Gedeputeerde&#13;
Staten getoetst in het kader van het vooroverleg bij bestemmingsplannen&#13;
en het goedkeuringsbeleid van bestemmingsplannen.&#13;
In het kader van de ruimtelijke onderbouwing als&#13;
bedoeld in artikel 19 lid 1 WRO kan de gemeente het sluiten&#13;
van een overeenkomst als voorwaarde voor medewerking&#13;
stellen aan particuliere initiatiefnemers. Daarnaast&#13;
vindt verankering plaats in de voorschriften van een bestemmingsplan,&#13;
bijvoorbeeld in de beschrijving op hoofdlijnen.&#13;
5&#13;
4. Beperkingen bij het aangaan van&#13;
overeenkomsten&#13;
De overheid is bij het aangaan van overeenkomsten aan een&#13;
aantal bijzondere beperkingen onderworpen. Niet alleen&#13;
moet bij het verrichten van privaatrechtelijke rechtshandelingen&#13;
rekening worden gehouden met de algemene beginselen&#13;
van behoorlijk bestuur.6 Op grond van de zgn. ‘tweewegenleer’&#13;
moet ook gelet worden op de beschikbaarheid&#13;
van eventueel publiekrechtelijke alternatieven om hetzelfde&#13;
doel te bereiken.7 Het gebruik van het privaatrecht mag de&#13;
publiekrechtelijke mogelijkheid niet doorkruisen. In het arrest&#13;
van de Hoge Raad van 8 juli 1991 werd - in tegenstelling&#13;
tot eerdere jurisprudentie8 - het stellen van een voorwaarde&#13;
in een koopovereenkomst met betrekking tot het&#13;
gebruik van grond, niet als een onaanvaardbare doorkruising&#13;
van de publiekrechtelijke weg (het bestemmingsplan)&#13;
beschouwd.9 Deze uitspraak ging over de weigering van de&#13;
gemeente op grond van een gesloten koopovereenkomst om&#13;
toestemming te verlenen voor verhuur van een bedrijfspand&#13;
aan een gegadigde die daarin detailhandel wenste te plegen.&#13;
Uit deze uitspraak zou de conclusie kunnen worden getrokken&#13;
dat iedere mogelijke privaatrechtelijke voorwaarde omtrent&#13;
grondgebruik aanvaardbaar is, zelfs wanneer daarvoor&#13;
een bouwvergunning is vereist. In het Windmill-arrest is de&#13;
vraag van belang of de bevoegdheid van het publiekrecht&#13;
exclusief is, hetgeen een belangrijk criterium is bij de beantwoording&#13;
van de vraag of er sprake is van een doorkruising&#13;
van een publiekrechtelijke bevoegdheid.10&#13;
Soms kan een publiekrechtelijke bevoegdheid het gebruik&#13;
van het privaatrecht zelf blokkeren zoals in artikel&#13;
122 van de Woningwet (Ww) ten aanzien van bouwvergunningen.&#13;
11 Is dat het geval, dan kan het privaatrecht niet&#13;
meer gebruikt worden. De gemeente Bleiswijk sloot een&#13;
privaatrechtelijke overeenkomst, waarbij de wederpartij zich&#13;
op verbeurte van een boete van ƒ 250.000 jegens de gemeente&#13;
verbond onder meer om het bedrijfscentrum van&#13;
zijn bedrijf te verplaatsen, een ontsluitingsbrug aan te leggen,&#13;
4000 m2 kassen te realiseren en een op het bedrijf aanwezige&#13;
salonwagen te verwijderen of te slopen. De gemeente&#13;
verbond zich om, na ondertekening van de&#13;
overeenkomst, al het mogelijke te doen om de gevraagde&#13;
bouwvergunning voor de nieuwe bedrijfswoning te verlenen.&#13;
De wederpartij van de gemeente voerde aan dat het afhankelijk&#13;
stellen van bouwvergunningverlening van een privaatrechtelijke&#13;
overeenkomst in strijd is met artikel 122&#13;
Ww. De Hoge Raad onderschreef het standpunt van het&#13;
Hof dat, nu de afgifte van een bouwvergunning onderwerp&#13;
van de overeenkomst is, deze nietig is.12 De Hoge Raad acht&#13;
een overeenkomst die een bouwvergunning als object heeft,&#13;
nietig.13 Ook in overeenkomsten van bijvoorbeeld gronduitgifte&#13;
wordt nogal eens geregeld dat bepaalde bouwwerken&#13;
niet mogen worden opgericht, terwijl het geldende bestemmingsplan&#13;
die niet verbiedt. Ook dergelijke bepalingen&#13;
zijn nietig.14 Als wordt gecontracteerd omtrent vrijstellingen&#13;
kan artikel 122 Ww buiten de deur worden gehouden. Als&#13;
geen vrijstelling in het geding is, moet de gemeente de&#13;
bouwvergunning expliciet buiten de overeenkomst houden&#13;
en moet een andere grondslag worden gevonden. Anders&#13;
gezegd, de overeenkomst mag niet de bouwvergunning als&#13;
onderwerp hebben. Het zal dan wel van het realiteitsgehalte&#13;
van die andere grondslag afhangen of de strekking van artikel&#13;
122 niet wordt doorkruist. In het arrest Alkemade, paste&#13;
de Hoge Raad niet de leer van de onaanvaardbare doorkruising&#13;
toe, maar oordeelde dat de desbetreffende overeenkomst&#13;
nietig was wegens strijd met de openbare orde omdat&#13;
daarmee andere belangen werden behartigd dan de belangen&#13;
waarvoor de bestemmingsplanbevoegdheid is gegeven.&#13;
Er was dus sprake van misbruik van bevoegdheid.15&#13;
5. Voorschrift aan een besluit&#13;
De verplichtingen die in een overeenkomst worden opgelegd&#13;
aan een wederpartij kunnen wellicht ook langs bestuursrechtelijke&#13;
weg worden bereikt door het verbinden&#13;
van een voorschrift aan een planologische vrijstelling of een&#13;
bouwvergunning. De beantwoording van de vraag of deze&#13;
mogelijkheid bestaat hangt af van het doel van de bevoegdheid&#13;
en de beleidsvrijheid die een bestuursorgaan heeft bij&#13;
het gebruik van een bepaalde bevoegdheid. Bij een bouwvergunning&#13;
is er geen ruimte om belangen af te wegen wanneer&#13;
wordt voldaan aan het bepaalde in artikel 44 Ww. Bij&#13;
een planologische vrijstelling is deze ruimte wel aanwezig.&#13;
Aan een artikel 19 WRO vrijstelling mogen voorschriften&#13;
worden verbonden ter behartiging van planologisch relevante&#13;
belangen.16 Zo is een voorschrift aan een bouwvergunning&#13;
dat een bouwwerk landschappelijk moet worden&#13;
ingepast in het algemeen niet toegestaan omdat deze verplichting&#13;
geen betrekking heeft op het bouwwerk, waarop&#13;
de vergunning betrekking heeft.17 Het verlenen van een&#13;
vrijstelling met een dergelijke voorwaarde kan wel, maar dat&#13;
kan niet meer in de bezwaarfase van de bouwvergunning&#13;
alsnog aan het vrijstellingsbesluit worden verbonden, wanneer&#13;
niet het vrijstellingsbesluit maar uitsluitend de daarmee&#13;
corresponderende bouwvergunning in bezwaar is aangevochten.&#13;
18 Een voorwaarde aan een bouwvergunning dat&#13;
een bestaand gebouw op het perceel moet worden gesloopt&#13;
is wel aanvaardbaar.19 De mogelijkheid van een financieel&#13;
voorschrift aan een vrijstelling, hetzij gebaseerd op de&#13;
WRO, hetzij op de bestemmingsplanvoorschriften inhoudende&#13;
een financiële verplichting tot betaling van een bepaalde&#13;
geldsom is in beginsel toegestaan als daarmee de met&#13;
het besluit meespelende belangen worden gediend. Een dergelijke&#13;
voorwaarde moet dus planologische relevantie hebben.&#13;
De gemeente Schagen verbond aan een planologische&#13;
vrijstelling op grond van de gemeentelijke bouwverordening&#13;
de voorwaarde om een bepaald bedrag in een parkeerfonds&#13;
te storten. De Afdeling ging akkoord met deze voorwaarde&#13;
omdat door voldoening van deze bijdrage een rechtstreekse&#13;
bijdrage wordt geleverd aan de doelstelling van de wettelijke&#13;
bepaling waarop de vrijstelling berust. De verlening van de&#13;
vrijstelling noopt in het algemeen belang tot het heffen van&#13;
een geldbedrag en er is geen andere mogelijkheid aanwezig&#13;
om een tegemoetkoming te verlangen.20 De vraag is dus of&#13;
een financiële voorwaarde bedoeld om de kosten van aanleg&#13;
van een landschappelijke voorziening te verhalen, in voldoende&#13;
mate planologisch relevant kan zijn en moet dan&#13;
ook als juridisch problematisch worden beschouwd. De&#13;
ontwikkelingsbijdrage moet dan in ieder geval bijdragen&#13;
aan het doel, waarvoor die ontwikkelingsbijdrage in het&#13;
leven is geroepen.21 In het algemeen kan worden gesteld dat&#13;
er een rechtstreeks verband ontbreekt tussen een eventueel&#13;
op gemeentelijk niveau in te stellen ‘groenfonds’ en het vragen&#13;
van een bijdrage in dit fonds in ruil voor een vrijstelling&#13;
voor het realiseren van rode functies in het landelijk gebied.&#13;
6 De bevoegdhedenovereenkomst&#13;
In een bevoegdhedenovereenkomst worden afspraken gemaakt&#13;
over het gebruik van bestuursrechtelijke bevoegdheden&#13;
(zoals de vaststelling van een bestemmingsplan) door&#13;
bestuursorganen van de gemeente. Probleem kan echter zijn&#13;
dat het college een overeenkomst sluit waarbij de inzet van&#13;
een bevoegdheid van de raad, namelijk de vaststelling van&#13;
een bestemmingsplan, onderwerp van de afspraak is. Tegen&#13;
deze achtergrond is wel de aanbeveling gedaan in overeenkomsten&#13;
met de gemeente de bepaling op te nemen dat de&#13;
raad en/of het college de overeenkomst uitdrukkelijk aanvaarden&#13;
voor wat betreft hun publiekrechtelijke bevoegdheden.&#13;
Wordt dat niet gedaan dan kan bij de uitleg van de&#13;
overeenkomst een discussie ontstaan over de vraag of de&#13;
raad mede was gebonden aan deze overeenkomst.22&#13;
Bij deze overeenkomsten is altijd de vraag aan de orde&#13;
of de gemeente te allen tijde gehouden is deze overeenkomst&#13;
na te leven. Bij het gebruik van een bestuursrechtelijke&#13;
bevoegdheid zal een belangenafweging moeten plaatsvinden&#13;
en het bestaan van een bevoegdhedenovereenkomst&#13;
is dan één van de belangen die moeten worden afgewogen.&#13;
Met name bij een overeenkomst waarin de gemeente zich&#13;
heeft verbonden tot aanpassing van het bestemmingsplan,&#13;
kan de positie van de gemeente als risicodragend worden&#13;
gekenschetst.23 Het (primaire) doel van een bestemmingsplan&#13;
mag niet zijn om daarmee te voorkomen dat de gemeente&#13;
wordt besprongen met een omvangrijke schadeclaim&#13;
wegens wanprestatie uit hoofde van een&#13;
privaatrechtelijke overeenkomst. Het regelen van een verantwoord&#13;
gebruik van de grond en opstallen in het bestemmingsplan&#13;
moet voorop staan.24&#13;
Wel kan worden gesteld dat er beleidsvrijheid bestaat&#13;
ten aanzien van het gebruik van een bestuursrechtelijke bevoegdheid;&#13;
in het algemeen kan over de bestemmingsplanbevoegdheid&#13;
wel een overeenkomst worden gesloten. Een&#13;
afgedwongen betalingsverplichting op basis van een overeenkomst&#13;
ten behoeve van de betaling van een bijdrage in&#13;
de kosten van voorzieningen van openbaar nut, waarbij het&#13;
sluiten van een overeenkomst afhankelijk is van de uitwerking&#13;
van een bestemmingsplan, kan leiden tot de toewijzing&#13;
van een actie uit onverschuldigde betaling.25 Op grond van&#13;
artikel 11 van de Wet op de Ruimtelijke Ordening moet&#13;
het college een uitwerkingsplan vaststellen wanneer dat voldoet&#13;
aan de criteria van het bestemmingsplan. Voor het&#13;
vaststellen van het uitwerkingsplan is dan geen beleidsvrijheid.&#13;
7 Overeenkomst inhoudende het opleggen van een&#13;
kwalitatieve verplichting&#13;
Bij de afgifte van een vrijstelling van het geldende bestemmingsplan&#13;
voor het bouwen van tuinbouwkassen wordt van&#13;
de betrokken aanvrager het sluiten van een overeenkomst&#13;
met de gemeente geëist. De aanvraag om een vrijstelling&#13;
wordt dan eerst in procedure gebracht wanneer de overeenkomst&#13;
is gesloten. De overeenkomst houdt in dat de aanvrager&#13;
verplicht is tot de aanleg en instandhouding van een&#13;
groensingel rond de kassen. De kwalitatieve verplichting&#13;
biedt de mogelijkheid verplichtingen met betrekking tot&#13;
een registergoed vast te leggen die met dat goed overgaan&#13;
op rechtsopvolgers onder bijzondere titel, zoals rechtsopvolgers&#13;
krachtens een koopovereenkomst. Alhoewel de basis&#13;
van de figuur verbintenisrechtelijk is, bestaat dus de mogelijkheid&#13;
aan de overeenkomst zakelijke werking te verlenen.&#13;
De overeenkomst moet worden vastgelegd in een notariële&#13;
akte die wordt ingeschreven in de openbare registers. De&#13;
aanleg van de groensingel wordt door het sluiten van een&#13;
overeenkomst verzekerd vanwege het feit dat in een bestemmingsplan&#13;
geen plicht (gebod tot aanleg) kan worden opgenomen.&#13;
In een recente uitspraak overweegt de Afdeling dat&#13;
de gemeente op een aanvaardbare wijze een overeenkomst&#13;
kan sluiten om een groensingel aan te leggen.26Wel is het&#13;
van belang dat het werk, waarvoor op het perceel een kwalitatieve&#13;
verplichting wordt gelegd planologisch is ingepast.&#13;
De gemeente kan immers niet contracteren over de aanleg&#13;
van nieuwe landschapselementen die in strijd met het bestemmingsplan&#13;
zijn aangelegd. De overeenkomst eist dan&#13;
een prestatie die in strijd is met de wet.&#13;
Wel is het van belang om de overeenkomst tot het opleggen&#13;
van een kwalitatieve verplichting zorgvuldig te redigeren.&#13;
Zo is het wel gebruikelijk om een ontbindende voorwaarde&#13;
op te nemen voor het geval een hypotheekhouder&#13;
geen toestemming verleent om het registergoed te bezwaren&#13;
met een kwalitatieve verplichting. Dit is wel van belang&#13;
voor de rechtspositie van de betrokken eigenaar. Wordt op&#13;
een registergoed, waarop tevens een recht van hypotheek&#13;
rust, een kwalitatieve verplichting gelegd zonder voorafgaande&#13;
toestemming van de hypotheekhouder dan wordt in&#13;
de regel krachtens de algemene voorwaarden, waaronder dat&#13;
recht van hypotheek is gevestigd de onderliggende vordering&#13;
voor de hypotheekhouder direct opeisbaar. Daarnaast&#13;
wordt door de gemeente een bankgarantie geëist tot een bepaald&#13;
bedrag ter zekerheid dat de wederpartij financieel in&#13;
staat is het werk uit te voeren.&#13;
8. Overeenkomsten over het verhaal van kosten dan&#13;
wel verevening&#13;
Het gebruik van het buitengebied voor bouwen (rood) veronderstelt&#13;
dat er geïnvesteerd wordt in de ruimtelijke kwaliteit&#13;
(groen of blauw). Daarvoor worden in diverse overeenkomsten&#13;
afspraken gemaakt over het ‘afromen’ van het&#13;
financiële voordeel die een grondeigenaar heeft bij de uitgifte&#13;
van een bouwkavel of het toekennen van agrarische&#13;
bouwpercelen. Iemand die een rode functie realiseert levert&#13;
aldus een financiële bijdrage aan het realiseren van een&#13;
blauwe of groene functie. Deze aanpak is een alternatief&#13;
voor de situatie, waarin de overheid in het belang van de&#13;
ruimtelijke kwaliteit, de blauwe en groene functies voor&#13;
eigen rekening realiseert en uit de algemene middelen bekostigt.&#13;
In beginsel mag de overheid alleen kosten van voorzieningen&#13;
van openbaar nut verhalen op de bouwer wanneer&#13;
het perceel waarop wordt gebouwd, duidelijk gebaat is bij&#13;
de aan te leggen voorzieningen van openbaar nut. Voorbeelden&#13;
hiervan zijn de kosten voor de aanleg van wegen en riolering&#13;
en de kosten voor het bouwrijp maken. Het realiseren&#13;
van groene en blauwe functies in het buitengebied zijn&#13;
nu niet bepaald voorzieningen waarvan kan worden gesteld&#13;
dat daardoor het perceel waarop wordt gebouwd direct&#13;
voordeel, dus baat, oplevert. Vandaar dat er niet zozeer&#13;
sprake is van het verhaal van kosten maar eerder sprake is&#13;
van ‘verevening’. Kosten worden in rekening gebracht maar&#13;
de voorzieningen die daarmee worden betaald worden elders&#13;
gerealiseerd.&#13;
Voor ‘verevening’ bestaat echter (nog) geen juridische&#13;
basis. Provincies zijn druk bezig regelingen en formules te&#13;
bedenken aan de hand waarvan objectief het voordeel kan&#13;
worden berekend dat een bouwer heeft bij het realiseren&#13;
van een bouwplan en wat daarvoor ter compensatie moet&#13;
worden betaald. Zo kan de berekening plaatsvinden aan de&#13;
hand van de waarde van de toe te kennen bouwkavel minus&#13;
de kosten voor sanering van bedrijfsgebouwen en een eventuele&#13;
vergoeding voor de gecorrigeerde vervangingswaarde.&#13;
Als een dergelijke berekening een positief saldo oplevert,&#13;
dient de meerwaarde in de ruimtelijke kwaliteit van het landelijk&#13;
gebied geïnvesteerd te worden in de vorm van een betaling&#13;
aan de gemeente of provincie. Sommige provincies&#13;
hebben een speciale rechtspersoon opgericht waarin ook&#13;
private partijen (projectontwikkelaars) deelnemen dan wel&#13;
hebben een eigen fonds in het leven geroepen. Andere provincies&#13;
laten het aan de gemeente over om op deze wijze de&#13;
kwaliteit van het landelijk gebied te vergroten.27&#13;
Voor het beoordelen van de toelaatbaarheid van juridische&#13;
constructies om de kosten van realisering van groene en&#13;
blauwe functies (mede) te dekken uit opbrengsten, noemt&#13;
de Minister in haar vierde voortgangsbrief in het kader van&#13;
de Nota Grondbeleid drie criteria: profijt, causaliteit en&#13;
proportionaliteit.28&#13;
De totale verbetering van de ruimtelijke kwaliteit in een&#13;
gebied levert slechts een rechtvaardiging op om de winst op&#13;
rode functies (gedeeltelijk) af te romen ten bate van investeringen&#13;
in blauwe en groene functies. Die kwaliteitswinst&#13;
kan er toe leiden dat rode functies (die in het buitengebied&#13;
in het algemeen als planologische verslechtering worden gezien)&#13;
worden geaccepteerd, omdát ze extra investeringen in&#13;
blauwe en groene functies (die in het buitengebied in het&#13;
algemeen als planologische verbetering worden gezien) mogelijk&#13;
maken. Voorbeelden hiervan zijn de regeling ‘ruimte&#13;
voor ruimte’ en het werken met zgn. ‘ontwikkelingsrechten.’&#13;
29 De realisering van zowel de rode als de groene en&#13;
blauwe functies wordt langs contractuele weg gewaarborgd.30&#13;
Gelet op de overwegingen van de Hoge Raad in het arrest&#13;
Nunspeet kan worden betwijfeld of deze overeenkomsten&#13;
waarin vereveningsconstructies zijn opgenomen, juridisch&#13;
houdbaar zijn.31 In dit arrest overwoog de Hoge Raad&#13;
dat de mogelijkheid tot verhaal van kosten van voorzieningen&#13;
op particulieren door de wetgever wettelijk is begrensd,&#13;
namelijk alleen in de gevallen genoemd in artikel 222 van&#13;
de Gemeentewet en artikel 42 WRO. Wanneer inderdaad&#13;
sprake zou zijn van strijd met het hiervoor beschreven gesloten&#13;
stelsel van kostenverhaal, kunnen marktpartijen met&#13;
wie de gemeente of provincie contracteert de bijdragen die&#13;
zij hebben betaald als onverschuldigd betaald terugvorderen.&#13;
Dit knelpunt kan uitsluitend worden ondervangen&#13;
door met die strekking een wettelijke basis te creëren. Een&#13;
wettelijke regeling dient in elk geval aan te sluiten bij het&#13;
planologisch instrumentarium en voor alle betrokkenen te&#13;
voorzien in voldoende rechtsbescherming. Het wetsvoorstel&#13;
van de nieuwe Grondexploitatiewet bevat in artikel 6.24 lid&#13;
1 een grondslag voor overeenkomsten over particuliere&#13;
grondexploitatie, waarbij ook wordt gedacht aan bovengenoemde&#13;
vereveningsinstrumenten om groene of blauwe&#13;
functies in het buitengebied aan te leggen.32 Mocht het echter&#13;
tot een actie uit onverschuldigde betaling komen, dan&#13;
kan de gemeente de door haar verrichte prestatie in de&#13;
vorm van het vaststellen van de wijziging van het bestemmingsplan&#13;
terugvorderen, waarbij volgens de Hoge Raad de&#13;
waardering van de gemeentelijke prestatie kan geschieden&#13;
op de grondslag van hetgeen voor de gemeente geoorloofd&#13;
zou zijn geweest als tegenprestatie te bedingen.33&#13;
De nieuwe Wet op de ruimtelijke ordening (Wro) voorziet&#13;
in vernieuwde bevoegdheden voor de provincies.34 De provincie&#13;
krijgt in de Wro de mogelijkheid tot het stellen van&#13;
algemene regels voor de plannen van lagere overheden en,&#13;
indien nodig, het geven van een aanwijzing. Daarnaast&#13;
krijgt de provincie in de nieuwe Wro de bevoegdheid om&#13;
voor een project van provinciaal belang zelf een projectbesluit&#13;
te nemen, een bestemmingsplan vast te stellen en de&#13;
uitvoering van het project te coördineren. In plaats van het&#13;
streekplan krijgt de provincie de bevoegdheid tot het vaststellen&#13;
van een structuurvisie ter invulling van het provinciale&#13;
beleid.35&#13;
De mogelijkheden van het inzetten van een private organisatie(&#13;
vorm) om ‘rood voor rood’ met gesloten beurs gestalte&#13;
te geven is weliswaar geen vorm van verevening dan&#13;
wel kostenverhaal, maar zeker als meerdere gemeenten willen&#13;
samenwerken en/of private partijen geïnteresseerd zijn&#13;
in het (deels) overnemen van de gemeentelijke rol in financiële&#13;
zin, kan een dergelijke constructie wel interessant&#13;
zijn.36&#13;
9. Conclusie&#13;
Het werken met overeenkomsten om de kwaliteit van het&#13;
buitengebied te verhogen is vaak een lastige onderneming.&#13;
Met name bij gebiedsgerichte kwaliteitsverhogingen speelt&#13;
niet alleen een discussie over de juridische mogelijkheden -&#13;
vooral wanneer de overheid grondeigenaren daarvoor bijdragen&#13;
wil laten betalen -, maar ook de vraag wie wat doet.&#13;
Moet er tussen gemeenten regionaal worden samengewerkt&#13;
of dient de provincie zelf het voortouw te nemen?&#13;
Het hanteren van de overeenkomst als juridisch instrument&#13;
bij het regisseren van gebiedsontwikkelingen in het&#13;
landelijk gebied is niet geheel zonder juridische obstakels.&#13;
Zeker is dat, wanneer de rol van de overheid in de ruimtelijke&#13;
ordening verschuift van toelatingsplanologie naar ontwikkelingsplanologie,&#13;
de overheid dan niet meer een faciliterende&#13;
maar ook een regisserende rol kan krijgen.&#13;
Aanpassing van de wettelijke instrumenten is daarbij nodig.&#13;
De aangepaste wetgeving, met name de Wet op de Ruimtelijke&#13;
Ordening en de daarin opgenomen grondexploitatiewetgeving,&#13;
zal de overheid daarvoor de instrumenten moeten&#13;
verschaffen. Toename van juridische en financiële&#13;
risico’s voor de overheid is niet uitgesloten maar is ook inherent&#13;
aan de veranderende rol van de overheid bij de gebiedsontwikkeling.</content><legacyfootnotes>* Mr. C.W.M. (Kees) van Alphen heeft een bureau voor bestuursrechtadvisering&#13;
en interim-management te Geffen en is adviseur van&#13;
Remie Fiscaal Juridisch Adviesbureau en Liessent Fiscale Advocatuur&#13;
te Uden.&#13;
1. Horizontalisering van het bestuursrecht is een ruim begrip. Horizontalisering&#13;
bestrijkt ook het besturen door middel van convenanten of&#13;
bestuursovereenkomsten (beleidsmatige afspraken tussen overheden)&#13;
en geschillenbeslechting in het openbaar bestuur door middel van&#13;
mediation.&#13;
2. Bestemming, inrichting en beheer.&#13;
3. Het komt ook wel voor dat gemeenten een gedeelte van de opbrengt&#13;
uit de verkoop van bouwrijpe grond bestemmen voor een reservering&#13;
in een fonds voor natuurontwikkeling.&#13;
4. Modelovereenkomst Rood voor Rood met gesloten beurs. Een handreiking&#13;
voor het opstellen van private overeenkomsten van de provincie&#13;
Overijssel van oktober 2005 over de sloop van opstallen en het&#13;
realiseren van compenserende bouwkavels in het Buitengebied. Vgl.&#13;
ook de regeling Bouwkavel op maat plus (BOM +) die in de provincie&#13;
Limburg vanaf 1 september 2003 van kracht is. De ‘plus’ betekent&#13;
dat het een regeling betreft die niet alleen agrarische bedrijfsontwikkelingen&#13;
mogelijk maakt, maar er tegelijkertijd zorg voor draagt dat&#13;
winst wordt gegenereerd voor investeringen in de omgevingskwaliteit.&#13;
5. Artikel 12 lid 1 onder a van het Besluit op de ruimtelijke ordening&#13;
1985 bepaalt dat in een beschrijving in hoofdlijnen wordt aangegeven&#13;
de wijze waarop het doel of de doeleinden aangegeven in de bestemming&#13;
worden nagestreefd. Er is in het verleden wel enige discussie geweest&#13;
over de vraag of een beschrijving in hoofdlijnen een directe&#13;
toetsingsgrond is voor bouwaanvragen.&#13;
6. In dit geval zijn de bepalingen van artikel 3:14 BW en artikel 3.1 lid&#13;
2 Awb van belang.&#13;
7. Vgl. ook: P. de Haan, ‘Besluiten tot privaatrechtelijke rechtshandelingen:&#13;
Een brug tussen publiek - en privaatrecht’, NTB2004, 16. De&#13;
Haan spreekt liever van een ‘tweegrondslagenleer’.&#13;
8. HR 9 juli 1990 (De Pina/Helmond), NJ1991, 394.&#13;
9. HR 8 juli 1991 (Kunst- en Antiekstudie Lelystad BV/gemeente Lelystad),&#13;
AB1991, 659, NJ1991, 691. Zie ook HR 6 december 1974,&#13;
NJ1975, 325. In het kader van de bescherming van planologische&#13;
belangen werd door de gemeente Rhoon een privaatrechtelijke overeenkomst&#13;
gesloten, welke ten doel had te verzekeren dat een te bouwen&#13;
bouwwerk overeenkomstig de bestemming zou worden gebruikt.&#13;
Volgens de Hoge Raad schond het Hof ‘s-Gravenhage geen rechtsregel&#13;
- ook niet die van de Woningwet - door de geldigheid van de gewraakte&#13;
overeenkomst aan te nemen. BR1975, p. 529 e.v.&#13;
10. HR 26 januari 1990 (Windmill/Staat), NJ1991, 393.&#13;
11. Dit artikel luidt ‘De gemeente kan geen rechtshandelingen naar burgerlijk&#13;
recht verrichten ten aanzien van de onderwerpen waarin bij of&#13;
krachtens de algemene maatregel van bestuur, bedoeld in artikel 2, en&#13;
in hoofdstuk IV van deze wet is voorzien’.&#13;
12. HR 4 april 2003 (Bleiswijk), C01/221HR, AB2004, 60.&#13;
13. HR 1 december 2002, BR2003, 501.&#13;
14. Pres. Rb. Haarlem 18 mei 2001, KG2001, 199.&#13;
15. HR 3 april 1998 (Alkemade), NJ1998, 588, AB1998, 241.&#13;
16. Zie ook artikel 15 lid 3 WRO en ABRvS 8 maart 1991, AB1992,&#13;
149.&#13;
17. ABRvS 10 april 2001, Gst.2001-7153, 4.&#13;
18. ABRvS 21 juli 2004 (Nederweert), zaaknr. 200306585/1, AB2004,&#13;
293: gegrond verklaren van bezwaar tegen bouwvergunning voor 14&#13;
appartementen en met het oog daarop was aan de vrijstelling de voorwaarde&#13;
verbonden dat tegen de erfgrens op het bouwperceel een 2 m&#13;
hoge muur wordt gebouwd en evenwijdig met deze muur op 1 m&#13;
afstand daarvan een haag leiplatanen wordt geplant, omtrekmaat 16&#13;
cm, gemeten op 1.30 m boven maaiveld; begin kroon op 2 m, met&#13;
minimaal 4 gesteltakken; bomen op 3.5 tot 4 m onderlinge afstand.&#13;
Rb. Maastricht 3 november 2004 (Gulpen/Wittem), LJN AR5940,&#13;
AWB 04/272 WRO. Op grond van artikel 49 lid 5 WRO moet, wanneer&#13;
de vrijstelling betrekking heeft op het bouwen, het bezwaarschrift&#13;
worden ingediend tegen de bouwvergunning wanneer men&#13;
wenst op te komen tegen een daaraan ten grondslag liggende vrijstelling.&#13;
19. ABRvS 12 november 2002 (Terschelling), Gst.2003-7181, 43, AB&#13;
2003, 187.&#13;
20. ABRvS 4 augustus 1998, BR1999/23. Het betreft hier een uitwerking&#13;
van de uitspraak ABRvS 30 augustus 1985 (Zoeterwoude), AB&#13;
1986, 243. Een verplichting tot storting van een bedrag in een gemeentelijk&#13;
bomenfonds in plaats van een herplantplicht verbonden&#13;
aan kapvergunning is niet aanvaardbaar. ABRvS 1 februari 1995&#13;
(Bussum), Gst.1995-7013. Deze opvatting is door de Afdeling bijgesteld.&#13;
Een voorschrift aan een kapvergunning inhoudende dat de&#13;
houtopstand niet mag worden geveld, alvorens een bedrag ad&#13;
ƒ 36.957 in het bomenfonds is gestort, achtte de Afdeling toegestaan&#13;
wanneer is aangetoond dat het te betalen bedrag wordt aangewend&#13;
voor herbeplanting in de onmiddellijke omgeving van de gevelde&#13;
houtopstand en het verbinden van de onderhavige betalingsverplichting&#13;
geen verkapte belastingheffing is (ABRvS 4 september 2000 (’s&#13;
Gravenhage), LJN AA8217, zaaknr. 199903132/1).&#13;
21. ABRvS 27 oktober 2004, AB2004, 431.&#13;
22. E.W.J. de Groot en G.A. van der Veen, ‘Contracteren over ruimtegebruik&#13;
en publiekrechtelijke bevoegdheden wat kan en wat niet kan’,&#13;
BR 2003, p. 649-662.&#13;
23. Het aangaan van privaatrechtelijke verplichtingen over de inhoud van&#13;
een bestemmingsplan komt aan de orde in het artikel van&#13;
H.Ph.J.A.M. Hennekens, ‘De bestemmingsplanovereenkomst: een&#13;
hachelijk rechtsavontuur’, Gst. 1995-7007.&#13;
24. AGRvS 28 augustus 1989 (Zevenaar), BR 1990, p. 111.&#13;
25. Hof ‘s-Hertogenbosch 27 februari 1989 (Deurne), AB1989, 563.&#13;
26. ABRvS 14 augustus 2002 (Olst-Wijhe), 200200915/1, LJN AE6493,&#13;
Gst.2003-7178. (Het aanleggen en instandhouden van een beplantingssingel&#13;
kan niet als een voorwaarde aan een bouwvergunning worden&#13;
gekoppeld uit welstandsoverwegingen; vgl. ABRvS 10 april 2001&#13;
(Brummen), Gst.2001-7153, 4).&#13;
27. Zie de regeling rood voor rood van de provincie Overijssel in noot 4&#13;
en de regeling bouwkavel op maat plus van de provincie Limburg.&#13;
28. Brief ‘Grondbeleid in relatie tot uitvoering Nota Ruimte’ kenmerk M&#13;
338, naar de Tweede Kamer op 25 november 2004. Zie ook: ‘Financiering&#13;
van regionale ontwikkelingen uit de grondexploitatie. Kostenverhaal&#13;
en verevening op gemeentelijk grensoverschrijdende locaties&#13;
of op bovenplans schaalniveau’, onderzoek OTB Delft 14 juli 2004 in&#13;
opdracht van het Ministerie van VROM.&#13;
29. Verhandelbare ontwikkelingsrechten in Limburg; rechten voor kwaliteit,&#13;
kwaliteit voor rechten; december 2004, rapport van Landbouweconomisch&#13;
instituut (LEI) in opdracht van de provincie Limburg.&#13;
Deze verhandelbare ontwikkelingsrechten zijn inmiddels verankerd in&#13;
het Provinciale streekplan (provinciaal omgevingsplan Limburg).&#13;
30. Arjan Bregman, Werkdocument ‘Rood voor groen/blauw’, Instituut&#13;
voor Bouwrecht, Den Haag, 31 maart 2005.&#13;
31. HR 2 mei 2003 (Nunspeet), nr. C02/209HR.&#13;
32. Artikel 6.24 lid 1 is opgenomen in het wetsvoorstel Wijziging van de&#13;
Wet ruimtelijke ordening inzake grondexploitatie. Kamerstukken II&#13;
2004/05, 30 218, nrs 1-2. Zie ook J.A.M.A. Sluysmans, ‘Kostenverhaal&#13;
via de Grondexploitatiewet’, Agr.r.2005, p. 740.&#13;
33. HR 12 december 2003 (Warmond II), AB 2004, 233. Zie in dit verband&#13;
ook L.R. van Hee en C.N.J. Kortmann, ‘Ongeoorloofde financiële&#13;
bedingen in projectontwikkelingsovereenkomsten’, BR2005, p.&#13;
955.&#13;
34. Kamerstukken II2002/03, 28 916, nrs. 1-10.&#13;
35. A.A.J. de Gier, ‘Het definitieve voorstel voor een nieuwe Wet ruimtelijke&#13;
ordening’, Agr.r.2006, p. 546-555 en Agr.r. 2003, p. 592-601.&#13;
36. De Gemeentewet stelt bijzondere eisen wanneer gemeenten willen&#13;
deelnemen in een privaatrechtelijke rechtspersoon met het oog op het&#13;
vervullen van een overheidstaak. Artikel 160 lid 2 Gemeentewet&#13;
spreekt van een belang dat bijzonder aangewezen moet worden geacht&#13;
voor de behartiging van het daarmee te dienen openbaar belang. Het&#13;
besluit wordt niet genomen dan nadat de raad een ontwerp-besluit is&#13;
toegezonden en in de gelegenheid is gesteld zijn wensen en bedenkingen&#13;
ter kennis van het college te brengen.&#13;
</legacyfootnotes><footnotes><footnote/></footnotes><auteurs>mr. C.W.M. van Alphen</auteurs><published>2007-01-01 00:00:00</published><modified>2017-06-08 16:08:31</modified><editiondate>2007-01-01</editiondate><htmlpath>https://denhollander.info/artikel/3756</htmlpath></article>
</articles></edition>