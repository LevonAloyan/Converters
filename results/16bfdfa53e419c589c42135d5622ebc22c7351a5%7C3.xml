<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2001</searchword><id>5641</id><udhid>UDH:TvAR/5641</udhid><titel>De Tweede Kamer als een olifant door de porseleinkast van het grondbeleid</titel><searchwords><searchword>TvAR 12/2001</searchword><searchword>UDH:TvAR/5641</searchword></searchwords><attachments><attachment><name>2001_nr 12_Artikel_Overwater.pdf</name><extention>pdf</extention><url>https://denhollander.info/download/5573/ci</url></attachment></attachments><inleiding>1. Inleiding&#13;
Door vijf Tweede kamerleden van de CDA-, D66- en PvdA-fractie is een wetswijzigingsvoorstel&#13;
voor de Wet voorkeursrecht gemeenten (Wvg) ingediend bij de Tweede&#13;
Kamer.1 Het is de bedoeling van de initiatiefnemers om het wetsvoorstel nog dit jaar&#13;
door de Tweede Kamer te laten behandelen. Indien het voorstel wordt aangenomen,&#13;
zullen de gevolgen voor de praktijk van de projectontwikkeling zeer vergaand zijn.&#13;
Met het voorstel is de lijn verlaten van het studeren op knelpunten en het daarvoor&#13;
zoeken van pragmatische oplossingen. De indieners keren met het voorstel terug naar&#13;
de lijn van het voeren van grondpolitiek.</inleiding><content>2. Inhoud van het wetsvoorstel&#13;
Met betrekking tot artikel 10 Wvg2 wordt voorgesteld nadere eisen te stellen aan het&#13;
vrijstellen van koop- en optieovereenkomsten van het voorkeursrecht die zijn gesloten&#13;
voordat een voorkeursrecht is gevestigd. De nadere eisen zijn dat vervreemding geschiedt:&#13;
– aan een in de overeenkomst met name genoemde partij tegen een in de overeenkomst&#13;
met name genoemde prijs, dan wel tegen een volgens die overeenkomst&#13;
bepaalbare prijs;&#13;
– op basis van een overeenkomst die moet zijn ingeschreven in de openbare registers,&#13;
voor de dagtekening van de Staatscourant waarin de terinzagelegging van het&#13;
besluit tot het vestigen van een voorkeursrecht bekend is gemaakt;&#13;
– binnen zes maanden na inschrijving.&#13;
De indieners van het wetsvoorstel beargumenteren dit deel van hun voorstel door te&#13;
stellen dat, waar nu alle vóór het vestigen van een voorkeursrecht gesloten koop- en optieovereenkomsten zijn vrijgesteld, dit leidt tot onduidelijkheid en misbruik.&#13;
Onduidelijkheid, doordat er geen eisen aan de inhoud van de koop- en optieovereenkomsten&#13;
zijn gesteld; misbruik, doordat er risicoloos kan worden gecontracteerd ten&#13;
behoeve van een nader te noemen meester en met prijsbepalingen die afhankelijk&#13;
kunnen worden gesteld van bestemmingswijzigingen.&#13;
Met betrekking tot artikel 26 lid 1 Wvg wordt voorgesteld de zinsnede ‘het belang&#13;
van de gemeente bij’ te laten vervallen. Het artikel komt dan te luiden: ‘Een gemeente&#13;
kan de nietigheid inroepen van rechtshandelingen die zijn verricht met de kennelijke&#13;
strekking afbreuk te doen aan haar in deze wet geregelde voorkeurspositie’.&#13;
De indieners van het wetsvoorstel baseren dit deel van hun voorstel op de door&#13;
hen gestelde gevolgen van de zogenaamde novemberuitspraken van de Hoge Raad&#13;
inzake het voorkeursrecht en zelfrealisatieovereenkomsten.3 De indieners stellen dat&#13;
de gewezen jurisprudentie er toe kan leiden dat de rechtspositie van betrokkenen&#13;
‘geruime tijd in de lucht kan hangen’, met name als het voorkeursrecht in een vroeg&#13;
stadium van de planvorming is gevestigd, en voorts dat het in de jurisprudentie&#13;
benoemde gerechtvaardigde belang waarop een gemeente zich kan beroepen, nieuwe&#13;
rechtsvragen oproept met allerlei te verwachten procedures daaromtrent. Dat acht&#13;
men ongewenst.&#13;
Het voorgestelde overgangsrecht gaat uit van het gedurende zes maanden na inwerkingtreding&#13;
van de wet nog kunnen vervreemden op basis van voordien gesloten&#13;
koop- en optieovereenkomsten. ‘Artikel 26 Wvg’-procedures welke zijn opgestart&#13;
vóór inwerkingtreding van de voorgestelde wetswijziging zullen op basis van het dan&#13;
oude artikel 26 worden afgehandeld.&#13;
3. Beoordeling van het wetsvoorstel&#13;
Wat betreft artikel 10 stellen de indieners van het wetsvoorstel: ‘Een steeds groter&#13;
deel van de ontwijking van het voorkeursrecht vindt in de praktijk op deze manier&#13;
plaats. Voordat het voorkeursrecht wordt gevestigd begeven tussenhandelaren zich&#13;
met optiecontracten risicoloos op de markt. Risicoloos omdat in het contract ook&#13;
wordt opgenomen dat de koop gesloten wordt met een nader vast te stellen meester&#13;
en een nader vast te stellen prijs.’&#13;
De indieners van het wetsvoorstel onderbouwen hun stelling niet, dat een steeds&#13;
groter deel van de ontwijking van het voorkeursrecht op deze manier plaatsvindt. Dat&#13;
is op zich vreemd voor een dragende overweging voor een wetsvoorstel. De stelling&#13;
van de indieners is voorts in strijd met de uitkomsten van onderzoek4 dat is uitgevoerd&#13;
ten behoeve van de Nota Grondbeleid. Dit onderzoek leerde dat de rol van&#13;
speculanten verwaarloosbaar is. Mijn praktijkervaring is dat, omdat grondeigenaren&#13;
zelf dan wel hun adviseurs steeds beter op de hoogte zijn van de werking van de&#13;
grondmarkt, er nagenoeg alleen maar zaken worden gedaan tussen grondeigenaren en&#13;
bouwers/ontwikkelaars. Het argument voor de wetgever om koop- en optieovereenkomsten die zijn gesloten&#13;
voordat een voorkeursrecht is gevestigd daarvan vrij te stellen, was dat het voorkeursrecht&#13;
een tamelijk ingrijpende beperking van de contractsvrijheid vormt, waardoor&#13;
aanspraken op levering van vóór het voorkeursrecht dienen te worden gehonoreerd.&#13;
Dit werd een eis van juiste rechtsbedeling en rechtsbescherming genoemd.&#13;
Hieraan kan worden toegevoegd dat op deze wijze een in het economisch verkeer&#13;
algemeen gebruikelijke gang van zaken, namelijk het sluiten van overeenkomsten&#13;
waarbij pas (gedeeltelijk) betaald en geleverd zal worden bij bestemmingswijziging,&#13;
mogelijk bleef.&#13;
Het nu door het wetsvoorstel onmogelijk maken van deze gebruikelijke gang van&#13;
zaken zal leiden tot een verandering van de onderhandelingspositie tussen gemeenten&#13;
en bouwers/ontwikkelaars. Leidt de huidige verhouding tot samenwerking, de nieuwe&#13;
situatie zal kunnen leiden tot juist minder samenwerking (en dus een mindere inhoudelijk&#13;
bijdrage door marktpartijen bij de planvorming), het langer vasthouden van&#13;
grond door grondeigenaren en hogere grondprijzen. Hogere grondprijzen doordat&#13;
bouwers/ontwikkelaars geen koopovereenkomsten met een uitgestelde levering meer&#13;
zullen sluiten, die zijn gericht op het gaan samenwerken met gemeenten om daar de&#13;
grond aan te laten leveren teneinde het moeten betalen van 6% overdrachtsbelasting&#13;
te voorkomen.5 Bouwers/ontwikkelaars zullen de 6% overdrachtsbelasting voor lief&#13;
nemen en deze extra kostenpost in de grondprijs verwerken.&#13;
Ook zal het dan niet meer mogelijk zijn om een grondeigenaar waarmee een bouwer/&#13;
ontwikkelaar heeft gecontracteerd, later vervaardiginghandelingen te laten verrichten&#13;
om zo een BTW-belaste levering te bewerkstelligen. Ook een BTW-belaste&#13;
levering leidt tot besparing van 6% overdrachtsbelasting.&#13;
Wat betreft artikel 26 stellen de indieners dat de rechtspositie van partijen geruime&#13;
tijd in de lucht kan hangen. Dit argument is mijns inziens niet echt van belang, omdat&#13;
de overeenkomst die is gesloten in een vroege fase van de planvorming, zal moeten&#13;
voldoen aan de hoofdvoorwaarde, zijnde het uitvoeren van de plannen zoals de&#13;
gemeente dat wil. Een gerechtelijke procedure kan dan worden aangehouden (zoals&#13;
de Hoge Raad ook overweegt in de zgn. ‘november-beschikkingen’) tot er voldoende&#13;
duidelijkheid is over de plannen waarna zal blijken of aan de door de gemeente te&#13;
stellen voorwaarden zal worden voldaan. Indien dat niet het geval is, zal de rechter de&#13;
nietigheid vaststellen van de zelfrealisatieovereenkomst. Gedurende de daaraan voorafgaande&#13;
periode van planvorming zit toch iedereen te wachten op het concreet&#13;
worden van de plannen, waardoor er geen sprake is van de door de indieners gestelde&#13;
vertraging van de uitvoering van plannen.&#13;
Bovendien heeft de Hoge Raad heldere eisen gesteld aan de voorwaarden voor&#13;
zelfrealisatieovereenkomsten die voorzien in de regiefunctie van gemeenten, waaraan&#13;
bouwers/ontwikkelaars zullen voldoen omdat ze niet het risico willen lopen dat een&#13;
zelfrealisatieovereenkomst nietig zal blijken te zijn.&#13;
De indieners van het wetsvoorstel stellen dat de invulling door de Hoge Raad van&#13;
de vereisten voor een samenwerkingsovereenkomst zal leiden tot allerlei nieuwe rechtsvragen en procedures. Dit is mijns inziens onjuist omdat de Hoge Raad een&#13;
zeer duidelijk kader heeft geschetst, mede op basis van de heldere jurisprudentie met&#13;
betrekking tot onteigening en zelfrealisatie.6&#13;
De indieners van het wetsvoorstel stellen dat de voorgestelde wetswijziging niet van&#13;
invloed is op het recht van de eigenaar om het bestemmingsplan op eigen grond te&#13;
realiseren. Hierbij gaan zij voorbij aan twee feiten, allereerst aan het feit dat er bij&#13;
zelfrealisatie wordt uitgegaan van een eigenaar die zelf of in samenwerking met een&#13;
derde ontwikkelt en ten tweede aan het feit dat bij zelfrealisatie ook de positie van&#13;
bouwers/ontwikkelaars is betrokken die aanzienlijk wordt gewijzigd door het wetsvoorstel.&#13;
De indieners stellen een reparatie van de Wvg te beogen. Daarvan is geen sprake. Het&#13;
door de indieners feitelijk voorstellen het onmogelijk te maken om zelfrealisatieovereenkomsten&#13;
te sluiten, is geen voorstel tot reparatie maar een voorstel tot een ingrijpende&#13;
wetswijziging gebaseerd op een andere grondslag dan de oorspronkelijke.&#13;
Immers expliciet is ten tijde van het tot stand komen van de huidige wettekst door de&#13;
wetgever verklaard: ‘Uitgangspunt van het onderhavige wetsvoorstel tot wijziging&#13;
van de Wvg is echter dat er in principe niets op tegen is dat particuliere grondeigenaren&#13;
de (gewijzigde) bestemming verwezenlijken. Via de vergunningstelsels van onder&#13;
andere de Wet op de Ruimtelijke Ordening en de Woningwet houdt de gemeente&#13;
zicht op de wijze waarop die verwezenlijking plaatsvindt. De eigendomsverhouding&#13;
staat daar buiten. Indien de juridisch eigenaar de realisering van de nieuwe bestemming&#13;
niet zelf ter hand wil of kan nemen, maar daarvoor een derde te hulp roept en&#13;
deze laatste een zekerheidsstelling verlangt door middel van een persoonlijke verbintenis&#13;
zoals een economische overdracht, doet dat niet af aan het gemeentelijke toezicht’.&#13;
7&#13;
Ook hier laten de indieners van het voorstel na het met hun voorstel beoogde doel,&#13;
het versterken van de voorkeurspositie van gemeenten, af te wegen tegen één van de&#13;
oorspronkelijke doelstellingen, het mogelijk blijven van zelfrealisatie.&#13;
Het voorstel met betrekking tot het overgangsrecht heeft de facto terugwerkende&#13;
kracht en tast de rechtszekerheid in grote mate aan. Terugwerkende kracht doordat&#13;
het veel overeenkomsten raakt waarin is overeengekomen dat pas juridisch geleverd&#13;
zal worden nadat de bestemming zal zijn gewijzigd of na een bepaalde periode.&#13;
Natuurlijk kan worden getracht binnen de overgangstermijn alsnog te laten leveren,&#13;
maar dit kost dan 6% overdrachtsbelasting, boetebedragen, liquiditeit etc. De gesloten&#13;
overeenkomsten, soms nog van vóór de wijziging van de Wvg in 1996, zijn volstrekt&#13;
rechtsgeldig, komen veel voor en maken deel uit van de maatschappelijke economische&#13;
realiteit. Het nu door het overgangsrecht onmogelijk maken van het te zijner tijd&#13;
leveren, is in strijd met de rechtszekerheid en zal leiden tot veel procedures tussen&#13;
contractspartijen over vele honderden miljoenen guldens. Het voorstel met betrekking tot het overgangsrecht is in strijd met het EVRM&#13;
omdat het eigendomsrechten ontneemt zonder de wettelijk vereiste schadeloosstelling,&#13;
dan wel doordat eigendomsrechten zullen worden beïnvloed zonder dat daarvoor&#13;
zwaarwegende belangen zijn aan te voeren.&#13;
4. Conclusie&#13;
Het voorstel zoals het voorligt dient een ander doel dan wordt gesteld, is gebaseerd&#13;
op ondeugdelijke argumenten en mist een belangenafweging. De vraag rijst dan waarom&#13;
de indieners van het voorstel zich van deze methode bedienen en wat hun doel&#13;
werkelijk is.&#13;
Ik denk dat het ‘zich van deze methode bedienen’ is terug te voeren op de manier&#13;
waarop de discussie over grondbeleid tot nu toe is gevoerd. In de Nota Grondbeleid&#13;
is gepoogd op basis van onderzoek8 pragmatische oplossingen te vinden voor knelpunten&#13;
op de grondmarkt. Dit is gedaan om grondpolitieke, ideologische discussies&#13;
met alle politieke risico’s van dien te voorkomen. Het lijkt erop dat de indieners het&#13;
willen laten voorkomen dat zij ook op deze wijze te werk gaan. Echter, zij stellen&#13;
geen pragmatische oplossing voor een knelpunt op de grondmarkt voor, maar streven&#13;
een politiek doel na. Dat politieke doel is om gemeenten de uitsluitende zeggenschap&#13;
over de grond te geven zodat de oude doelen van de actieve grondpolitiek weer kunnen&#13;
worden gerealiseerd, namelijk het nastreven van publieke doelen met betrekking&#13;
tot ruimtelijke ordening en volkshuisvesting, geld verdienen en macht uitoefenen.&#13;
Dat mag, maar zeg dat dan en zet het af tegen de vragen of het terugdringen van de&#13;
rol van bouwers/ontwikkelaars zal leiden tot het bouwen van meer huizen, of het&#13;
terecht is om het uitgangspunt van het vigerende en voorgestelde beleid van beoogde&#13;
samenwerking tussen overheid en markt te herzien, of gemeenten in staat zijn de hun&#13;
toegedachte rol te vervullen en of er behoefte is aan het zo sterk ingrijpen in de contractsvrijheid&#13;
en de op dit moment bestaande maatschappelijke praktijk van zelfrealisatie.&#13;
Wat zonder meer niet mag en kan, is het met terugwerkende kracht, in strijd&#13;
met duidelijke toezeggingen, aantasten van bestaande rechtsverhoudingen met als&#13;
gevolg een maatschappelijke ontwrichting betreffende bestaande contracten ter waarde&#13;
van honderden miljoenen guldens.&#13;
Waarschijnlijk zullen de indieners van het wetsvoorstel zich niet laten overtuigen&#13;
van het onterecht zijn van hun voorstel. Daarom zal, indien de Tweede Kamer het&#13;
voorstel aanneemt, de Eerste Kamer haar rol van hoeder van de kwaliteit van de wetgeving&#13;
en rechtszekerheid moeten vervullen. </content><legacyfootnotes>1. TK 2001-2002, 27 750, nrs. 1-5.&#13;
2. Zie artikel 10 lid 2, aanhef, en onder d en e, Wvg.&#13;
3. HR 10 november 2000 (Bleiswijk), BR 2001, p. 128; HR 10 november 2000 (Alkmaar), BR 2001, p. 131;&#13;
HR 17 november 2000 (Maastricht), BR 2001, p. 135.&#13;
4. Kolpron Consultants, Grondbezit en grondverwerving Vinex uitleglocaties, Rotterdam 1997. &#13;
5. Als bouwers/ontwikkelaars een bouwclaimovereenkomst sluiten, verwerft de gemeente de grond en&#13;
behoeft de gemeente geen overdrachtsbelasting te betalen.&#13;
6. Zie Land- en Tuinbouw Bulletin 2000, nr. 10, p. 13-15 en 2001, nr. 1, p. 23.&#13;
7. TK 1995-1996, 24 235, nr. 5.&#13;
8. Taakopdracht Interdepartementaal Beleidsonderzoek grondbeleid dat mede ten grondslag ligt aan de&#13;
nota grondbeleid: “In het IBO kunnen de vragen die spelen met betrekking tot de grondmarkt en het&#13;
grondbeleid in onderling verband worden beantwoord. Een zo pragmatische mogelijke aanpak staat&#13;
voorop. Het moet gaan om de oplossing van concrete knelpunten die de overheid ervaart bij het bereiken&#13;
van haar doelstellingen” (eindrapportage IBO, Grond voor beleid, juli 2000, p. 99).&#13;
</legacyfootnotes><footnotes><footnote/></footnotes><auteurs>mr. P.S.A. Overwater</auteurs><published>2001-12-01 00:00:00</published><modified>2001-12-01 00:00:00</modified><editiondate>2001-12-01</editiondate><htmlpath>https://denhollander.info/artikel/5641</htmlpath></article>
</articles></edition>