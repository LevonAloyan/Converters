<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2021</searchword><id>16767</id><udhid>UDH:TvAR/16767</udhid><titel>Wetgeving, rechtspraak en literatuur</titel><searchwords><searchword>TvAR 6/2021</searchword><searchword>UDH:TvAR/16767</searchword></searchwords><attachments><attachment><name>21752.pdf</name><extention>pdf</extention><url>https://denhollander.info/download/21752/ci</url></attachment></attachments><inleiding/><content>&lt;h2&gt;Pacht&lt;/h2&gt;&lt;h4&gt;Pachtprijzen&lt;/h4&gt;&lt;p&gt;De nieuwe pachtnormen zijn, met een toelichting, gepubliceerd in &lt;span class="italic"&gt;Stcrt.&lt;/span&gt; 2021, nr. 32800. De berekende pachtnormen van 2021 van los bouw- en grasland zijn in acht van de veertien pachtprijsgebieden lager dan de normen van 2020. In vier gebieden blijft de afname beperkt tot maximaal 5 procent en in vier gebieden is deze groter dan 10 procent. Met 14 procent is de daling het grootst voor de Veenkoloniën en Oldambt. In zes pachtprijsgebieden zijn de pachtnormen van 2021 hoger dan die van 2020. De stijgingen lopen uiteen van 2 procent in Bouwhoek en Hogeland en Zuid-Limburg, tot 16 procent in de IJsselmeerpolders en 25 procent in het Zuidwestelijk Akkerbouwgebied. Zie ook: &lt;span class="italic"&gt;Kamerstukken II&lt;/span&gt; 2020/21, 27924, nr. 78. &lt;/p&gt;&lt;h4&gt;Medepachter&lt;/h4&gt;&lt;p&gt;Vordering van de pachter om zijn zoon als medepachter aan te merken. Het hof oordeelt dat de zoon niet voldoet aan de vereisten die gelden voor een medepachter. Op basis van het dossier en wat besproken is op de zitting heeft [appellant 2] niet laten zien dat hij voldoende kennis en ervaring heeft om een agrarisch akkerbouwbedrijf te leiden, de ontwikkelingen in de landbouw te volgen en daarop bedrijfsmatig te anticiperen. Hij kon geen duidelijke toekomstvisie op het bedrijf geven in relatie tot belangrijke Europese en maatschappelijke ontwikkelingen. Hij liet ook niet zien dat hij goed zicht op de landbouwkundige ontwikkelingen in de akkerbouw. Naar het oordeel van het hof wreekt zich hier dat [appellant 2] geen enkele agrarische scholing heeft gehad. De bijeenkomsten van de AJK (Agrarisch Jongeren Kontakt) die [appellant 2] heeft bijgewoond, hebben dat gebrek niet kunnen opvullen. Over de financiële mogelijkheden voor de bedrijfsovername die in het verschiet ligt, hebben [appellant 1] en [appellant 2] geen duidelijke beeld (medegedeeld), terwijl het bedrijfsplan dat is ingediend de nodige vragen oproept over de overname en de toekomstige winstkansen. Die vragen heeft [geïntimeerde.] in zijn processtukken ook specifiek gesteld en zijn op de zitting nogmaals gesteld, maar hebben niet geleid tot concrete antwoorden. Wel heeft [appellant 2] veel vakkennis op het gebied van mechanisatie en door zijn ervaring ook kennis van traditionele teelten, maar dat is niet voldoende. Hof Arnhem-Leeuwarden 01-06-2021, ECLI:NL:GHARL:2021:5656&lt;/p&gt;&lt;h4&gt;Ontruiming&lt;/h4&gt;&lt;p&gt;Na afloop van een periode van kortdurende pacht (drie jaren) is het gebruik van de woonboerderij met bijbehorende opstallen door de (voormalige) pachter voortgezet. In kort geding is ontruiming op straffe van een dwangsom gevorderd en toegewezen. Ontruimingstermijn drie maanden. Rechtbank Overijssel 21-06-2021, ECLI:NL:RBOVE:2021:2555&lt;/p&gt;&lt;h2&gt;Zakelijke rechten&lt;/h2&gt;&lt;h4&gt;Onteigening&lt;/h4&gt;&lt;p&gt;Onteigening fruitteler. Schadeloosstelling. Rente over vrijkomend kapitaal dat in mindering komt op de jaarlijkse inkomensschade. I.c. gesteld op 2%. Rechtbank Gelderland 19-05-2021, ECLI:NL:RBGEL:2021:2634&lt;/p&gt;&lt;h4&gt;Kaasboerderij&lt;/h4&gt;&lt;p&gt;Gedaagde is een dochter van eiser. Zij heeft in de periode 2011-2015 percelen grond van haar vader gekocht voor de exploitatie van een toeristische kaasboerderij met restaurant en parkeerplaats. Partijen hebben een geschil over de ligging van de erfgrenzen. De vader vindt dat de grenzen die in het kadaster staan niet kloppen en hij wil dat de leveringsakten worden aangepast. De rechtbank komt tot het oordeel dat partijen bij de levering van de grond hebben bedoeld om betreffende twee kadastrale percelen volledig aan de dochter over te dragen en dat er geen reden bestaat voor aanpassing van de leveringsakten. De dochter heeft een tegenvordering ingesteld en wil dat haar vader de (agrarische) materialen die hij op haar grond heeft geplaatst, verwijdert. Ook vordert zij dat haar vader de nooduitgangen van de kaasboerderij vrij houdt. De rechtbank komt tot het oordeel dat de vader de materialen op de grond van de dochter moet verwijderen, maar dat hij niet verplicht is om op zijn eigen grond een vluchtweg vrij te houden voor de kaasboerderij. Rechtbank Noord-Holland 02-06-2021, ECLI:NL:RBNHO:2021:4549&lt;/p&gt;&lt;h2&gt;Ruimtelijke Ordening&lt;/h2&gt;&lt;h4&gt;Bestemmingsplan&lt;/h4&gt;&lt;p&gt;Het bestemmingsplan ‘Gemert Bakel Buitengebied 2017’ voorziet in een actuele planologisch-juridische regeling voor het buitengebied van de gemeente Gemert-Bakel. Het plan vervangt verschillende ter plaatse geldende en voor een deel verouderde plannen en is onder meer vastgesteld naar aanleiding van de regels uit de ‘Verordening ruimte Noord-Brabant’. Tegen het plan zijn 25 beroepen ingesteld. Het merendeel van de beroepen richt zich tegen de planregeling voor de eigen gronden van de betreffende appellant(en). De Afdeling heeft er eerder voor gekozen om alle beroepen niet in één uitspraak af te doen, maar om, zo mogelijk, beroepen in een aantal afzonderlijke uitspraken op te nemen. In deze uitspraak komen de laatste negentien beroepen aan de orde. ABRvS 02-06-2021, ECLI:NL:RVS:2021:1180&lt;/p&gt;&lt;p&gt;Het plan ‘Buitengebied Mill en Sint Hubert, regionale waterberging Grave’ voorziet deels in het opheffen van het waterbergingsgebied in het plangebied door de gebiedsaanduiding ‘overige zone - op te heffen waterbergingsgebied’. Daarnaast voorziet het plan voor een deel van de gronden in de dubbelbestemming ‘Waterstaat - Regionaal waterbergingsgebied’. Ter plaatse van deze bestemming zijn de gronden mede bestemd voor de tijdelijke opvang van water. Het plan heeft als doel om het risico op wateroverlast in de vestingstad Grave te verminderen. [appellante sub 1] ligt in het gedeelte van het plangebied waar het waterbergingsgebied wordt opgeheven. Zij vreest voor schade door wateroverlast als gevolg van het nabijgelegen waterbergingsgebied. [appellant sub 2] exploiteert een melkvee- en varkensbedrijf en heeft gronden buiten het plangebied in eigendom die worden gebruikt voor landbouwdoeleinden. Het beroep is ongegrond. ABRvS 02-06-2021, ECLI:NL:RVS:2021:1136. Zie ook: ECLI:NL:RVS:2021:1137&lt;/p&gt;&lt;h4&gt;Gebruik&lt;/h4&gt;&lt;p&gt;De zaak gaat over een last onder dwangsom voor het in strijd met het bestemmingsplan gebruiken van percelen grond voor de teelt van maïs, bonen, groenbemester en gecultiveerd gras. Dat is niet in overeenstemming met de bestemming Natuur en de dubbelbestemming Waarde – Landschap. Gewijzigd gebruik valt ook niet onder de bescherming van het overgangsrecht omdat het gebruik voor teelt een intensiever gebruik is van de grond dan het gebruik ten tijde van de inwerkingtreding van het bestemmingsplan: grasland voor beweiding en populieren. Daarmee is de overtreding vastgesteld en was het bestuursorgaan bevoegd om handhavend op te treden. Gebruik van die bevoegdheid acht de rechtbank niet onredelijk. Rechtbank Limburg 02-04-2020, ECLI:NL:RBLIM:2020:2579&lt;/p&gt;&lt;h4&gt;Rood voor rood&lt;/h4&gt;&lt;p&gt;De raad van de gemeente Dinkelland heeft en bestemmingsplan vastgesteld, waarin het mogelijk wordt gemaakt om op een perceel een woning te bouwen. Dit perceel was in gebruik door waterbedrijf Vitens. Als tegenprestatie voor het mogen bouwen van de woning moet de bestaande bedrijfsbebouwing op het perceel en op twee andere locaties worden gesloopt. Ook voor die twee andere plekken bevat het plan een regeling. [appellant sub 1] en [appellant sub 2] en anderen zijn het er niet mee eens dat op het perceel [locatie 1] een nieuwe woning mag worden gebouwd. Zij betogen hoofdzakelijk dat het plan niet voldoet aan het ‘Rood voor Rood’-beleid dat de raad heeft vastgesteld op 6 oktober 2015. De beroepen zijn ongegrond. ABRvS 09-06-2021, ECLI:NL:RVS:2021:1197&lt;/p&gt;&lt;p&gt;Het plangebied is in de bestaande situatie een voormalig agrarisch erf van een kippenhouderij. Er staan een boerderij, een vakantiewoning, kippenschuren en werktuigenbergingen. Het bestemmingsplan voorziet in de herontwikkeling van dit perceel. Het maakt de bouw van vier vrijstaande woningen en de verbouwing van de boerderij tot drie woningen mogelijk. Om deze ontwikkeling mogelijk te maken, wordt onder meer 2.750 m² aan bedrijfsbebouwing gesaneerd en een camping verwijderd. [verzoeker] is eigenaar van de camping op het naastgelegen perceel. Volgens hem past de woningbouw niet in de omgeving en zorgen de woningen voor beperkingen in zijn bedrijfsvoering. Hij heeft de voorzieningenrechter gevraagd het besluit tot vaststelling van het bestemmingsplan te schorsen totdat de Afdeling uitspraak heeft gedaan op het door hem ingestelde beroep. Verzoek afgewezen. ABRvS 17-06-2021, ECLI:NL:RVS:2021:1290&lt;/p&gt;&lt;h4&gt;Gewasbescherming&lt;/h4&gt;&lt;p&gt;Bestemmingsplan voor het realiseren van vijf vrijstaande woningen op percelen naast een fruitboomgaard. Het besluit bevat geen deugdelijke onderbouwing van het standpunt van de raad dat voldoende afstand wordt aangehouden tussen de voorziene woningen en de fruitboomgaard van [verzoeker]. Daardoor kan niet worden uitgesloten dat de in het plan voorziene woningbouwontwikkeling een belemmering kan vormen voor de mogelijkheden om in de fruitboomgaard met gewasbeschermingsmiddelen te werken. De voorzieningenrechter ziet hierin, bij afweging van alle belangen, aanleiding de hierna te melden voorlopige voorziening te treffen. Schorsing. ABRvS 10-06-2021, ECLI:NL:RVS:2021:1242&lt;/p&gt;&lt;h4&gt;Plattelandswoning&lt;/h4&gt;&lt;p&gt;Het bestemmingsplan voorziet in het (her)bestemmen van een bestaande bedrijfswoning tot plattelandswoning op een perceel te Beringe. Het huidige bestemmingsplan staat alleen bewoning toe als bedrijfswoning bij het ter plaatse gevestigde agrarisch bedrijf. [appellant] exploiteert een varkenshouderij op hetzelfde adres als de in geding zijnde woning. Hij verzet zich tegen het herbestemmen van de bedrijfswoning. [appellant] vreest voor belemmering in zijn bedrijfsvoering en uitbreidingsmogelijkheden. Ook is er geen goed woon- en leefklimaat. Beroep ongegrond. ABRvS 23-06-2021, ECLI:NL:RVS:2021:1340&lt;/p&gt;&lt;h4&gt;Vergunning&lt;/h4&gt;&lt;p&gt;Omgevingsvergunning verleend voor de uitbreiding van een veehouderij op het perceel aan de [locatie] in Kring van Dorth. [vergunninghouder] exploiteert op het perceel een varkenshouderij en houdt daarnaast rundvee en paarden (hierna: de inrichting). De inrichting bestaat uit twee stallen met daarin 480 en 3.194 vleesvarkens en drie stallen met in totaal 62 stuks vrouwelijk jongrundvee, 8 stuks overig rundvee en 2 paarden. [vergunninghouder] heeft op 19 januari 2017 een aanvraag ingediend voor de uitbreiding van de inrichting met een nieuwe stal met een biologische luchtwasser waarin 2.907 vleesvarkens zullen worden gehuisvest. Verder wil [vergunninghouder] een deel van één van de bestaande stallen aansluiten op diezelfde biologische luchtwasser. In dat deel van de stal zullen 1.652 vleesvarkens worden gehouden en in het andere deel van de stal komen 1.512 vleesvarkens. Beroep ongegrond. ABRvS 23-06-2021, ECLI:NL:RVS:2021:1332&lt;/p&gt;&lt;h2&gt;Beheer landelijk gebied&lt;/h2&gt;&lt;h4&gt;Stikstofreductie&lt;/h4&gt;&lt;p&gt;Enkele amvb’s die onder de Wet stikstofreductie en natuurverbetering (Wsn, &lt;span class="italic"&gt;Stb.&lt;/span&gt; 2021, 140) hangen zijn aangepast. Belangrijk onderdeel van deze wet is het legalisatieprogramma, met als onderdelen meldingen en meldingsvrije activiteiten. De Wsn introduceert in de Wet natuurbescherming (art. 2.9a) een partiële vrijstelling van de Natura 2000-vergunningplicht voor de gevolgen van stikstofdepositie door bij amvb aan te wijzen activiteiten van de bouwsector. Dit wijzigingsbesluit introduceert die vrijstelling ook in het stelsel van de Omgevingswet. Dit besluit regelt voor welke activiteiten de vrijstelling geldt, namelijk voor het bouwen en slopen van een bouwwerk en voor het aanleggen, veranderen en verwijderen van een werk. Wel introduceert dit besluit een verplichting om bij het bouwen en slopen van een bouwwerk de emissie van stikstof te beperken. Zie voor inwerkingtreding &lt;span class="italic"&gt;Stb.&lt;/span&gt; 2021, 288. Veel wijzigingen treden pas in werking als ook de Omgevingswet in werking treedt.&lt;/p&gt;&lt;h4&gt;Kritische depositiewaarde&lt;/h4&gt;&lt;p&gt;Wageningen heeft onderzoek gedaan naar ‘Relaties tussen de hoeveelheid stikstofdepositie en de kwaliteit van habitattypen’. Het rapport is naar de Tweede Kamer gestuurd. De minister: Voor dit moment worden er aan het toegestuurde rapport geen beleidsconsequenties verbonden, omdat het rapport primair is gericht op het vergroten van inzicht in de relatie tussen de mate van KDW-overschrijding en de kwaliteit van habitattypen en zelf ook geen beleidsaanbevelingen bevat. Tegelijkertijd geven de resultaten wel aan dat het belang van het nemen van bron- en herstelmaatregelen groot is. Daar is het huidige beleid ook op gericht.’ (&lt;span class="italic"&gt;Kamerstukken II&lt;/span&gt; 2020/21, 35334, nr. 145).&lt;/p&gt;&lt;h4&gt;Bestrijdingsmiddelen&lt;/h4&gt;&lt;p&gt;Lelieteelt in nabijheid Natura 2000 gebied Holtingerveld aan te merken als project dat onder de werking van art. 2.7 van de Wet natuurbescherming valt. Geen sprake van voortzetting van bestaand project. Beoordeeld moet worden of dit project significante gevolgen kan hebben voor het Holtingerveld. Verweerder heeft in dit geval onvoldoende onderzoek verricht of een passende beoordeling noodzakelijk is. Geen onderzoek naar cumulatieve effecten ten aanzien van grondwaterstand en evenmin objectieve gegevens over (gebruik van) bestrijdingsmiddelen verzameld op grond waarvan kan worden uitgesloten dat er significante effecten zijn. Rechtbank Noord-Nederland 18-06-2021, ECLI:NL:RBNNE:2021:2483&lt;/p&gt;&lt;h4&gt;Faunaschade&lt;/h4&gt;&lt;p&gt;Het college van gedeputeerde staten van Fryslân aan [appellante sub 2] een tegemoetkoming van € 40.962,00 toegekend voor schade die ganzen hebben toegebracht aan haar percelen. Het college is hierbij uitgegaan van een schadebedrag van € 51.202,00 en heeft hierop een eigen risico van 20% toegepast. Dit percentage is ontleend aan art. 1.5 van de Beleidsregel Wet natuurbescherming Fryslân. Het college heeft het besluit van 10 oktober 2018 bij zijn besluit van 24 juli 2019 gehandhaafd. Aan dit besluit heeft het college ten grondslag gelegd dat voorop staat dat de bescherming van gewassen in de eerste plaats de verantwoordelijkheid is van de aanvrager zelf. De aanvrager dient alles in het werk te stellen om schade te voorkomen of te beperken. Het moet verder gaan om schade die niet tot het normale bedrijfsrisico en het normaal maatschappelijk risico van de aanvrager behoort. ABRvS 16-06-2021, ECLI:NL:RVS:2021:1271. Zie ook: ECLI:NL:RVS:2021:1266; ECLI:NL:RVS:2021:1267&lt;/p&gt;&lt;h2&gt;Structuurbeleid&lt;/h2&gt;&lt;h4&gt;Verkenning&lt;/h4&gt;&lt;p&gt;De verkenning van de SER (‘Naar duurzame toekomstperspectieven voor de landbouw’) is naar het parlement gestuurd en komt volgens de minister op de formatietafel (&lt;span class="italic"&gt;Kamerstukken I&lt;/span&gt; 2020/21, 35600, nr. Z)&lt;/p&gt;&lt;h4&gt;Stallen&lt;/h4&gt;&lt;p&gt;Er is een adviesrapport van de Taskforce Versnelling Innovatieproces Stalsystemen (‘Ruimte voor ondernemerschap en innovatie’). Dat is naar de kamer gestuurd (&lt;span class="italic"&gt;Kamerstukken I&lt;/span&gt; 2020/21, 29383, nr. W). Een van de oplossingen: het ontwerpen en implementeren van een wettelijk systeem dat maximaal stuurt op te bereiken emissiedoelen, waarbij de keuze voor de oplossingsrichtingen maximaal wordt overgelaten aan de veehouders en de techniekleveranciers, en waar bij de borging een maximaal gebruik wordt gemaakt van bestaande systemen in de private sector.&lt;/p&gt;&lt;h4&gt;Duurzaam&lt;/h4&gt;&lt;p&gt;De noodzaak om de omslag naar een duurzame landbouw te maken wordt volgens de minister steeds voelbaarder, net als de constatering dat de boer deze omslag niet alleen kan maken. In nauwe samenwerking met boeren en andere partijen heeft zij in 2019 het realisatieplan ‘Op weg met nieuw perspectief’ opgesteld. Daarmee zetten we verder koers naar circulair en natuurinclusief denken en doen in de landbouw. Een brief is aan de Eerste Kamer gestuurd met het tweede overzicht van resultaten van de beleidsinzet die volgt uit het realisatieplan ‘Op weg met nieuw perspectief’. Dit overzicht bevat de resultaten van de inzet tot nu toe, en van werk dat onder handen is en binnen afzienbare tijd nog tot resultaten zal leiden. Inmiddels zijn stevige eerste stappen gezet in de omslag naar kringlooplandbouw. Van begin af aan wisten we dat deze verandering een kwestie van jaren is. Het is daarom belangrijk om de lange termijn voor ogen te houden en vast te houden aan de ingezette koers. Iedereen is het erover eens dat duurzame landbouw alleen succesvol kan zijn als boeren daarmee een goed inkomen kunnen verdienen. Daarom legt de minister in deze brief de nadruk op resultaten die direct raken aan het verdienvermogen dat nodig is voor duurzaam ondernemen in de sector. (&lt;span class="italic"&gt;Kamerstukken I&lt;/span&gt; 2020/21, 35570 XIV, nr. B).&lt;/p&gt;&lt;h2&gt;Marktordening&lt;/h2&gt;&lt;h4&gt;Oneerlijk&lt;/h4&gt;&lt;p&gt;De Wet oneerlijke handelspraktijken landbouw- en voedselvoorzieningsketen treedt in werking met ingang van 1 november 2021. (&lt;span class="italic"&gt;Stb&lt;/span&gt;. 2021, 260). Er komt ook een geschillencommissie; de regeling daarvoor staat op internetconsultatie. Ook de wijziging van de Mededingingswet in verband met het expliciteren van de uitsluiting van het kartelverbod van gedragingen in het kader van het gemeenschappelijke landbouw- en visserijbeleid (en technische wijzigingen van het concentratietoezicht, en wijziging van Boek 6 van het Burgerlijk Wetboek en de Overgangswet nieuw Burgerlijk Wetboek in verband met de nationale toepassing van de mogelijkheid tot privaatrechtelijke handhaving van het mededingingsrecht) vordert. Er is een verslag van de vaste commissie voor Economische Zaken en Klimaat (&lt;span class="italic"&gt;Kamerstukken II&lt;/span&gt; 2020/21, 35770, nr. 5)&lt;/p&gt;&lt;h4&gt;Percelen&lt;/h4&gt;&lt;p&gt;Verruiging: geen landbouwareaal. CBB 08-06-2021, ECLI:NL:CBB:2021:581&lt;/p&gt;&lt;p&gt;Uitbetaling betalingsrechten 2019 en teruggave financiële discipline over het jaar 2019. Pachter niet bevoegd om percelen aan appellant in gebruik te geven. Beweidingsovereenkomst in dit geval geen rechtsgeldige gebruikstitel. Te goede trouw leidt niet tot een ander oordeel. CBB 08-06-2021, ECLI:NL:CBB:2021:589&lt;/p&gt;&lt;p&gt;Op basis van het door verweerder overgelegde beeldmateriaal staat naar het oordeel van het College voorts vast dat de afgewezen delen van de percelen 1 en 22 van begin 2016 tot in ieder geval 27 juli 2016 en vanaf medio november 2016 (dus meer dan 90 dagen) onder water stonden. Het door appellante overgelegde e-mailbericht van Staatsbosbeheer van 16 april 2020 waarin staat dat de percelen in het voorjaar acht tot tien weken plasdras hebben gestaan, vindt geen steun in het door verweerder overgelegde beeldmateriaal en kan appellante daarom niet baten. Dat sprake is van niet-landbouwactiviteiten op de afgewezen perceelsgedeelten in het kader van contracten als bedoeld in art. 2.10, eerste lid, van de Uitvoeringsregeling, zoals dit luidt sinds 1 januari 2019, is niet komen vast te staan. Beroep ongegrond. CBB 15-06-2021, ECLI:NL:CBB:2021:602&lt;/p&gt;&lt;p&gt;Percelen (2% marge, verruiging en water). CBB 15-06-2021, ECLI:NL:CBB:2021:603&lt;/p&gt;&lt;h4&gt;Betalingsrechten&lt;/h4&gt;&lt;p&gt;Uitbetaling basis- en vergroeningsbetaling 2017. Een deel van de beroepsgronden richt zich op de vaststelling van betalingsrechten in het jaar 2015. Beroep op schending van de hoorplicht en overschrijding redelijke termijn. Ongegrond. CBB 15-06-2021, ECLI:NL:CBB:2021:598&lt;/p&gt;&lt;p&gt;Toewijzing van betalingsrechten uit de nationale reserve voor percelen met een niet-subsidiabele N-code in 2015, 2016 of 2017. Verweerder heeft het bestreden besluit herzien. Het tegen het oorspronkelijke besluit gerichte beroep is niet-ontvankelijk. Het beroep heeft mede betrekking op het herziene besluit, waarbij verweerder voor het in geschil zijnde perceel alsnog 31,83 betalingsrechten heeft toegewezen omdat in 2018, anders dan in de jaren ervoor en erna, de minimumactiviteit waaraan de landbouwer ingevolge art. 2.2, eerste lid, van de Uitvoeringsregeling dient te voldoen om een areaal blijvend grasland te kunnen aanmerken als landbouwareaal dat zich in een voor begrazing of teelt geschikte staat bevindt, het in overwegende mate vrij houden van verstruiking of verruiging is en appellante aan die minimumactiviteit heeft voldaan. Verweerder heeft de aanvraag voor een gedeelte van 2,71 hectare afgewezen in verband met de aanwezigheid van slenken en verruiging. Nu daartegen geen beroepsgronden zijn gericht wordt het beroep tegen het herziene besluit ongegrond verklaard. CBB 15-06-2021, ECLI:NL:CBB:2021:609&lt;/p&gt;&lt;h4&gt;Landbouwbedrijf&lt;/h4&gt;&lt;p&gt;Uitvoeringsregeling rechtstreekse betalingen GLB. Vergroeningseisen. Verweerder heeft de relatienummers waaronder de Gecombineerde opgaven in 2016 en in 2018 zijn gedaan voor de varkenshouderij respectievelijk de rundveehouderij gekoppeld en deze (steeds) samengevoegd als één aanvraag van één landbouwer. Als gevolg daarvan voldoet appellant niet meer aan de vrijstellingsvoorwaarden van de aanwezigheid van een ecologisch aandachtsgebied en is op de uitbetaling voor de beide jaren een korting toegepast. Het College overweegt met verwijzing naar de uitspraak van 29 mei 2018 (ECLI:NL:CBB:2018:229) dat het gemeenschappelijk landbouwbeleid voorziet in inkomenssteun voor een landbouwer, en niet in inkomenssteun voor een bedrijf. De steun wordt aan de landbouwer toegekend voor al zijn landbouwactiviteiten. De rundveehouderij en de varkenshouderij moeten dan ook worden aangemerkt als eenheden die tezamen één landbouwbedrijf van appellant vormen. Verweerder heeft dan ook terecht bij de beoordeling van het recht op uitbetaling van de basis- en de vergroeningsbetaling de beide eenheden en alle in dat kader opgegeven percelen samen genomen. Dat dit als bijkomend effect heeft dat appellant daardoor niet aan de vergroeningseisen voldoet, kan niet leiden tot een ander oordeel. Beroep ongegrond. CBB 22-06-2021, ECLI:NL:CBB:2021:636&lt;/p&gt;&lt;h2&gt;Dieren&lt;/h2&gt;&lt;h4&gt;Wet dieren&lt;/h4&gt;&lt;p&gt;Door de Eerste Kamer is een wijziging van de Wet dieren in verband met de uitvoering van de herziene Europese diergezondheidswetgeving aangenomen (&lt;span class="italic"&gt;Kamerstukken I&lt;/span&gt; 2020/21, 35398, nr. A). Daarin zat verborgen een amendement van de Partij voor de Dieren op art. 2.1 over dierenmishandeling. Toegevoegd werd ‘onder een redelijk doel wordt in elk geval niet begrepen het kunnen houden van dieren in een bepaald houderijsysteem of een bepaalde wijze van huisvesting’. Dat heeft nogal wat opschudding veroorzaakt doordat de PvdD vooral de toelichting bij het amendement (‘Dit amendement regelt dat het na 2022 niet langer is toegestaan om een dier pijn te doen of bij een dier letsel te veroorzaken, dan wel de gezondheid of het welzijn van het dier te benadelen met als doel om het dier op een bepaalde manier te kunnen huisvesten. Dit betekent dat fysieke ingrepen vanaf dat moment niet meer zijn toegestaan als deze bijvoorbeeld worden gedaan om dieren in een bepaalde «dichtheid» te kunnen houden, of om problemen zoals staartbijten te voorkomen die voortkomen uit de wijze waarop de dieren worden gehouden, zoals stress of het te vroeg weghalen van biggen bij de zeug. Ook zal het niet langer zijn toegestaan om dieren te houden in een huisvestingssysteem dat hen permanent de mogelijkheid ontneemt om hun natuurlijke gedrag te vertonen, aangezien dit schadelijk is voor het welzijn en de gezondheid van een dier’) benadrukte en anderen de tekst vervolgens bekritiseerden. We moeten afwachten hoe dat afloopt, maar in de Tweede Kamer zijn alweer moties over het onderwerp ingediend. Bijvoorbeeld &lt;span class="italic"&gt;Kamerstukken II&lt;/span&gt; 2020/21, 28286, nr. 1192.&lt;/p&gt;&lt;h4&gt;Kippen&lt;/h4&gt;&lt;p&gt;Afwijkingenbrief van Skal naar aanleiding van de constatering dat de biologische opfokhennen van appellante minder dan acht uur per dag toegang hebben tot uitloop in de openlucht. Appellante dient deze ernstige afwijking per direct te herstellen. Indien dit niet gebeurt, kan de certificatie van appellante worden opgeschort. De vaststelling van de afwijking is te zien als een waarschuwing dat Skal in het geval de afwijking niet tijdig wordt gecorrigeerd maatregelen zal treffen die rechtsgevolg (kunnen) hebben. Het College is van oordeel dat de afwijkingenbrief geen besluit in de zin van art. 1:3, eerste lid, van de Awb is nu de afwijkingenbrief is gebaseerd op een beleidsregel en op beleidsregels gebaseerde waarschuwingen geen besluiten in de zin van de Awb zijn. Alle afwijkingenbrieven van Skal moeten echter vanuit een oogpunt van rechtszekerheid en omwille van de rechtsbescherming worden gelijkgesteld met een besluit. Voorts is het College van oordeel dat appellante belanghebbende is bij de afwijkingenbrief, omdat haar belang daarbij rechtstreeks is betrokken. Het College ziet geen grond voor de conclusie dat de door Skal gegeven invulling van art. 14, vijfde lid, van Verordening 889/2008, die inhoudt dat ten minste één derde van zijn leven ten minste acht uur per dag is, in strijd komt met het dierenwelzijn of de diergezondheid van de opfokhen. De vraag of Skal appellante terecht heeft gewaarschuwd beantwoordt het College bevestigend. CBB 01-06-2021, ECLI:NL:CBB:2021:515. Zie ook: ECLI:NL:CBB:2021:558; ECLI:NL:CBB:2021:557&lt;/p&gt;&lt;h2&gt;Planten&lt;/h2&gt;&lt;h4&gt;Plantgezondheid&lt;/h4&gt;&lt;p&gt;De Regeling plantgezondheid en de Regeling tarieven Plantgezondheidswet zijn gewijzigd. (&lt;span class="italic"&gt;Stcrt.&lt;/span&gt; 2021, nr. 30695). Met deze wijziging van de Regeling plantgezondheid wordt een aantal bijlagen bij deze regeling geactualiseerd (bijvoorbeeld de aanwijzing van gebieden met een beregeningsverbod) en een aantal artikelen aangevuld of gecorrigeerd.&lt;/p&gt;&lt;h2&gt;Milieurecht&lt;/h2&gt;&lt;h4&gt;Fosfaatreductieplan&lt;/h4&gt;&lt;p&gt;Geen aanleiding om Regeling buiten toepassing te laten. Geen individuele buitensporige last. Geen aanleiding voor toepassing van de hardheidsclausule van art. 13, derde lid, van de Landbouwwet. CBB 15-06-2021, ECLI:NL:CBB:2021:597&lt;/p&gt;&lt;p&gt;Het College volgt appellant niet in zijn standpunt dat biologische melkveehouderijen, zoals zijn bedrijf, buiten het toepassingsbereik van de Regeling gebracht hadden moeten worden en onderschrijft het oordeel dat het hof Den Haag hierover heeft gegeven in zijn uitspraken van 31 oktober 2017, ECLI:NL:GHDHA:2017:3067-3072. Het College is verder van oordeel dat appellant niet aannemelijk heeft gemaakt dat hij als gevolg van de tenuitvoerlegging van de Regeling een individuele en buitensporige last te dragen heeft, zodat sprake is van strijdigheid met art. 1 van het Eerste Protocol bij het Verdrag tot bescherming van de rechten van de mens en de fundamentele vrijheden. CBB 22-06-2021, ECLI:NL:CBB:2021:657&lt;/p&gt;&lt;h4&gt;Fosfaatrechten&lt;/h4&gt;&lt;p&gt;Enkele gegronde beroepen zijn weer te noteren:&lt;/p&gt;&lt;p&gt;Niet langer tussen partijen is in geschil dat de fosfaatruimte van appellante in het bestreden besluit te laag is vastgesteld. Verweerder heeft ter zitting erkend dat in samenhang bezien uit de analyserapporten voldoende aannemelijk is geworden dat perceel 5/5a volledig is bemonsterd en in categorie grasland laag valt. Het beroep op de startersregeling faalt. Appellante is geen nieuw bedrijf gestart, maar heeft alleen het aantal stuks melkvee willen uitbreiden. Fosfaatrechtenvaststelling niet in strijd met art. 1 van het EP. Geen individuele en buitensporige last. Niet kan worden vastgesteld of appellante op de peildatum beschikte over alle voor het houden van de gewenste dieraantallen op deze locatie benodigde vergunningen. Indien appellante op de peildatum al beschikte over alle benodigde vergunningen acht het College, gezien het tijdstip waarop de investeringen (2014) zijn gedaan en het ontbreken van een bedrijfseconomische noodzaak of andere dwingende redenen voor het doen van die investeringen die beslissingen, mede bezien in het licht van de afschaffing van het melkquotum en de maatregelen die in verband met die afschaffing te verwachten waren niet navolgbaar. Het College volgt appellante niet in haar standpunt dat de voorzienbaarheid van de invoering van het fosfaatrechtenstelsel haar gelet op de uitspraak van de rechtbank Midden-Nederland van 24 maart 2021 (ECLI:NL:RBMNE:2021:1050) niet langer kan worden tegengeworpen. De beroepsgrond dat het bestreden besluit onzorgvuldig is voorbereid en niet goed is gemotiveerd, slaagt. Uit het bestreden besluit volgt niet hoe de berekening van de fosfaatruimte door verweerder tot stand is gekomen. Het College heeft het onderzoek ter zitting geschorst en partijen de gelegenheid gegeven om nadere stukken te overleggen. Partijen hebben hier gebruik van gemaakt. Verweerder heeft op de tweede zitting erkend dat het bestreden besluit niet deugdelijk is gemotiveerd en heeft zijn standpunt over de fosfaatruimte en de classificering van het perceel 5/5a aangepast. Bovendien stelt het College vast dat verweerder pas in het verweerschrift heeft gereageerd op de melding nieuw gestart bedrijf van 22 maart 2018. Het College is van oordeel dat het ook bij de toepassing van art. 72, eerste lid van het Uitvoeringsbesluit, gaat om een besliscomponent die verweerder behoort te betrekken bij de vaststelling van het fosfaatrecht. CBB 01-06-2021, ECLI:NL:CBB:2021:554&lt;/p&gt;&lt;p&gt;Ten aanzien van de toepassing van de knelgevallenregeling is enkel nog in geschil van wat de melkproductie was in 2011. Naar het oordeel van het College heeft verweerder zich terecht op het standpunt gesteld dat de door appellante overgelegde stukken niet aannemelijk maken dat in 2011 de door haar gestelde hoeveelheid restmelk is weggelopen. Ook indien wordt uitgegaan van de verklaring van Van Iperen dat na het melken restmelk uit het melkfilter en de persleiding wegloopt, kan uit de door appellante overgelegde foto’s en video niet worden opgemaakt om hoeveel melk dat zou gaan. Dat, zoals verweerder in haar aanvullend verweerschrift heeft gesteld, nader bewijs zou moeten worden overgelegd met betrekking tot de separatiemelk volgt het College niet. Verweerder heeft eerder het door appellante overgelegde handgeschreven overzicht als voldoende bewijs aangemerkt en stelt zich in het aanvullende verweerschrift op het standpunt dat niet is vast komen te staan dat appellante over een melkmachine beschikte in 2011. Op grond van die stellingname valt naar het oordeel van het College niet in te zien waarom het handgeschreven overzicht de hoeveelheid separatiemelk in 2011 niet aannemelijk maakt. Ook heeft verweerder eerder niet verzocht om een verklaring van de dierenarts en niet gemotiveerd waarom een dergelijke verklaring alsnog zou moeten worden overgelegd. CBB 01-06-2021, ECLI:NL:CBB:2021:563&lt;/p&gt;&lt;p&gt;De vaststelling van het fosfaatrecht zonder compensatie voor de fosfaatrechten die appellante mist als gevolg van de tijdelijke verpachting van grond levert een buitensporige last op en is daarom in strijd met art. 1 van het EP. Het beroep is in zoverre gegrond. Voor het overige is er geen sprake van een individuele en buitensporige last. Het bestreden besluit is niet in strijd met het evenredigheidsbeginsel. CBB 08-06-2021, ECLI:NL:CBB:2021:584&lt;/p&gt;&lt;p&gt;Het College verklaart het beroep van appellant gegrond. Dat komt omdat voldoende aannemelijk is geworden dat hij meer separatiemelk heeft geproduceerd dan waar verweerder van uitgaat. Ook moest verweerder het perceel van 9,99 hectare meenemen bij het berekenen van de fosfaatruimte van appellant. Het is namelijk voor het College voldoende aannemelijk dat appellant de feitelijke beschikkingsmacht had over dit perceel. Appellant krijgt echter geen gelijk bij zijn andere beroepsgronden. Zo heeft verweerder de oppervlakte van de overige percelen juist vastgesteld, hoefde verweerder het fosfaatrecht niet vast te stellen aan de hand van de BEX en wordt het fosfaatrecht van appellant niet verhoogd omdat hij een beëindigd bedrijf heeft overgenomen. Ook is geen sprake van een individuele en buitensporige last. Vanwege de extra geproduceerde melk en omdat het perceel van 9,99 hectare niet is meegenomen bij de vaststelling, vernietigt het College het vervangingsbesluit. Het College voorziet zelf in de zaak en stelt het fosfaatrecht van appellant vast op 3.145 kg. Daarnaast krijgt appellant ook een schadevergoeding omdat de redelijke termijn voor het behandelen van de zaak is overschreden en moet verweerder het griffierecht en de proceskosten van appellant vergoeden. CBB 08-06-2021, ECLI:NL:CBB:2021:596&lt;/p&gt;&lt;p&gt;Verweerder heeft de omvang van de te verlenen ontheffing in het bestreden besluit op een onjuiste hoeveelheid (van 85 kg) bepaald. Uit de uitspraak van het College van 17 maart 2020 (ECLI:NL:CBB:2020:168) volgt dat de last buitensporig is wat betreft de fosfaatrechten die appellante als gevolg van de verpachting mist, zijnde (afgerond) 170 kg. Met het bieden van compensatie voor die gemiste fosfaatrechten, wordt het buitensporige deel van de last weggenomen. Verweerder was hier, gelet op de uitspraak van 17 maart 2020, gehouden om aan appellante compensatie te bieden voor (afgerond) 170 kg fosfaatrechten. Verweerder wordt opgedragen een nieuw besluit te nemen. CBB 08-06-2021, ECLI:NL:CBB:2021:592&lt;/p&gt;&lt;h4&gt;Vergunning&lt;/h4&gt;&lt;p&gt;Eiseres heeft haar pluimveehouderij in werking in afwijking van de laatste omgevingsvergunning. Zij heeft twee aanvragen ingediend om dit te legaliseren. De gemeente heeft deze aanvragen geweigerd. Daartegen heeft het bedrijf beroep ingesteld De rechtbank heeft verweerder in een tussenuitspraak de gelegenheid gegeven gebreken in deze weigeringen te herstellen. De beide herstelpogingen zijn niet gelukt. De uitgevoerde meting van het L95 (omgevings)geluid is niet goed. Verweerders inschatting van het karakter van de omgeving is onvoldoende. De rechtbank draagt verweerder op een nieuw besluit te nemen. Rechtbank oost-Brabant 19-05-2021, ECLI:NL:RBOBR:2021:2367&lt;/p&gt;&lt;h2&gt;Rechtspersonen&lt;/h2&gt;&lt;h4&gt;Herstructurering&lt;/h4&gt;&lt;p&gt;Diverse klachten tegen een notaris. Complexe herstructurering agrarisch familiebedrijf. Heeft notaris aan zorg- en informatieplicht ex art. 43 Wna voldaan? Inbrengakte kan niet worden hersteld door middel van rectificatieakte (waardoor alsnog registergoederen worden ingebracht) zonder partijen in te lichten. Ook al was nieuwe structuur bedacht door een adviesbureau, de notaris had beter de wil van klager moeten controleren. De notaris heeft niet de regie gevoerd over de onder haar verantwoordelijkheid vallende activiteiten en werkzaamheden. Klacht deels gegrond en deels ongegrond. Schorsing zes maanden en proceskostenveroordeling. Hof Amsterdam 15-06-2021, ECLI:NL:GHAMS:2021:1701&lt;/p&gt;&lt;h2&gt;Fiscaal recht&lt;/h2&gt;&lt;h4&gt;Landbouwvrijstelling&lt;/h4&gt;&lt;p&gt;De Algemene Rekenkamer adviseert in haar Verantwoordingsonderzoek 2020 de landbouwvrijstellingsregeling af te schaffen of aan te passen. Volgens de Rekenkamer is er sprake van een wildgroei aan fiscale maatregelen en voldoen veel regelingen niet aan de voorwaarden; doelstellingen zijn vaag, onderbouwing is gebrekkig en evaluaties zijn zeldzaam, waarmee het resultaat van de regelingen in veel gevallen onduidelijk is, concludeert de Rekenkamer. In het onderzoek constateert de Algemene Rekenkamer tevens dat de landbouwvrijstelling sinds een wijziging van de inkomstenbelasting in 2001 geen doel meer dient, geen probleem oplost en daarmee niet of nauwelijks bijdraagt aan verduurzaming van de landbouw. Demissionair minister Schouten wil eerst de evaluatie in 2022 afwachten.&lt;/p&gt;&lt;h2&gt;Europees agrarisch recht&lt;/h2&gt;&lt;h4&gt;Landbouwraad&lt;/h4&gt;&lt;p&gt;Over de Landbouw- en Visserijraad van 26/27 mei 2021 is een schriftelijk overleg gevoerd. (&lt;span class="italic"&gt;Kamerstukken II&lt;/span&gt; 2020/21, 21501-32, nr. 1305). Het verslag van die bijeenkomst staat in nr. 1304. De geannoteerde agenda voor de vergadering van half juni 2021 staat in nr. 1303. De geannoteerde agenda van de Landbouwraad van eind juni 2021 is te vinden in &lt;span class="italic"&gt;Kamerstukken II&lt;/span&gt; 2020/21, 21502-32, nr. 1307. Tijdens deze Landbouw- en Visserijraad (LVR) zullen de drie hervormingsverordeningen van het toekomstig GLB (2023-2027) integraal besproken worden. Het is de inzet van het voorzitterschap om in de Europese Raad van juni een akkoord met het Parlement te kunnen vaststellen. Ook op de agenda: het Bijenrichtsnoer.&lt;/p&gt;&lt;h2&gt;Diversen&lt;/h2&gt;&lt;h4&gt;Opfokovereenkomst&lt;/h4&gt;&lt;p&gt;Fosfaatrechten. Uitleg van een opfokovereenkomst (‘verzorgingsovereenkomst’). Partij die fosfaatrechten heeft gekregen omdat hij op de peildatum van 1 juli 2015 jongvee opfokte voor de andere partij was niet op grond van de overeenkomst gehouden om de fosfaatrechten over te dragen aan de andere partij. Dat vloeit ook niet voort uit de redelijkheid en billijkheid. Ook geen sprake van ongerechtvaardigde verrijking. Hof Arnhem-Leeuwarden 01-06-2021, ECLI:NL:GHARL:2021:5318&lt;/p&gt;&lt;h4&gt;Melkinstallatie&lt;/h4&gt;&lt;p&gt;Terug verkoop van mobiele melkinstallatie. Eindarrest na bewijslevering. Door EDS te leveren bewijs dat bij de koop is overeengekomen dat terug verkoop pas na twee jaar mogelijk is niet geleverd. Hof Arnhem-Leeuwarden 15-06-2021, ECLI:NL:GHARL:2021:5878&lt;/p&gt;&lt;h4&gt;Brandverzekering&lt;/h4&gt;&lt;p&gt;477 Vleesvarkens gestikt. Eindarrest na tussenarrest van 15 december 2020 (ECLI:NL:GHAMS:2020:3479). Is er sprake geweest van brand in de zin van de polisvoorwaarden? Uit het rapport volgt dat de originele stekker van het aansluitsnoer van de medicijnpomp sporen van vuur vertoonde, dat ontstaan is in de wandcontactdoos. Volgens de polis wordt vereist dat het vuur ‘in staat is zich uit eigen kracht voort te planten’. Partijen zijn het erover eens dat het vuur zich niet heeft voortgeplant. In het midden kan blijven of een aardlekschakelaar in werking is getreden. Indien aangenomen zou moeten worden dat inderdaad een aardlekschakelaar in werking is getreden en ook dat die inwerkingtreding voorkomen heeft dat er vuur zou ontstaan dat in staat zou zijn geweest zich uit eigen kracht voort te planten, dan nog doet dat er niet aan af dat in werkelijkheid geen vuur is ontstaan dat daartoe in staat was. De automatische inwerkingtreding van een aardlekschakelaar kan niet worden aangemerkt als een vorm van blussen. Aldus is geen sprake geweest van vuur dat in staat was zich uit eigen kracht voort te planten, zoals bepaald in de omschrijving van ‘Brand’ in de genoemde voorwaarden. Overigens duidt het rapport er veeleer op dat het steken van een vochtige stekker in de wandcontactdoos weliswaar tot aantasting van de stekker en de wandcontactdoos door hitte heeft geleid, maar dat geen vuur met vlammen is ontstaan, zoals vereist in de omschrijving van ‘Brand’ in de genoemde voorwaarden. Hof Amsterdam 08-06-2021, ECLI:NL:GHAMS:2021:17464&lt;/p&gt;</content><legacyfootnotes/><footnotes><footnote/></footnotes><auteurs/><published>2021-07-13 17:32:31</published><modified>2021-07-14 10:09:22</modified><editiondate>2021-07-13</editiondate><htmlpath>https://denhollander.info/artikel/16767</htmlpath></article>
</articles></edition>