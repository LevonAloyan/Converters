<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2006</searchword><id>4100</id><udhid>UDH:TvAR/4100</udhid><titel>Reacties naar aanleiding van het artikel ‘Werkt kavelruil nog?’ van mr. J.W.A. Rheinfeld in Agrarisch recht 2006, p. 188-194; De perikelen rond de definitie van kavelruil</titel><searchwords><searchword>TvAR 11/2006</searchword><searchword>UDH:TvAR/4100</searchword></searchwords><attachments><attachment><name>2006_nr 11_Artikel_Preller.pdf</name><extention>pdf</extention><url>https://denhollander.info/download/4059/ci</url></attachment></attachments><inleiding>Inleiding&#13;
De Landinrichtingswet (Liw) kent als een van de instrumenten van landinrichting de&#13;
ruilverkaveling bij overeenkomst, in de praktijk aangeduid als ‘kavelruil’.&#13;
Het instrument kavelruil is in de Liw slechts summier vormgegeven, terwijl een&#13;
toelichting van de wetgever op de wetsbepalingen vrijwel geheel ontbreekt. Dat de&#13;
wettelijke regeling volstrekt ontoereikend is, wordt op treffende wijze geïllustreerd&#13;
aan de hand van de relevante rechtspraak sedert 1999. In het bijzonder wordt gewezen&#13;
op de uitspraak van de Afdeling bestuursrechtspraak van de Raad van State in de&#13;
kavelruil ‘Grootewaard’.1</inleiding><content>De definitie van kavelruil&#13;
In deze procedure stond de interpretatie van artikel 17 Liw centraal. Dit wetsartikel&#13;
definieert het begrip kavelruil als de vorm van landinrichting waarbij drie of meer&#13;
eigenaren zich verbinden bepaalde hun toebehorende onroerende zaken samen te&#13;
voegen, de verkregen massa op bepaalde wijze te verkavelen en onder elkaar bij notariële&#13;
akte te verdelen.&#13;
De interpretatie van artikel 17 Landinrichtingswet&#13;
De Minister van Landbouw, Natuur en Voedselkwaliteit (LNV) legt het wetsartikel zo&#13;
uit dat minimaal drie partijen grond moeten inbrengen en dat ‘sprake moet zijn van ruil’.&#13;
De bestuursrechter oordeelt echter dat bij kavelruil ten minste drie partijen&#13;
betrokken moeten zijn die grond ruilen, ‘dat wil zeggen grond inbrengen én terugkrijgen’.&#13;
Het voorbeeld van de minister in de Instructie kavelruil2, waarbij twee partijen&#13;
grond ruilen en een derde alleen grond inbrengt, is volgens de bestuursrechter in&#13;
strijd met de wet.&#13;
Aangezien een substantieel aantal kavelruilovereenkomsten niet voldeed aan de&#13;
toets van de bestuursrechter, werd in de praktijk geconstateerd dat door de uitspraak&#13;
de mogelijkheden van kavelruil aanzienlijk worden beperkt.&#13;
Desgevraagd heeft de minister van LNV in een brief aan de Gedeputeerde Staten&#13;
van Gelderland en van Overijssel bevestigd dat de uitspraak moet worden geëerbiedigd&#13;
en dat hij bij de beoordeling van toekomstige aanvragen tot instemming met de&#13;
overeenkomst (art. 122 Liw) zal toetsen op het criterium ‘drie inbrengende én ruilende&#13;
partijen’.&#13;
De Wet inrichting landelijk gebied (Wilg)&#13;
De wettelijke regeling van landinrichting wordt van de Landinrichtingswet overgebracht&#13;
naar de ‘Wet inrichting landelijk gebied’ waarvan het wetsvoorstel eind maart&#13;
2006 bij de Tweede Kamer is ingediend.3&#13;
De regeling van kavelruil is, op één punt na, vrijwel letterlijk overgenomen uit de&#13;
Landinrichtingswet, dus met alle onvolkomenheden van dien. Artikel 85 van het&#13;
wetsvoorstel Wilg bevat de definitie van kavelruil.&#13;
In de Nota naar aanleiding van het verslag4 wordt na vermelding van vorenbedoelde&#13;
uitspraak en de gevolgen daarvan voor de praktijk, onder meer het volgende gesteld:&#13;
“Nu de Afdeling bestuursrechtspraak een dergelijke aanpak (drie eigenaren brengen grond&#13;
in en twee daarvan verkrijgen grond en de derde een geldsom, BFP) niet in overeenstemming&#13;
heeft geacht met de Landinrichtingswet, en artikel 85 van het wetsvoorstel in wezen&#13;
rechtstreeks aan de desbetreffende teksten van de Landinrichtingswet is ontleend, acht de&#13;
regering het bij nader inzien gewenst om in artikel 85 van het wetsvoorstel expliciet op te&#13;
nemen dat ook de overeenkomst waarbij de door drie partijen bijeengebrachte massa zodanig&#13;
onder hen wordt verkaveld en verdeeld dat een van hen slechts een geldsom wordt&#13;
toegedeeld, binnen het kavelruilbegrip valt. Hiertoe zal samen met de onderhavige nota naar&#13;
aanleiding van het verslag een nota van wijziging bij Uw Kamer worden ingediend.”&#13;
Wijziging van het wetsvoorstel Wilg geboden&#13;
In mijn Commentaar op het wetsvoorstel Wilg met betrekking tot kavelruil, als Bijlage&#13;
2 opgenomen in het Advies over de Wilg van de Vereniging voor Agrarisch Recht5&#13;
is geadviseerd de regeling van kavelruil in het wetsvoorstel Wilg zodanig aan te passen&#13;
dat de wettelijke regeling de toets van adequate en zorgvuldige wetgeving kan&#13;
doorstaan. De in de Nota van wijziging voorgestelde aanpassing is daartoe onvoldoende.&#13;
De interpretatie van mr. J.W.A. Rheinfeld&#13;
In de aflevering april 2006 van dit tijdschrift besteedt mr. J.W.A. Rheinfeld aandacht&#13;
aan recente ontwikkelingen op het gebied van kavelruil waarbij ook de hiervoor&#13;
bedoelde uitspraak van de hoogste bestuursrechter aan de orde komt.&#13;
Het door de auteur gegeven voorbeeld van een minimaal ruilschema in een kavelruil&#13;
omvat drie transacties tussen de respectieve partijen A-B, B-C en A-C. In elk van&#13;
deze transacties is sprake van rechtstreekse wederkerigheid zoals het geval is bij een&#13;
ruil in de zin van artikel 7:49 BW, waarbij partijen zich verbinden elkaar over en weer&#13;
een zaak in de plaats van de andere te geven.&#13;
Het begrip ‘ruil’ in de rechtsvorm kavelruil wijkt echter wezenlijk af van het&#13;
begrip ‘ruil’ in het Burgerlijk Wetboek. Een rechtstreekse wederkerigheid, als hiervoor&#13;
bedoeld, is bij kavelruil niet vereist en komt in de meeste kavelruiltransacties&#13;
ook niet voor. De interpretatie van de auteur zou tot een inperking van de mogelijkheden&#13;
van kavelruil leiden die aanzienlijk verder gaat dan uit voormelde beschikking&#13;
van de bestuursrechter moet worden afgeleid.&#13;
Het lijkt erop dat de auteur ten gevolge van de summiere wetgeving en het ontbreken&#13;
van een toelichting daarop op een dwaalspoor is gebracht.&#13;
De door de auteur gegeven voorbeelden van minimale kavelruil dienen derhalve&#13;
niet als maatstaf te worden gehanteerd.&#13;
&#13;
Reactie op het artikel ‘Werkt kavelruil nog?’ van&#13;
mr. J.W.A. Rheinfeld&#13;
&#13;
Kavelruil is al jarenlang een aantrekkelijk instrument om de structuur van het landelijk&#13;
gebied te verbeteren en te versterken. Het is daarom jammer dat de toepasbaarheid&#13;
van dit instrument steeds verder wordt ingeperkt en dat onduidelijk is wat nog&#13;
wél mogelijk is. Om die reden wil ik dan ook graag reageren op het artikel van dhr.&#13;
Rheinfeld in Agrarisch Recht van april 2006.&#13;
De heer Rheinfeld stelt dat de werking van artikel 121 Liw sterk is verminderd bij&#13;
kavelruilen waarbij slechts 3 partijen zijn betrokken. Op basis van de uitspraak van&#13;
de Raad van State moet echter worden geconcludeerd dat artikel 121 Liw in die gevallen&#13;
helemaal niet meer kan worden toegepast. Als sprake is van 3 deelnemende partijen&#13;
moeten deze alle drie ruilend zijn, zodat van een aan- of verkoop geen sprake kan&#13;
zijn. Artikel 121 behoudt overigens zijn gebruikelijke werking voor kavelruilen waarbij&#13;
in de basis minimaal 3 ruilende partijen betrokken zijn en waarbij vervolgens één&#13;
of meer andere partijen toetreden om alleen gronden te verkopen of te kopen.</content><legacyfootnotes>* B.F. Preller is notarieel-juridisch adviseur en redacteur.&#13;
1. ABRvS 15 juni 2005, nr. 200409298/1, JBN 2005, nr. 44. Zie voor de overige uitspraken inzake kavelruil&#13;
van dit college mijn bijdrage ‘Commentaar op het wetsvoorstel Wet inrichting landelijk gebied (Wilg)&#13;
met betrekking tot kavelruil in Agrarisch recht september 2006, p. 498-505.&#13;
2. Een interne, niet gepubliceerde beleidslijn van het ministerie van LNV.&#13;
3. TK 2005-2006, 30 509, nrs. 2-3.&#13;
4. TK 2005-2006, 30 509, nr. 6.&#13;
5. Gepubliceerd onder de titel ‘Commentaar op het wetsvoorstel Wet inrichting landelijk gebied (Wilg)&#13;
met betrekking tot kavelruil in Agrarisch recht september 2006, p. 498-505.&#13;
** J.W. Wiltink is provinciaal coördinator Stichting Bevordering Kavelruil Gelderland.</legacyfootnotes><footnotes><footnote/></footnotes><auteurs>B.F. Preller en J.W. Wiltink</auteurs><published>2006-11-01 00:00:00</published><modified>2006-11-01 00:00:00</modified><editiondate>2006-11-01</editiondate><htmlpath>https://denhollander.info/artikel/4100</htmlpath></article>
</articles></edition>