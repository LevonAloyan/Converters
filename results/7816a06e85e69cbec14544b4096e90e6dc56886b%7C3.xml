<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1992</searchword><id>6101</id><udhid>UDH:TvAR/6101</udhid><titel>Pacht en Pachtwet 1</titel><searchwords><searchword>TvAR 1/1992</searchword><searchword>UDH:TvAR/6101</searchword></searchwords><attachments><attachment><name>1992_nr 1_Artikel_Heida.pdf</name><extention>pdf</extention><url>https://denhollander.info/download/5910/ci</url></attachment></attachments><inleiding>Volgens Van Dale is het woord Pacht afkomstig van het Latijnse woord Pactum, overeenkomst.&#13;
Pacht is dus niet een doorsnee overeenkomst, zou men kunnen stellen, maar het&#13;
prototype van de overeenkomst. Voor dat prototype, de overeenkomst pur sang, geldt wel&#13;
in het bijzonder pacta sunt servanda, een man een man, een woord een woord.&#13;
Het betekent dan ook een forse ingreep als de wetgever de door hem gestelde regel laat&#13;
prevaleren boven dat gegeven woord. Het belonen van het breken van een belofte zal als&#13;
onrecht worden ervaren. Vom Rechte das mit uns geboren ist von dem ist leider nie die&#13;
Frage.&#13;
De ervaring heeft echter geleerd, dat het vrije spel der maatschappelijke krachten tot&#13;
onrecht kan leiden. De mens den mens een wolf. De staat dient op te treden. Wellicht niet&#13;
als Leviathan om de wolven te bedwingen dan wel als schild voor de zwakke. Ook dat is&#13;
recht. Van staat als handhaver van de openbare orde en veiligheid tot sociale rechtsstaat.&#13;
De huidige Pachtwet is één van de vele hectometerpaaltjes op de weg van de negentiende-&#13;
eeuwse burgerlijke democratie, naar de huidige, zeer gecompliceerde, verweving&#13;
van staat en maatschappij.&#13;
De Pachtwet valt op door de ingrijpende beperking van de contractsvrijheid. De beperking&#13;
van de contractsvrijheid dient twee doelen:&#13;
ten eerste: de bescherming van de pachter als economisch zwakkere en&#13;
ten tweede: het bevorderen van het algemeen landbouwbelang.</inleiding><content>Het optreden van de staat zij geen doel op zich. Hij zal gegronde redenen moeten hebben&#13;
- ik denk daarbij in de pas te lopen met een van de grondslagen van onze samenleving -&#13;
om inbreuk te maken op de contractsvrijheid. Zijn die redenen vervallen, dan moet de&#13;
staat terugtreden.&#13;
Hoewel de totstandkoming van de Pachtwet van 1937 niet onomstreden was, zal ik&#13;
weinig bestrijding ondervinden, als ik stel, dat de omstandigheden in de landbouw toen&#13;
een gegronde reden vormden voor het ingrijpen van de wetgever.&#13;
Dit geldt met name voor de bescherming van de pachter. Rond de pacht was sprake&#13;
van een sociale kwestie en van een sociale strijd. Toen binnen enkele jaren na het einde&#13;
van de eerste wereldoorlog de economische toestand in de landbouw snel verslechterde -&#13;
maar de pachtprijzen daar niet bij werden aangepast - laaide de strijd om betere pachtverhoudingen&#13;
in alle hevigheid op. De sfeer kan men proeven uit de volgende citaten uit een&#13;
brochure van de Friese boer E.S. Wesbonk. De brochure, die in 1928 werd uitgegeven,&#13;
droeg de pakkende titel: 'Naar het station alles verloren?' 'Ik heb getracht u enigszins te doen gevoelen den moeilijken toestand waarin het boerenbedrijf&#13;
verkeert en meen niet te overdrijven, als ik die onhoudbaar noem. Wij staan ook&#13;
nu aan de rand van de afgrond, waarin de één na de ander storten zal. En nog gaan vele&#13;
eigenaren door het volk uit te mergelen. Onder hen zijn er, die over de schouders van een&#13;
goede landheer zijn omhooggeklommen tot grondbezitter en nu mee doen aan het uitknijpen&#13;
van hun huurder. Ergerlijker wordt het als men ziet gebeuren dat stichtingen, gemeentebesturen&#13;
en kerkvoogdijen zich hieraan schuldig maken. Vooral de laatsten, wier&#13;
goederen misschien voor eeuwen uit liefde zijn geschonken, zijn nu oorzaak dat door hun&#13;
beheer de haat wordt gevoed. Hier is zeker van toepassing het aangrijpend woord van Jacobus:&#13;
Welaan nu gij rijken weent en huilt over uwe ellendigheden die over u komen. Zie&#13;
het loon der werklieden die uw weilanden gemaaid hebben, hetwelk van u verkort is,&#13;
roept en het geschrei dergenen die geoogst hebben, is gekomen tot in de ooren des Heeren&#13;
Zebaoth. Zou het niet hoog tijd worden deze menschen tot rede te brengen om erger te&#13;
voorkomen?&#13;
Want dit is zeker, men drijft deze menschen in de armen van de revolutie.&#13;
En wie zullen dan schuldig staan aan die omwenteling, de massa, die er toe gedreven is&#13;
of niet veel meer zij, die geen hand hebben willen uitsteken tot leniging der nood?'&#13;
Wesbonk beschrijft vervolgens hartroerende taferelen op 'Het station alles verloren'. Een&#13;
klein stukje van die beschrijving zal ik aanhalen. Een demonstratie van Friese emotionaliteit,&#13;
zo men wil sentimentaliteit.&#13;
'Als no 15 door de oproeper wordt ingezet, de koe wier moeder door zijn vader is gefokt,&#13;
die de naam draagt van zijn moeder, als Bertha wordt verkocht en van de stal getrokken,&#13;
dan kan hij zijn smart niet meer verbergen, dan knikken zijn knieën, zijn stem weigert&#13;
den dienst.'&#13;
Wesbonk besluit, meer met de voeten op de grond: 'Wij vragen U niet om steun in de&#13;
vorm van geld. Wij vragen U om steun ons te helpen aan recht.'&#13;
Het ontbrak, zoals C.M.O. en F. van Nispen tot Sevenaer, het uitdrukten, de pachter&#13;
aan een regeling van zijn rechtspositie. 2&#13;
Overigens wist Wesbonk zijn betoog ook te onderbouwen met een eveneens in 1928&#13;
verschenen, brochure van B. Tamminga, de toenmalige directeur van de Coöperatieve&#13;
Centrale Landbouwboekhouding in Friesland.&#13;
Uit een door Tamminga ingesteld onderzoek bleek dat de bedrijfsuitkomsten op zijn&#13;
zachtst gezegd nogal te wensen overlieten. Slechts één voorbeeld:&#13;
In het boekjaar 1926/1927 bedroegen de bruto opbrengsten, bestaande uit melkgeld,&#13;
aanwas vee en overige, voor 121 bedrijven in de Veen weide streek, f 416, 34 per ha. De&#13;
bruto onkosten bedroegen f 226,40 per ha. Daarbij was aan de boer geen loon toegerekend,&#13;
maar wel aan een meewerkend meerderjarig kind. Het bedrag aan toegerekend of&#13;
uitbetaald loon werd gesteld op f 78,20 per ha. Het bruto overschot bedroeg, onder eliminatie&#13;
van de kosten van het onroerend goed, f 189,94. Trekt men hier vanaf de rente van&#13;
het bedrijfskapitaal, berekend naar 5% van de waarde van de begin-inventaris ad f 24,47&#13;
en aan pacht, dan wel aan berekende pacht, een bedrag van f 147,70 dan houdt de veehouder een bedrag over van f 17,77 als beloning voor zijn arbeid en dat van zijn vrouw en&#13;
van de minderjarige kinderen.&#13;
Deze cijfers geven op zijn minst de indruk, dat het betoog van Wesbonk niet uit de&#13;
lucht was gegrepen. In dit voorbeeld werd aan loon uitbetaald c.q. berekend een bedrag&#13;
van f 78,20 tegen een pachtprijs van f 147,70 per ha. De pachtprijs bedroeg meer dan een&#13;
derde van de bruto opbrengsten.&#13;
Uiteraard was het ook in Friesland niet alleen kommer en kwel wat de verhouding tussen&#13;
landheer en pachter betreft. Zo haalt een andere Friese boer, K.J. van den Akker,&#13;
schrijver van het prachtige boek: Van de mond der oude Middelzee, aan hoe meerdere families&#13;
van pachters en verpachters over vele generaties in een goede verstandhouding met&#13;
elkaar omgingen. Ook hij kan echter niet nalaten te verzuchten:&#13;
Waarom kan in algemene zin niet een dergelijke verstandhouding geboren worden uit&#13;
de vrije wil der partijen, gedragen door een geest van verdraagzaamheid, saamhorigheidsgevoel&#13;
en wederzijdse waardering en moeten er dan eeuwig en erfelijk harde wettelijke&#13;
bepalingen aan te pas komen om een groot deel der menschen in het goede spoor te leiden?&#13;
3&#13;
Het is geen wonder dat de pachtkwestie vooral in Friesland speelde. Zo was in 1930 bijna&#13;
70% van de totale oppervlakte cultuurgrond gepacht. Daarna kwam Zeeland met ongeveer&#13;
60%.&#13;
Behalve de hoogte van de pachtprijzen was het ontbreken van een recht op verlenging&#13;
een steen des aanstoots. De Pachtwet 1937 is met recht uit de nood geboren.&#13;
Om te demonstreren, dat tot mij is doorgedrongen, dat de wereld niet bij de grens van&#13;
Friesland ophoudt, een voorbeeld van toepassing van de Pachtwet 1937 met betrekking&#13;
tot een boerderij met erf in de Purmer. De ontvangsten bedroegen f 5.400,- de uitgaven&#13;
bedroegen f 3.200,-. Als beloning voor zijn arbeid hield de pachter f 1.200,- over. Aan&#13;
pacht moest hij f 1.440,- betalen.&#13;
Het Pachtbureau was van oordeel, dat bij een pachtsom van f 130,- per ha de pachter&#13;
een redelijke opbrengst kon verwachten.&#13;
Het betrof een bedrijf van ruim 11 /2 ha.&#13;
Van een in de Houtrakpolder en in de grote Upolders gelegen hoeve werd bij een inkomen&#13;
van f 4.000,- in het boekjaar 1939/1940 een pachtprijs van f 145,- per ha goedgekeurd&#13;
door de Pachtkamer van Hof Arnhem. In deze uitspraak wordt niet vermeld hoe&#13;
groot de hoeve was. 4&#13;
Uit deze voorbeelden valt mijns inziens wel de voorzichtige conclusie te trekken, dat&#13;
het niet onaanvaardbaar werd geacht, als het arbeidsinkomen van de pachter minder bedroeg&#13;
dan de te betalen pachtsom.&#13;
Zoals bekend was een groot manco in de Pachtwet 1937 het ontbreken van een effectieve&#13;
sanctie. Als partijen in hun standpunt volhardden kon de rechter of de overeenkomst alsnog&#13;
goedkeuren of de nietigheid uitspreken. Met dit laatste was de pachter uiteraard niet geholpen. Het is denkbaar dat de rechter bij het toetsen van de overeenkomst van twee&#13;
kwaden de minst kwade koos door een hoge pachtprijs goed te keuren.&#13;
Het ingrijpen in de contractsvrijheid, ter behartiging van het algemeen landbouw belang,&#13;
het bedrijven van structuurbeleid door middel van de pacht, is niet zo zeer uit de nood der&#13;
tijden geboren als wel een vrucht van de tijdgeest. Zo is in en na de tweede wereldoorlog&#13;
de gedachte ontstaan de regelingen ten aanzien van het vervreemden en verpachten van&#13;
landbouwgronden tevens dienstbaar te maken aan verbetering van de structuur van de&#13;
landbouw. Het zou uit een oogpunt van concurrentie noodzakelijk zijn de kostprijs zo&#13;
laag mogelijk te houden.&#13;
Mijns inziens valt in het algemeen de wettelijke regeling van de pacht als een geslaagd&#13;
produkt van de wetgever te beschouwen. Zij voorzag in een breed gevoelde maatschappelijke&#13;
behoefte.&#13;
Minister Vondeling zei bij de invoering van de huidige Pachtwet, dat deze voortbouwde&#13;
op een gevestigde rechtsovertuiging ten aanzien van het waarborgen van de continuïteit&#13;
van het gebruik en van een redelijke prijsvorming. Hij is daarin toen niet&#13;
tegengesproken. De waarborgen voor de continuïteit vinden we in de minimaal voorgeschreven&#13;
pachttermijnen, de schriftelijke vastlegging, de verlenging en het voorkeursrecht.&#13;
De waarborg voor de redelijke prijsvorming moet gezocht worden in de wijze van&#13;
vaststelling van het pachtnormenbesluit en de toepassing van de pachtnormen door de&#13;
grondkamers.&#13;
Er zou weinig aanleiding zijn dit symposium te houden als hiermee alles gezegd was.&#13;
Men ziet echter een stroom van publikaties en voorstellen waarin een herziening van de&#13;
Pachtwet bepleit wordt. De pacht zou aan het succes van de Pachtwet ten gronde gaan.&#13;
Een te ver doorgevoerde bescherming van de pachter maakt verpachten onaantrekkelijk.&#13;
De schriftelijke vastlegging zou niet meer werken. Men is niet meer te vertrouwen als&#13;
men in strijd met het gegeven woord naar de rechter stapt. Men wordt dan door de publieke&#13;
opinie afgestraft. 5&#13;
Niet te ontkennen valt dat de Pachtwet aan slijtage is gaan lijden. Het onderdeel van de&#13;
Pachtwet dat, zoals ik zei de vrucht van de tijdgeest was, de toetsing aan het algemeen&#13;
landbouw belang, is wel het minst geslaagd.&#13;
Reeds onder het Pachtbesluit 1941 betwijfelde Houwing of de wetgever met de invoering&#13;
van de term algemene belangen van de landbouw een gelukkige greep had gedaan.&#13;
Bij de schriftelijke voorbereiding van de Pachtwet 1958 sprak een aantal kamerleden de&#13;
vrees uit dat de krachtens art. 5 van de Pachtwet voorgeschreven toetsing, behalve voor&#13;
wat de prijs en de buitensporige verplichtingen betreft, een dode letter zou blijven. Zij&#13;
hebben gelijk gekregen. 6&#13;
Hoewel best te verdedigen valt dat de overheid, die belangrijke bedragen heeft geïnvesteerd&#13;
in de verbetering van de structuur van de landbouw, tracht de resultaten van bijvoorbeeld&#13;
de landinrichting te behouden, is de Pachtwet daartoe een ondeugdelijk middel&#13;
gebleken. Nog daargelaten dat sinds het vervallen van de Wet Vervreemding Landbouwgronden, de toetsing slechts op een, bovendien steeds kleiner, wordend deel van de landbouw&#13;
betrekking heeft.&#13;
Tekenend voor de situatie is dat de algemene belangen van de landbouw plotseling uit&#13;
de motteballen worden gehaald als misbruik van de Pachtwet dreigt. Bijvoorbeeld als een&#13;
schapenhouder een schuur in gebruik wordt gegeven, om hem al dan niet letterlijk uit de&#13;
brand te helpen, waarna de schapenhouder vervolgens als beloning voor de hem verleende&#13;
hulp vastlegging van een mondelinge pachtovereenkomst vordert. Terwijl in dit geval niet&#13;
zozeer het algemeen belang als wel het particulier belang van de helper in geding is.&#13;
Er is dus alle reden de Pachtwet op dit punt te herzien. Tevens onthoude men zich van&#13;
eventuele pogingen, bijvoorbeeld op grond van belangen van natuur of milieu, elementen&#13;
in de Pachtwet te introduceren, die niet rechtstreeks verband houden met het regelen van&#13;
de civielrechtelijke verhouding tussen verpachter en pachter.&#13;
Zelfs ten aanzien van de regeling van de duur van de pachtverhouding is het moeilijk&#13;
gebleken om uit een oogpunt van algemeen pachtersbelang de wettelijke termijn in al zijn&#13;
strengheid toe te passen. Wanneer de grondkamer een verzoek krijgt een kortere dan de&#13;
wettelijke termijn goed te keuren en beide partijen dringen daar op aan, dan zal het belang&#13;
van de individuele pachter zwaar wegen.&#13;
Met name als aangenomen moet worden, dat bij afwijzen van het verzoek het betreffende&#13;
object niet verpacht wordt. Zo was in 1987 bijna 4% van de totale verpachte oppervlakte&#13;
met toestemming van de grondkamer voor een kortere dan de wettelijke duur&#13;
verpacht.7&#13;
Niettemin kan gesteld worden dat ten aanzien van de geregistreerde pachtovereenkomsten&#13;
de pachtprijsbeheersing en het continuatierecht goed werken.&#13;
Al het water van de zee wast echter niet af, dat ernstige twijfel is gerezen over de vraag&#13;
of de Pachtwet nog wel voldoet aan het rechtsgevoel van de boerenbevolking.&#13;
Sommigen zullen graag houden wat ze hebben. Het is de vraag of dat iets met recht te&#13;
maken heeft. Een betere indicatie lijkt de bereidheid zich aan de wet te houden. Zo heeft&#13;
eens één van mijn studenten een enquête gehouden waarbij bleek dat 50% van de ondervraagden&#13;
van mening was, dat de Pachtwet op grote schaal ontdoken wordt8. Een teken&#13;
aan de wand is verder dat men zich niet ontziet op grote schaal pachtcontracten te sluiten&#13;
om melkquota te kunnen overdragen. Blijkbaar behoeft men niet bevreesd te zijn, dat de&#13;
wederpartij zich op de Pachtwet zou gaan beroepen.&#13;
Enige tijd geleden is van departementale zijde gesuggereerd de grondkamers op te heffen&#13;
met de uitdrukkelijke voorwaarde, dat in geen enkel opzicht afbreuk zou mogen worden&#13;
gedaan aan de bescherming van de pachter zoals die thans in de Pachtwet geregeld is.&#13;
De belangrijkste taak van de grondkamer is de toetsing van de pachtprijs aan het pachtnormenbesluit.&#13;
Van de kant van het departement is de indruk gewekt dat het pachtnormenbesluit&#13;
zou blijven bestaan en dat de pachter te allen tijde bij de rechter een uitspraak&#13;
zou kunnen vragen of de te betalen pachtprijs wel in overeenstemming met het pachtnormenbesluit is. Hij zal dan, mag men aannemen, het te veel betaalde terug kunnen vorderen.&#13;
Het vaststellen van de pachtprijs aan de hand van het pachtnormenbesluit vergt de nodige&#13;
deskundigheid. Uitgaande van het pachtnormenbesluit, moet in ieder geval met de&#13;
volgende factoren rekening worden gehouden: grondsoort (klei, veen of zand), kwaliteit&#13;
van de grond (afslibbaarheid van klei, aanwezige humus in het zand), storende lagen in&#13;
de ondergrond, egaliteit, perceelsvorm en grootte, waterhuishouding (hoofd- en detailontwatering),&#13;
ontsluiting en ligging ten opzichte van bedrijfsgebouwen. Bij de vaststelling&#13;
van de pachtprijs van een bedrijfsgebouw zijn bijvoorbeeld de doelmatigheid en de&#13;
onderhoudstoestand van belang. Ook moet rekening worden gehouden met de bedingen&#13;
ten aanzien van de vraag of de kosten van onderhoud voor een deel of voor het geheel ten&#13;
laste van de pachter komen. Tenslotte moet ook nog rekening worden gehouden met het&#13;
feit dat de pachter mogelijk op zijn kosten verbeteringen heeft aangebracht.&#13;
Moet nu, na verloop van vijf of tien jaar, de rechter uitspreken dat de pachter over de&#13;
afgelopen jaren tien, of vijfentwintig, gulden per ha teveel heeft betaald, omdat het perceel&#13;
niet erg egaal was of de ontsluiting beter had gekund?&#13;
Wie kan de uitkomst van zo'n geding voorspellen. Of moet de rechter, uit een oogpunt&#13;
van redelijkheid en billijkheid, als de pachter niet minder heeft betaald dan tussen partijen&#13;
was afgesproken, de vordering afwijzen? Dit kan volgens mij niet.&#13;
Mijns inziens is de tijd thans rijp voor een verdergaande liberalisatie van de pacht.&#13;
De huidige Pachtwet gaat mijns inziens verder dan uit een oogpunt van bescherming&#13;
van de economisch zwakkere noodzakelijk is. Als het getij verloopt moet men de bakens&#13;
verzetten. Tevens zal de nieuwe opzet eenvoudig moeten zijn als kenmerk van het ware.&#13;
Ook zal moeten worden voorkomen dat onnodige rechtsongelijkheid ontstaat tussen&#13;
oude en nieuwe verpachters en oude en nieuwe pachters. Sommige voorstellen gaan in&#13;
die richting.&#13;
En wat is de zin van de wetsvoorstellen ten aanzien van de zogenaamde pachtbeheersovereenkomst?&#13;
Wie moet tegen wie beschermd worden?&#13;
Zoals ik elders gezegd heb, de boer is ondernemer geworden. De Pachtwet dient uit te&#13;
gaan van de huidige maatschappelijke werkelijkheid. Zo is de Pachtwet geschreven voor&#13;
een boer die op een veehouderijbedrijf slechts over paarden, wagens, een maaimachine en&#13;
een harkkeerder beschikte. Zet daar de moderne veehouder tegenover: melkmachine,&#13;
koeltank, één of meer tractoren, ladewagen, giertanks, mestsilo etc.&#13;
Wat was toen en is nu het aandeel van de pachtprijs in de totale exploitatiekosten?&#13;
Een andere vraag die daar niet los van staat is of het doorsnee landbouwbedrijf nog&#13;
wel afhankelijk is van pacht. Volgens recente gegevens hadden 16 300 van de bedrijven&#13;
van 20 ha en groter het bedrijf voor meer dan 80% in eigendom. 12 486 bedrijven hadden&#13;
meer dan 20% in eigendom en minder dan 80% terwijl slechts 8377 bedrijven minder dan&#13;
20% van het bedrijf in eigendom hadden.9&#13;
Het percentage gepachte bedrijfsgebouwen in verhouding tot het aantal bedrijven, bedraagt&#13;
volgens de gegevens 1989 uit het L.E.I.-boekhoudnet als ik het goed heb uitgerekend&#13;
plusminus 11%. Kortheidshalve doe ik, zonder veel omhaal, de volgende voorstellen:&#13;
1. De preventieve toetsing vervalt.&#13;
2. De pachtprijs is bij het aangaan van een pachtovereenkomst vrij. Periodiek,&#13;
bijvoorbeeld na zes jaar, kan aan de rechter de vraag worden voorgelegd of de&#13;
pachtprijs nog wel in de pas loopt met die van vergelijkbare grond in de naaste&#13;
omgeving.&#13;
3. Van indeplaatsstelling kan alleen sprake zijn als tevens de onderneming in zijn geheel&#13;
of voor een deel wordt overgedragen. De kandidaat moet behalve dat hij voldoende&#13;
waarborgen moet bieden voor een behoorlijke bedrijfsvoering, qua opleiding en&#13;
beroep aangewezen zijn op het uitoefenen van de landbouw.&#13;
4. Bij behandeling van een verlengingsverzoek mag meewegen dat de verpachter de&#13;
grond pachtvrij wil verkopen. Hiervoor gelden in mijn gedachtengang de volgende&#13;
restricties:&#13;
Voor los land moet de pachtverhouding 12 jaar hebben bestaan en voor een hoeve 24&#13;
jaar. Tevens moet de verpachter de pachter in de gelegenheid hebben gesteld het&#13;
gepachte tegen de vrije verkeerswaarde te kopen.&#13;
De pachttermijnen van 6 en 12 jaar blijven gehandhaafd. Zo ook het voorkeursrecht.&#13;
Tevens dient een recht op verlenging te blijven bestaan. Wel zouden de gronden voor&#13;
het toewijzen van het verzoek iets verzwaard kunnen worden.&#13;
Het zal u niet ontgaan zijn, dat mijn voorstel geënt is op art. 1624 e.v. BW. Bij het ontwerpen&#13;
van de vijfde afdeling van Boek 4 titel zeven van het BW heeft de daarvoor ingehuurde&#13;
commissie onder voorzitterschap van de in pachtkringen bekende Houwing&#13;
dankbaar gebruik gemaakt van de Pachtwet. Omgekeerd zou de regeling nu kunnen dienen&#13;
als voorbeeld voor de modernisering van de pacht.&#13;
ad 1. Preventieve toetsing. Ten aanzien van de toetsing aan het algemeen belang betreft&#13;
dit zoals gezegd het schrappen van een dode letter.&#13;
ad 2. Liberalisatie van de pachtprijs. Door de aanvankelijk overeengekomen prijs vrij&#13;
te laten is ook uit een oogpunt van vaststelling van de pachtprijs geen preventieve toetsing&#13;
meer nodig. Door periodieke toetsing van de overeengekomen prijs aan het streekgemiddelde,&#13;
worden extreem hoge prijzen afgezwakt en te grote schommelingen&#13;
gecorrigeerd. Na de toetsing wordt de pachtprijs zonodig door de toetsende instantie gecorrigeerd.&#13;
In dit verband zal gebruik kunnen worden gemaakt van de deskundigheid van&#13;
de leden van de grondkamers. De grondkamer zal in afgeslankte of geprivatiseerde vorm&#13;
kunnen blijven bestaan. Net als bij verhuur van bedrijfsruimten zou getoetst moeten worden&#13;
aan de gemiddelde prijzen over de afgelopen periode.&#13;
ad 3. Indeplaatsstelling. Een persoon die al een beroep buiten de landbouw heeft gekozen&#13;
behoeft mijns inziens niet door de wetgever beschermd te worden. Niets staat overigens&#13;
de verpachter in de weg om, uit persoonlijke overwegingen, het kind van de pachter,&#13;
die buiten de landbouw werkzaam is, als pachter te aanvaarden.&#13;
ad 4. Pachtvrije verkoop. Essentieel is de voorwaarde dat eerst een tijdvak van 12 respectievelijk&#13;
24 jaar moet zijn verstreken. Tevens is van belang de voorwaarde dat het bedrijf&#13;
of de grond aan de pachter moet zijn aangeboden. De pachter zal zijn bedrijfsvoering&#13;
aan kunnen passen bij de kans, dat zijn verpachter een beroep op deze bepaling zal doen.&#13;
Deze bepaling lijkt een klein beetje op het vroegere jubeljaar. Dit hield in dat de verpachter&#13;
na een bepaald aantal jaren de grond weer vrij kreeg (Pachtwet 1937). n mijn voorstel is de continuïteit redelijk gewaarborgd. Bovendien zal de vrijere prijsvorming&#13;
de behoefte aan pachtvrije verkoop wellicht doen afnemen.&#13;
Een dergelijke vereenvoudigde regeling van de pacht kan ook wel een plaats vinden in&#13;
het Nieuw BW.&#13;
Mijns inziens zouden de door mij globaal aangegeven wijzigingen aan de pacht als instituut&#13;
een nieuw elan kunnen geven. De pachter geniet de bescherming, die hij mijns inziens&#13;
behoeft; niet meer en niet minder.&#13;
Onze pretentie de samenleving in vergaande mate te kunnen sturen moeten wij opgeven.&#13;
In dit verband past een terugtredende overheid. Uiteindelijk is naar mijn mening de&#13;
moderne boer als ondernemer het meest gebaat bij een moderne regeling van de pacht.&#13;
Een regeling, die misschien ook wel meer zou kunnen aansluiten bij het rechtsgevoel.</content><legacyfootnotes>1. Behalve naar de in de voetnoten genoemde publikaties, wordt verwezen naar de bekende handboeken en naar de&#13;
verschillende jaargangen van 'De Pacht' resp. 'Agrarisch Recht'.&#13;
2. C.M.O. en F. van Nispen tot Sevenaer, De Pachtwet, Zwolle 1937.&#13;
3. Vijfde druk Leeuwarden 1967, blz. 371. &#13;
4. De pacht 1940, blz. 247 e.v. nrs. 132 en 133.&#13;
5. A.H.T. Heisterkamp, Het dilemma van de pacht, Arnhem 1988.&#13;
6. Zie de kamerstukken bijlagen Handelingen II 1957/58, 3884.&#13;
7. E.H.M. Harbers, Goedkeuring van pachtovereenkomsten voor korte duur, Agr R 1989, blz. 530 e.v.&#13;
8. R.J.Q. Schrama, Aandacht voor enkele knelpunten in de pachtregeling (niet gepubliceerd). Zie echter 'De Boerderij', jrg.&#13;
1987, nr. 49, blz. 31. 40% van de geënquêteerde boeren had zelf wel eens met het sluiten van een mondeling contract te&#13;
maken gehad.&#13;
9. Bron: Landbouwcijfers C.B.S./L.E.I. (1990). De gegevens uit het L.E.I.-boekhoudnet zijn door het L.E.I. verstrekt.&#13;
</legacyfootnotes><footnotes><footnote/></footnotes><auteurs>Mr. G. Heida</auteurs><published>1992-01-01 00:00:00</published><modified>1992-01-01 00:00:00</modified><editiondate>1992-01-01</editiondate><htmlpath>https://denhollander.info/artikel/6101</htmlpath></article>
</articles></edition>