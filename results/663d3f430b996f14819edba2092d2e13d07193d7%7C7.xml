<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>11</uitgave><aflevering>10</aflevering><searchword>TvAR 11/2019</searchword><id>15828</id><udhid>UDH:TvAR/15828</udhid><titel>Voorgestelde wijziging mededingingswet nutteloos</titel><searchwords><searchword>TvAR 11/2019</searchword><searchword>UDH:TvAR/15828</searchword></searchwords><attachments><attachment><name>20659.pdf</name><extention>pdf</extention><url>https://denhollander.info/download/20659/ci</url></attachment></attachments><inleiding>&lt;p&gt;De positie van de boer in de keten zal versterkt worden. Dit is de belofte van de minister van LNV. In dit kader ligt er nu een voorstel voor wijziging van de mededingingswet. De intentie van de minister is lovenswaardig, maar de huidige invulling van dit wetsvoorstel brengt niets nieuws en zeker niet de gewenste duidelijkheid. Dit is de reden om het wetsvoorstel met de mededingingswetswijziging nu al te bespreken, want beter ten halve gekeerd dan ten hele gedwaald.&lt;br/&gt;De minister van LNV kan beter zelf nieuwe regelgeving ontwikkelen. &lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;De minister van LNV wil helderheid creëren over de mogelijkheden voor samenwerking in de landbouw. Op Europees niveau is de ruimte al langere tijd aanwezig onder andere door het toestaan van ProducentenOrganisaties (hierna: PO). Deze mogelijkheden zijn in Nederland te weinig benut. In Nederland leefde het beeld dat het kartelverbod ook in de landbouw samenwerking in de afzet onmogelijk maakte. Regels voor samenwerking enerzijds en andere regels met een verbod op samenwerking anderzijds werken uiteraard tegen elkaar in. Toch is dit probleem er niet omdat het Europese Verdrag van begin af aan voorrang heeft verleend aan de landbouwregels ten opzichte van de mededingingsregels. Dit wordt nu ook in Nederland onder ogen gezien: &lt;/p&gt;&lt;blockquote&gt;Met artikel 42 VWEU is, volgens jurisprudentie van het HvJEU, tot uitdrukking gebracht dat het kartelverbod en het verbod op misbruik van een machtspositie van toepassing zijn op de landbouw- en visserijsector, maar dat de doelstellingen van het gemeenschappelijk landbouw- en visserijbeleid in voorkomend geval voorrang hebben op de doelstellingen van de EU op het gebied van mededinging.[1]&lt;/blockquote&gt;&lt;p&gt;De regelgeving betreffende PO’s maakt deel uit van maatregelen die bijdragen aan die doelstellingen en gaat daarom voor het kartelverbod.&lt;/p&gt;&lt;p&gt;Pas nu echter groeit in Nederland het besef dat deze voorrangsregel in het Verdrag ruimte biedt voor samenwerking door landbouwproducenten. Er is behoefte om dit in nationaal recht vast te leggen. Hiermee wil de overheid landbouwproducenten duidelijkheid bieden over de ruimte voor samenwerking. Dit is op zich een goed streven gezien de angst het kartelverbod te overtreden, maar de gekozen uitwerking biedt nog geen soelaas.&lt;/p&gt;&lt;p&gt;In dit artikel bespreek ik de voorgestelde wijziging van de mededingingswet en tevens ga ik in op het nut van deze wetswijziging. Ik zal daarna een betere oplossing schetsen.&lt;/p&gt;&lt;p&gt;Maar ik begin met de visie van de Nederlandse overheid betreffende samenwerking in de landbouw. Vanuit deze visie is wellicht gekozen voor wijziging van de mededingingswet.&lt;/p&gt;&lt;h3&gt;2. De Nederlandse visie op de landbouw&lt;/h3&gt;&lt;h4&gt;2.1. Liberaal denken&lt;/h4&gt;&lt;p&gt;Het nationale denken over de landbouw in Nederland is gegrondvest op het liberale gedachtegoed. Volgens deze visie dragen ondernemers in de landbouw volledig eigen verantwoordelijkheid voor het slagen of falen van de onderneming. De mededingingswet vindt haar oorsprong ook in dit gedachtegoed en moest oorspronkelijk de vrije markt instandhouden en concurrentie bevorderen.&lt;/p&gt;&lt;p&gt;De Nederlandse regering heeft bewust geen beleid ontwikkeld om samenwerking in de sector te stimuleren. De Europese mogelijkheden voor stimulering van samenwerking zijn niet benut.&lt;/p&gt;&lt;p&gt;Deze houding van de overheid veranderde met het aantreden van de huidige regering. Het regeerakkoord 2017 kondigde aan : &lt;span class="italic"&gt;De mededingingswet wordt aangepast zodat samenwerking in de land- en tuinbouw&lt;/span&gt; &lt;span class="italic"&gt;producenten expliciet wordt toegestaan. Dit om de ongelijke machtsverhoudingen in de keten te compenseren.[2]&lt;/span&gt;&lt;/p&gt;&lt;p&gt;Door de ongelijke machtsverhoudingen tussen landbouwproducenten en hun afnemers kunnen landbouwproducenten geen eisen stellen en zijn zij volledig afhankelijk van hun afnemers. Versterking van de economische machtspositie van producenten is mogelijk door samenwerking van die producenten toe te staan. De versterking van die economische machtspositie is een van de aanvullende doelen passend in de kringloopvisie van de minister van LNV.[3]&lt;/p&gt;&lt;h4&gt;2.2. Nationale afhoudendheid&lt;/h4&gt;&lt;p&gt;Vanuit de liberale visie van de Nederlandse overheid zijn de Europese mogelijkheden voor samenwerking, het toestaan van ProducentenOrganisaties, lange tijd bewust terzijde geschoven. Binnen een PO is gezamenlijke afzet toegestaan en daarmee de mogelijkheid de marktpositie te versterken. Deze Europese regels behoeven wel een nadere nationale invulling. De Nederlandse overheid heeft daaraan, in tegenstelling tot ons omringende landen, geen invulling willen geven. Pas door druk van groenten- en fruittelers zijn eind vorige eeuw voor deze sector nationale regels opgesteld.&lt;/p&gt;&lt;p&gt;En ook al zijn sinds 2009 de Europese regels een paar keer verruimd, waardoor nu PO’s voor alle landbouwproducten mogelijk zijn, toch bleef de Nederlandse overheid passief. Zo vertelde in 2009 een overheidsambtenaar mij dat landbouwproducenten zelf maar actie moesten ondernemen alvorens de overheid nationale regels zou uitwerken. Er was dan ook parlementaire druk nodig om in 2014 uiteindelijk de nationale regeling producenten- en brancheorganisaties opgesteld te krijgen, waardoor oprichting van PO’s in alle sectoren mogelijk is geworden.[4] Deze nationale regels blinken niet uit in duidelijkheid. Beleid om PO’s te promoten is er ook nooit geweest. Het aantal PO’s in Nederland is nu nog op tien vingers te tellen.&lt;/p&gt;&lt;p&gt;In Nederland heeft tot voor kort ook in de landbouw het mededingingsbeleid passend binnen de liberale visie de boventoon gevoerd.&lt;/p&gt;&lt;p&gt;Eindelijk breekt de huidige regering met deze ‘laisser faire’ politiek. De Nederlandse overheid denkt dat daarvoor een wijziging van de mededingingswet nodig is.&lt;/p&gt;&lt;h3&gt;3. Wetsvoorstel wijziging mededingingswet&lt;/h3&gt;&lt;h4&gt;3.1. Doel en inhoud&lt;/h4&gt;&lt;p&gt;Het wetsvoorstel is afgelopen zomer ter consultatie aan het grote publiek voorgelegd.&lt;/p&gt;&lt;p&gt;Dit voorstel tot wijziging van de mededingingswet beoogt de onzekerheid die – met name bij boeren – leeft inzake de ruimte binnen de mededingingsregelgeving voor onderlinge samenwerking weg te nemen. Hiertoe wil het wetsvoorstel de ruimte die op Europees niveau is vastgelegd in het Gemeenschappelijke landbouwbeleid expliciteren.[5]&lt;/p&gt;&lt;p&gt;Het voorstel heeft de titel: &lt;span class="italic"&gt;Wijziging mededingingswet in verband met vrijstellingen van het kartelverbod.[6] &lt;/span&gt;Toch is&lt;span class="italic"&gt; &lt;/span&gt;de inhoud van het wetsvoorstel breder dan de titel doet vermoeden.&lt;/p&gt;&lt;p&gt;De mededingingswet zelf bevat drie pijlers: het kartelverbod, het verbod op misbruik van een economische machtspositie (afk: m.emp) en het concentratiebeleid. Het wijzigingsvoorstel breidt de mededingingswet uit met zogenoemde uitzonderingen betreffende het kartelverbod (art. 11a Mw) en ook betreffende het verbod op m.emp`s (art. 24a Mw).[7]&lt;/p&gt;&lt;p&gt;Het wetsvoorstel bevat één artikel, waarin aan de uitzonderingen voor beide artikelen zowel inhoud wordt gegeven als ook wordt aangegeven hoe dit procesmatig wordt aangepakt.&lt;/p&gt;&lt;h4&gt;3.2. Uitzondering op de verboden&lt;/h4&gt;&lt;p&gt;Het eerste lid in dit enige artikel geeft aan dat het kartelverbod, c.q. verbod op m.emp`s in de mededingingswet alleen van toepassing is als het kartelverbod, c.q. verbod op misbruik van economische machtspositie volgens de analoge Europese mededingingsregels (art. 101 en 102 VWEU) van toepassing is. Als een Europese verordening en/of jurisprudentie aangeeft dat de Europese mededingingsregels niet van toepassing zijn, dan zijn de Nederlandse mededingingsregels dus ook niet van toepassing.&lt;/p&gt;&lt;p&gt;Bezien vanuit de bevoegdheidsverdeling van de EU en de lidstaten op het terrein van de mededinging lijkt dit artikel meer ruimte bieden voor samenwerking tussen Nederlandse producenten. Immers in die situaties dat alleen de Nederlandse mededingingswet van toepassing is, hebben landbouwregels dan ook voorrang.[8]&lt;/p&gt;&lt;p&gt;Echter volgens jurisprudentie van het HvJ Eu is al langere tijd duidelijk dat nationaal mededingingsrecht geen afbreuk mag doen aan het Europese landbouwrecht.[9] Dus als samenwerking op basis van het Europese landbouwrecht is toegestaan, dan hebben deze regels voorrang ook op nationale mededingingsregels (art. 42 VWEU).&lt;/p&gt;&lt;p&gt;Zo maken PO-regels deel uit van het Europese landbouwrecht en zijn dus ook in Nederland altijd al van toepassing.&lt;/p&gt;&lt;p&gt;Gezien deze context is het eerste lid van beide artikelen in het voorstel niet meer dan een herhaling van de Europese voorrangsregel in het nationale recht; voorrang voor het landbouwrecht dat toch al in Nederland geldt. Deze herhaling van de voorrang in de mededingingswet is in essentie niet nodig, maar mogelijk wel verstandig, omdat de heersende gedachte in Nederland is dat het kartelverbod ook in de landbouw dominant is.&lt;/p&gt;&lt;p&gt;Jarenlang is in Nederland de bijzondere verhouding tussen landbouw- en mededingingsrecht niet onderkend. In het verleden zijn daardoor verkeerde wegen bewandeld en verkeerde beslissingen genomen.[10]&lt;/p&gt;&lt;p&gt;Het kan daarom inderdaad wel nut hebben de voorrang van landbouwregels op mededingingsregels, zoals uitgewerkt op Europees niveau, in de denkwereld van Nederlandse politici, ambtenaren en juristen in te branden. Maar dit mag niet het enige doel van een wetswijziging zijn. De overheid wil juist vooral landbouwproducenten de duidelijkheid bieden over de mogelijkheden voor samenwerking.&lt;/p&gt;&lt;p&gt;Echter dit eerste lid van het enige artikel in het wetsvoorstel geeft alleen de Europese regels weer. Er wordt niets toegevoegd, uitgelegd of geconcretiseerd. Hierdoor biedt het wijzigingsvoorstel boeren en boerinnen inhoudelijk niet meer duidelijkheid.&lt;/p&gt;&lt;h4&gt;3.3. Aanpak van uitzonderingen&lt;/h4&gt;&lt;p&gt;Het eerste lid geeft dus zonder de noodzakelijke concretisering aan dat de Europese lijn gevolgd wordt. Het tweede lid van het enige artikel geeft het proces aan: Onze Minister zal in de Staatscourant de gevallen in de landbouw vermelden die op grond van een Europese verordening onder het kartelverbod en het verbod op m.emp.s vallen.&lt;/p&gt;&lt;p&gt;Onze Minister blijkt in dit geval de minister van Economische Zaken te zijn. In de Staatscourant komen gevallen te staan waar de verboden wel van toepassing zijn. Het nationale recht springt van een algemene inhoudelijke regel dat de Europese regels gevolgd worden (lid 1) naar een procesregel met het aanwijzen van gevallen, die toch onder de verboden vallen (lid 2). Er ontbreken een paar tussenstappen. Deze zijn wellicht door de referentie aan het Europees recht aldaar te vinden. De Memorie van Toelichting analyseert het relevante Europese recht.[11]&lt;/p&gt;&lt;h4&gt;3.4. Onderbouwing in de Memorie van Toelichting&lt;/h4&gt;&lt;p&gt;Voor het begrip van dit wetsvoorstel gaat de zoektocht verder in de Memorie van Toelichting (hierna: MvT). Het Europese recht met als basis de voorrangsregel in art. 42 VWEU, zoals hierboven genoemd, is, zoals ook de MvT aangeeft, verder uitgewerkt in drie verordeningen en in de jurisprudentie van het Hof van Justitie van de EU. De jurisprudentie heeft betrekking op de duiding van art. 42 VWEU en de interpretatie van de onderlinge verhouding landbouw/mededingingsrecht in de verordeningen. In het navolgende stuk wordt alleen gerefereerd aan de Gemeenschappelijke MarktOrdening (hierna: GMO-) verordening.[12] De meest recente aangehaalde uitspraak is de witlofzaak van november 2017, waarin de regels van de GMO-verordening zijn geconcretiseerd.[13]&lt;/p&gt;&lt;p&gt;De MvT licht toe welke landbouwregels leiden tot afwijkingen op het kartelverbod.[14]&lt;/p&gt;&lt;p&gt;Betreffende de GMO-verordening wordt als eerste art. 209 Vo. 1308/2013 genoemd. Dit artikel is van toepassing voor alle vormen van samenwerking in de landbouw. Onder bepaalde voorwaarden is samenwerking geoorloofd.[15]&lt;/p&gt;&lt;p&gt;Daarnaast komt volgens de MvT uit de witlofzaak voort dat er een ‘afwijking’ is bij een PO of UPO. &lt;span class="italic"&gt;De gedragingen die voor deze entiteiten noodzakelijk zijn om één of meerdere van die doelstellingen te bereiken dienen daarom buiten het kartelverbod van artikel 101, eerste lid, VWEU te vallen.[16]&lt;/span&gt; De regels voor de vorming van een PO en haar doelstellingen staan in art. 152 lid 1 Vo. 1308/2013 en van een UPO in art. 156 lid 1Vo. 1308/2013.&lt;/p&gt;&lt;p&gt;Daarnaast behandelt de MvT als derde nog een andere afwijking die in art. 152 lid 1 bis GMO-verordening is opgenomen.&lt;/p&gt;&lt;p&gt;Voor ProducentenOrganisaties zijn volgens de MvT in Vo. 1308/2013 dus drie ‘afwijkingen’ in het landbouwrecht te vinden.&lt;/p&gt;&lt;h4&gt;3.5. Van Europees recht naar nationaal recht&lt;/h4&gt;&lt;p&gt;Het Europese recht heeft volgens de MvT een constructie van de algemene verbodsregels in het mededingingsrecht en afwijkingsregels in het landbouwrecht. Het zijn allemaal regels en een bepaalde casus wordt daaraan getoetst. Nu geven deze regels echter volgens de MvT niet de noodzakelijke duidelijkheid.[17] Daarom zal onze minister in de Staatscourant aangeven in welke gevallen de verboden wel van toepassing zijn. Deze nationale benadering roept een aantal vragen op. Is het niet logischer de Europese regels eerst op nationaal niveau dan maar te concretiseren zodat toetsing wel mogelijk is? Het duiden van gevallen op basis van vage regels lijkt niet zinvol. En is het niet logischer om, in navolging van het Europese recht, vooral de regels uit te werken als het kartelverbod niet van toepassing is?&lt;/p&gt;&lt;p&gt;Immers aangeven van het wel van toepassing zijn van de verboden is een omkering in vergelijking met de Europese aanpak van verbodsregels en regels met afwijkingen daarop. Het wel van toepassing verklaren van de verboden zou echter volgens de MvT de gebruikelijke wijze zijn om inhoud te geven aan het Europese recht.[18] Verrassend is dan om direct daarna het volgende te lezen: &lt;span class="italic"&gt;In het licht van het feit dat deze verordeningen het mededingingsrecht op de gehele landbouw- en visserijsector van toepassing verklaren, behoudens een aantal gevallen, zal de mededeling feitelijk de vorm krijgen van een beschrijving van de gevallen waarin de mededingingsregels niet van toepassing zijn in de landbouw- en visserijsector.[19] &lt;/span&gt;Nu draait de aanpak dus weer om.&lt;/p&gt;&lt;p&gt;Duidelijker wordt het hierdoor allemaal niet. Zeker niet als daarna gesteld wordt : &lt;span class="italic"&gt;Voor de goede orde zij opgemerkt dat deze mededeling een zuiver declaratoir karakter heeft en geen rechtsgevolgen heeft.[20]&lt;/span&gt;&lt;/p&gt;&lt;p&gt;Welke gevallen ook genoemd zullen worden in de Staatscourant, daarbij is het al problematisch dat het gevallen zijn. Het niet genoemd zijn in de Staatscourant is immers geen vrijbrief voor een organisatie.&lt;/p&gt;&lt;h4&gt;3.6. Handleiding&lt;/h4&gt;&lt;p&gt;De MvT geeft terecht aan dat de Europese regels niet voldoende duidelijk zijn. Als het Nederlandse recht gevallen gaat beschrijven op grond van die regels, dan is er blijkbaar nog een tussenstap nodig. De nationale overheid mag Europese landbouwregels nader aanvullen en invullen. Daar is echter niet voor gekozen. Er komt alleen een handleiding om de regels toe te lichten: &lt;span class="italic"&gt;Daartoe zal de ‘Handleiding mededingingsrecht voor producentenorganisaties en brancheorganisaties in de landbouwsector’ uit 2014 wordt geactualiseerd.[21] &lt;/span&gt;&lt;/p&gt;&lt;p&gt;De huidige handleiding geeft geen duidelijke voorrang aan de landbouwregels. Tot nu toe bracht deze handleiding voor de praktijk geen duidelijkheid, omdat de tekst niet concreter is (of wil zijn) dan de Europese regels en vooral omdat de tekst is opgesteld door de mededingingsautoriteit.&lt;/p&gt;&lt;h3&gt;4. Verantwoordelijke minister&lt;/h3&gt;&lt;p&gt;Hierbij kom ik bij het punt dat volgens het wetsvoorstel Onze minister in dit geval de Minister van EZ is, die dus de gevallen zal duiden. De handleiding zal wellicht weer bijgesteld worden door de mededingingsautoriteit. Dit zijn niet de geëigende instanties om nadere invulling aan de regels te geven. Om voor een afwijking in aanmerking te komen, is er namelijk toetsing aan landbouwkundige criteria nodig en handhaving van landbouwrecht moet onder verantwoordelijkheid van de minister van LNV vallen. Ter onderbouwing keer ik weer terug naar de Europese regels.&lt;/p&gt;&lt;p&gt;De relevante criteria voor een afwijking zijn van landbouwkundige aard zoals ‘vereist voor de verwezenlijking van landbouwdoelstellingen in art. 39 VWEU’ of daarmee niet strijdig zijnde (art. 209). In de tweede en deels derde ‘afwijking’ is het landbouwkarakter nog sterker, want daar gaat het om eisen t.a.v. de organisatie en de werkwijze van een PO (art. 152). Als een PO aan deze landbouweisen voldoet, dan is erkenning mogelijk en als de activiteiten echt noodzakelijk zijn, dan valt een PO buiten de werking van het kartelverbod. De beoordeling van de noodzakelijkheid van activiteiten vraagt om een landbouwrechtelijke toetsing.[22]&lt;/p&gt;&lt;p&gt;Deze landbouwrechtelijke toetsing moet in handen liggen van het ministerie van LNV. Bij een PO is dit is helemaal eenvoudig te realiseren, omdat dit ministerie al zorg draagt voor de erkenning van een PO. Niets is gemakkelijker en juister dan de landbouwrechtelijke toetsing of het mededingingsrecht überhaupt nog wel in beeld komt, in samenhang hiermee uit te voeren. Het is niet juist dat de minister van EZ aan landbouwkundige criteria toetst om te bezien of er al of niet sprake is van een afwijking. Dit moet bij de minister van LNV liggen.&lt;/p&gt;&lt;p&gt;Procesmatig is dus niet alleen de beschreven aanpak zeer discutabel en onduidelijk, maar is de bevoegde instantie verkeerd gekozen. Dit laatste wordt nog duidelijker als we nog één punt verder uitdiepen. Dit is de benaming van de tweede ‘afwijking’.&lt;/p&gt;&lt;h3&gt;5. Afwijking of Uitsluiting&lt;/h3&gt;&lt;h4&gt;5.1. Niet alle afwijkingen zijn gelijk&lt;/h4&gt;&lt;p&gt;In de voorgaande analyse ben ik nog voorbij gegaan aan de duiding van de begrippen. De zogenoemde ‘afwijkingen’ in de MvT zijn niet allemaal afwijkingen. Een deel moet als uitsluiting gekwalificeerd worden. De MvT en ook het wetsvoorstel maken hierin echter geen onderscheid. Het niet onderscheiden van begrippen versluiert een cruciaal punt.&lt;/p&gt;&lt;p&gt;Het wetsvoorstel spreekt over uitzondering, de MvT over afwijking. In beide gevallen gaat het om iets afwijkends van het kartelverbod dat altijd geldt. Echter deze benaming doet geen recht aan het bijzondere van de regels betreffende PO’s in het algemeen.&lt;/p&gt;&lt;p&gt;Waar de MvT de PO’s regels in art. 152 lid 1 als de tweede ‘afwijking’ aanduidt, is geen sprake van afwijking maar van uitsluiting. Ook dit vraagt weer een terugkeer naar de Europese regels en de interpretatie van het Hof van Justitie EU in de witlofzaak.&lt;/p&gt;&lt;h4&gt;5.2. Uitsluiting onderscheiden van uitzondering&lt;/h4&gt;&lt;p&gt;In de GMO-verordening zijn twee verschillende type regels te onderscheiden die betrekking hebben op de verhouding landbouw versus mededinging. Dit komt tot uiting in art. 206 Vo. 1308/2013. Dit artikel geeft aan dat er in de verordening andere (landbouw)regels zijn die voor de mededingingsregels gaan én het artikel verwijst naar de uitzondering in art. 209 en 210 in het mededingingsdeel.[23]&lt;/p&gt;&lt;p&gt;In de witlofzaak heeft het Hof aangegeven dat onder de landbouwregels in ieder geval de PO-regels in art. 152 lid 1 (en overeenkomende UPO-regels in art. 156 lid 1) vallen. Het Hof oordeelt op basis van het primaat van het landbouwrecht (art. 42 VWEU) dat de PO-regels voorrang hebben boven het kartelverbod. Deze voorrang impliceert dat een PO als zij aan nadere voorwaarden voldoet buiten de werking van het kartelverbod valt. Dit noemt het Hof uitsluiting. Uitsluiting impliceert dat de PO niet meer aan het kartelverbod getoetst wordt. Volgens het HvJ EU hangt deze bijzondere positie van deze organisaties samen met de inbedding in het publieke landbouwrecht. De vorming van PO’s draagt bij aan de landbouwdoelstellingen.&lt;/p&gt;&lt;p&gt;Uitsluiting moet dus duidelijk onderscheiden worden van afwijking/uitzondering. Als er sprake is van uitsluiting dan is toetsing aan het kartelverbod niet meer nodig.&lt;/p&gt;&lt;p&gt;Deze invulling van de rechtsregels maakt des te meer duidelijk dat de beoordeling of een PO aan de landbouwregels voldoet, en daardoor buiten het kartelverbod ligt, overgelaten moet worden aan de minister van LNV.&lt;/p&gt;&lt;h4&gt;5.3. Europese verordening houdt geen rekening met uitsluiting&lt;/h4&gt;&lt;p&gt;Deze uitspraak van het HvJ EU is gepubliceerd in november 2017. In dezelfde periode heeft de Commissie gesleuteld aan de PO-regels, zonder rekening te (kunnen/willen) houden met de uitspraak van het Hof. De algemene PO-regels in art. 152 lid 1 zijn daardoor in december 2017 uitgebreid met een uitzonderingsregel in art 152 lid 1 bis. Dit is de hierboven beschreven derde afwijking.&lt;/p&gt;&lt;p&gt;Echter de uitsluiting zoals geformuleerd door het HvJ EU, en in de MvT de tweede ‘afwijking’ genoemd, leidt ertoe dat een PO na toetsing aan de landbouwregels en de voorwaarden, buiten de werking van het kartelverbod valt en dan is toegestaan. Het kartelverbod en ook de derde uitzondering is dan niet meer relevant.&lt;/p&gt;&lt;p&gt;Het is fijn dat de MvT de tweede ‘afwijking’ expliciet aangeeft, maar het spreken over een afwijking is niet correct. Hier gaat het om uitsluiting. [24]&lt;/p&gt;&lt;p&gt;‘Afwijking’ gaat te veel uit van de grondgedachte dat het kartelverbod algemeen geldend is en alleen uitzonderingen op dit algemene verbod mogelijk zijn. In de landbouw ligt de zaak complexer met uitzonderingen/afwijkingen en uitsluitingen.&lt;/p&gt;&lt;p&gt;De benadering in de MvT straalt nog steeds te veel de dominantie uit van het mededingingsrecht. Juist dit moet anders.&lt;/p&gt;&lt;h3&gt;6. Primaat leggen bij landbouwrecht &lt;/h3&gt;&lt;p&gt;Het enige nut van dit wetsvoorstel is de herhaling op nationaal niveau van het primaat van landbouwregels, zoals vastgelegd in het Europese verdrag. Dit draagt eraan bij dat autoriteiten en beslissende instanties zich voortaan bewust zijn van die voorrang.&lt;/p&gt;&lt;p&gt;De wijze waarop in het wetsvoorstel vorm is gegeven aan het proces om helderheid te verschaffen aan de mensen in de landbouw werkt vooral tegendraads. De aanpak straalt te veel de dominantie van het mededingingsrecht uit. De verantwoordelijkheid voor de verdere uitvoering komt ook te veel bij autoriteiten liggen die vanuit het mededingingsrecht werken.&lt;/p&gt;&lt;p&gt;Er is iets anders nodig. Er zijn nationale landbouwregels nodig, die invulling geven aan de Europese landbouwregels. Het Europese recht laat dit ook toe. Nationale landbouwregels mogen niet strijdig zijn met Europese landbouwregels, maar mogen en moeten deze regels wel aanvullen.&lt;/p&gt;&lt;p&gt;Een betere weg zou zijn om dan ook zijn om de nationale regels te verbeteren en wel te beginnen met de regeling voor ProducentenOrganisaties en BrancheOrganisaties. De huidige regeling is incorrect en behoeft al wijziging.&lt;span class="superscript"&gt; [25]&lt;/span&gt; In deze regeling kan opgenomen worden dat het kartelverbod onder voorwaarden niet van toepassing is. &lt;/p&gt;&lt;p&gt;Duitsland heeft een nationale wet voor de landbouworganisaties, waar de (U)PO’s en de BO’s onder vallen. In navolging van het Europese recht zijn daarin de landbouwcriteria opgenomen en nader ingevuld. Het niet van toepassing zijn van het kartelverbod is hierin opgenomen. In de praktijk biedt deze Duitse aanpak veel houvast aan landbouwproducenten.&lt;/p&gt;&lt;p&gt;Mogelijk kan de minister tevens een regeling maken om de uitzondering in art. 209 GMO-verordening zodanig vorm te geven dat er werkelijk gebruik van gemaakt kan worden en deze uitzondering geen dode letter blijft. &lt;/p&gt;&lt;p&gt;Een handleiding zal zeker nuttig zijn, maar wel als deze onder verantwoordelijkheid van de minister van LNV valt.&lt;/p&gt;&lt;h3&gt;7. Resumerend&lt;/h3&gt;&lt;p&gt;Het voorstel voor wijziging van de mededingingswet herhaalt de voorrangsregel van het landbouwrecht, die al in Nederland van toepassing is. Het doel, duidelijkheid voor landbouwproducenten , wordt er niet mee bereikt.&lt;/p&gt;&lt;p&gt;Het is veel beter als het ministerie van LNV de Europese landbouwregels, waardoor er sprake is van uitsluiting of van afwijking, verder nationaal invult en aanvult en zelf een handleiding opstelt.&lt;/p&gt;</content><legacyfootnotes/><footnotes><footnote>1 Ontwerp toelichting p. 9 &amp;lt; www.internetconsultatie.nl/wijzigingmwagro,&amp;gt; Op deze site staat de concept regeling, ontwerp toelichting en 6 reacties hierop. In dit artikel refereer ik aan de conceptteksten met de woorden wetsvoorstel en memorie van toelichting (MvT).</footnote><footnote>2 VVD, CDA, D66 en ChristenUnie, Regeerakkoord ‘Vertrouwen in de toekomst’, 2017-2021, p. 34.</footnote><footnote>3 Ministerie van LNV, Landbouw, natuur en voedsel: waardevol en verbonden, Nederland als koploper in kringlooplandbouw, Den Haag, september 2018, p. 20.</footnote><footnote>4 Min. v. EZ, Regeling producenten- en brancheorganisaties, &lt;span class="italic"&gt;Strct. &lt;/span&gt;2014, 29371 (wijziging,&lt;span class="italic"&gt; Strct. &lt;/span&gt;2015, 34026).</footnote><footnote>5 Memorie van Toelichting, p. 1.</footnote><footnote>6 Wijziging mededingingswet in verband met vrijstellingen van het kartelverbod www.internetconsultatie.nl/wijzigingmwagro.</footnote><footnote>7 De woorden vrijstelling en uitzondering worden beiden voor hetzelfde gebruikt.</footnote><footnote>8 Het aantal gevallen is al erg beperkt waarbij alleen de mededingingswet van toepassing is.</footnote><footnote>9 HvJ EG 9 september 2003, C-137/00, r.o. 94 (&lt;span class="italic"&gt;Milk Marque&lt;/span&gt;).</footnote><footnote>10 M. Litjens, 2018&lt;span class="italic"&gt;, ProducentenOrganisatie als erkend kartel &lt;/span&gt;(proefschrift UvG), p.188-198.</footnote><footnote>11 Tot nu toe gaat de analyse gelijk op voor zowel het kartelverbod als het verbod op misbruik van economische machtspositie. Dit artikel gaat verder alleen door op de regels omtrent het kartelverbod. Over uitzonderingen op het verbod op m.emp. is ook wel wat te zeggen, maar blijft hier achterwege (zie hiervoor verder mijn aanbevelingen bij het wetsvoorstel, p. 4 en 5. te vinden als pdf-document op &amp;lt;www.internetconsultatie.nl/wijzigingmwagro/reacties&amp;gt;).</footnote><footnote>12 De GMO-verordening is de (geconsolideerde) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad (&lt;span class="italic"&gt;PbEU&lt;/span&gt; 2013, L 347). Dit is de meest bepalende verordening in de landbouw.	De andere landbouwverordening is Verordening (EG) nr. 1184/2006 van de Raad van 24 juli 2006 inzake de toepassing van bepaalde regels betreffende de mededinging op de voortbrenging van en de handel in landbouwproducten (&lt;span class="italic"&gt;PbEU&lt;/span&gt; 2006, L 214). Deze verordening is alleen relevant voor landbouwproducten die niet zijn opgenomen in de bijlage landbouwproducten bij het VWEU en heeft daardoor nauwelijks een toepassingsgebied. De derde verordening is de Visserijverordening: Verordening (EU) nr. 1379/2013 van het Europees Parlement en de Raad van 11 december 2013 houdende een gemeenschappelijke marktordening voor visserijproducten en aquacultuurproducten, tot wijziging van Verordeningen (EG) nr. 1184/2006 en (EG) nr. 1224/2009 van de Raad en tot intrekking van Verordening (EG) nr. 104/2000 van de Raad (&lt;span class="italic"&gt;PbEU&lt;/span&gt; 2013, L 354). De landbouwverordeningen en de visserijverordeningen hebben kleine verschillen in het mededingingsdeel, maar deze zijn in dit kader niet relevant.</footnote><footnote>13 HvJEU 17 november 2017, zaaknr. C-671/15 (Président de l’Autorité de la concurrence / Association des producteurs vendeurs d’endives (APVE e.a.)</footnote><footnote>14 MvT, p. 7 en 8. Het wetsvoorstel gebruikt het begrip uitzondering en de MvT het begrip afwijking. Dit verschillend woordgebruik is verder niet toegelicht. Gezien de tekst lijken deze woorden hetzelfde te bedoelen.	Ik zet in de tekst het woord ‘afwijking’ of ‘uitzondering’ tussen ‘…’ als ze naar mijn mening oneigenlijk worden gebruikt. De onderbouwing daarvan volgt in par. 5.</footnote><footnote>15 Dit artikel werk ik niet verder uit. De voorwaarden zijn zodanig strikt dat er geen casus bekend is, waarvoor deze uitzondering is geaccepteerd. Daarnaast bevat art. 210 een uitzondering voor BrancheOrganisaties. Dit zijn ketenorganisaties en deze regels laat ik hier verder buiten beschouwing.</footnote><footnote>16 MvT, p. 8. De MvT noemt dit ook een afwijking. In ieder geval is het al te waarderen dat in de MvT de tweede ‘afwijking’ benoemt en onderkent dat een PO dan buiten de werking van het kartelverbod kan vallen. Het HvJ EU spreekt in dat geval van uitsluiting (voor verdere uitleg zie par. 5).</footnote><footnote>17 MvT, p. 11.</footnote><footnote>18 MvT, p. 11, verwijzend naar een art. in de Aanbestedingswet. Zonder deskundigheid op dat terrein is de argumentatie niet te volgen.</footnote><footnote>19 MvT, p. 11.</footnote><footnote>20 MvT, p. 11.</footnote><footnote>21 MvT, p. 11, refererend aan &lt;span class="italic"&gt;Kamerstukken II&lt;/span&gt; 2014/15, 28 625, nr. 222.</footnote><footnote>22 M. Litjens, (2018), p. 98.</footnote><footnote>23 Inderdaad is dit art. 206 te impliciet geformuleerd (Zie verder M. Litjens, 2018, Voorwoord in proefschrift). De MvT refereert niet eens aan dit artikel. Het HvJ EU doet dit in de witlofzaak wel.</footnote><footnote>24 Meer algemeen refereert de MvT, p.6 wel aan de witlofzaak en aan het buiten de werkingssfeer aan de mededingingsregels vallen, maar het cruciale onderscheid tussen uitsluiting en afwijking wordt niet gemaakt.</footnote><footnote>25 Min. v. EZ, Regeling producenten- en brancheorganisaties, &lt;span class="italic"&gt;Strct. &lt;/span&gt;2014, 29371 (wijziging,&lt;span class="italic"&gt; Strct. &lt;/span&gt;2015, 34026).</footnote></footnotes><auteurs>dr. mr. ir. M.E.G. Litjens</auteurs><published>2019-11-21 17:32:28</published><modified>2019-11-25 08:57:29</modified><editiondate>2019-11-21</editiondate><htmlpath>https://denhollander.info/artikel/15828</htmlpath></article>
</articles></edition>