<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1985</searchword><id>6376</id><udhid>UDH:TvAR/6376</udhid><titel>Boekbespreking: Onroerend-goedrecht, deel a: bestemming; serie Bestuursrecht - theorie en praktijk, door prof.mr P. de Haan</titel><searchwords><searchword>TvAR 2/1985</searchword><searchword>UDH:TvAR/6376</searchword></searchwords><attachments><attachment><name>1985_nr 2_Artikel_Brussaard.pdf</name><extention>pdf</extention><url>https://denhollander.info/download/6158/ci</url></attachment></attachments><inleiding>Uitgeverij Kluwer heeft de goede gedachte gehad een nieuwe serie 'Bestuursrecht -&#13;
theorie en praktijk' uit te brengen, onder redactie van mr J.M. Polak. In een 'ten&#13;
geleide' bij het eerste deel wijst Polak er op dat de behoefte om naast de bestaande&#13;
serie Recht en praktijk een soortgelijke reeks op het gebied van het bestuursrecht&#13;
te starten zich in de afgelopen jaren steeds meer deed voelen, omdat de bestaande&#13;
serie een te breed terrein dreigde te gaan bestrijken. De nieuwe reeks zal naar aard&#13;
en opzet nauw aansluiten bij de bestaande door vooral boeken op te nemen die het&#13;
bestuursrecht toegankelijk maken voor een bredere kring van gebruikers en voorts&#13;
boeken die een bepaald deel van het bestuursrecht in kaart brengen. Bovenal echter&#13;
wordt de verbinding tussen de theorie en de praktijk van het bestuursrecht van belang&#13;
geacht.</inleiding><content>In de wervingsfolders voor de nieuwe serie wordt haar bestaansrecht vooral gemotiveerd&#13;
vanuit de ontwikkelingen in het bestuursrecht zelf, die zowel wat wetgeving,&#13;
jurisprudentie en bestuurspraktijk als wat de rechtswetenschap betreft dermate&#13;
spectaculair zijn, dat behoefte bestaat aan een mogelijkheid deze via een reeks&#13;
van theorie- en praktijkgerichte uitgaven als het ware op de voet te volgen.&#13;
'In feite voltrekt zich hier een codificatieproces dat niet minder indrukwekkend&#13;
is dan dat van het burgerlijk recht, ook al wordt het niet vanuit één centraal punt&#13;
geleid, voor zover het de deelgebieden betreft'.&#13;
Gezien deze motivering is het niet verbazingwekkend dat de eerste uitgave in de&#13;
nieuwe serie gaat over 'Onroerend-goedrecht' en geschreven is door prof..mr P. de&#13;
Haan: dit rechtsgebied is immers in sterke mate in ontwikkeling en de auteur is&#13;
voortdurend bezig die ontwikkeling te beïnvloeden. Het werk is opgezet op basis van&#13;
de door De Haan geïntroduceerde trias bestemming - inrichting - beheer. Het nu&#13;
verschenen deel a behandelt van dit drieluik alleen de bestemming en concentreert&#13;
zich dan ook op het ruimtelijk ordeningsrecht. Het (veel omvangrijker) ruimtelijk&#13;
inrichtings- en beheersrecht zal in de volgende delen aan de orde komen.&#13;
Het boek begint met een Algemene inleiding, die ook bedoeld is voor de nog komende&#13;
delen over inrichting en beheer. Daaruit blijkt dat De Haan de termen onroerend&#13;
goed en ruimte min of meer als synoniemen gebruikt en dat hij zich wat het&#13;
onroerend-goedrecht betreft, vooral richt op het publiekrechtelijke deel daarvan,&#13;
oftewel het ruimtelijk bestuursrecht. Tevens geeft hij een omschrijving van de&#13;
begrippen bestemming, inrichting en beheer, op zichzelf en in hun onderlinge&#13;
samenhang. In de drie volgende hoofdstukken behandelt hij achtereenvolgens de&#13;
ruimtelijke ordening op rijks-, provinciaal en gemeentelijk niveau. Daarbij&#13;
komen steeds per niveau de planologische organen en de ruimtelijke planning met de daarbij behorende&#13;
instrumenten en procedures aan de orde.&#13;
In overeenstemming met de bedoelingen van de nieuwe reeks, houdt De Haan niet&#13;
op bij een beschrijving van hetgeen op grond van wet en jurisprudentie als geldend&#13;
recht moet worden beschouwd, maar besteedt hij ook aandacht aan bestaande&#13;
beleidsvoornemens, aan theorievorming en aan opvattingen over aan te brengen veranderingen&#13;
in structuur en inhoud van het behandelde terrein. Zo komen bijv. ook&#13;
onderwerpen aan de orde als facet- en sectorplanning, twee- of driesporigheid, planologische&#13;
kernbeslissingen, operationele gebiedsaanwijzing, provinciale beleidsplanning&#13;
en complementair bestuur. De opvattingen van De Haan zelf en van de&#13;
Raad van advies voor de ruimtelijke ordening komen daarbij ruim aan bod. Het&#13;
boek is daarmee een levendig mengsel geworden van leerstofbehandeling en polemiek.&#13;
Bezwaar van deze menging kan zijn dat het voor de op het terrein (nog) niet&#13;
ingevoerde lezer (en voor hem is het boek toch bestemd) niet altijd even gemakkelijk&#13;
moet zijn om te onderscheiden, waar het geldend recht ophoudt en de opvattingen&#13;
over wat volgens De Haan geldend recht zou moeten zijn beginnen. Dit geldt met&#13;
name voor de eerste twee hoofdstukken (de algemene inleiding en het rijksniveau);&#13;
in de rest van het werk - en vooral in het uitgebreide hoofdstuk over het gemeentelijk&#13;
niveau - overheerst het leerboekkarakter.&#13;
Al met al geeft het boek in compacte vorm (161 blz.) zeer veel en zeer gevarieerde&#13;
informatie. Het wachten is nu op de vervolgdelen over het inrichtings- en beheersrecht,&#13;
waarvoor waarschijnlijk heel wat meer pagina's nodig zullen zijn.</content><legacyfootnotes/><footnotes><footnote/></footnotes><auteurs>Prof.mr W. Brussaard</auteurs><published>1985-02-01 00:00:00</published><modified>1985-02-01 00:00:00</modified><editiondate>1985-02-01</editiondate><htmlpath>https://denhollander.info/artikel/6376</htmlpath></article>
</articles></edition>