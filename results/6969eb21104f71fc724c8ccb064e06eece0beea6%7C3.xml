<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1991</searchword><id>6202</id><udhid>UDH:TvAR/6202</udhid><titel>Agrarische erfpacht en de Dienst der Domeinen: een nadere analyse van het begrip 'erfpacht nieuwe stijl'</titel><searchwords><searchword>TvAR 10/1991</searchword><searchword>UDH:TvAR/6202</searchword></searchwords><attachments><attachment><name>1991_nr 10_Artikel_Hoog.pdf</name><extention>pdf</extention><url>https://denhollander.info/download/5996/ci</url></attachment></attachments><inleiding>1. INLEIDING&#13;
In mijn artikel 'Agrarische erfpacht en de werking van artikel 59 Pachtwet’1 heb ik een&#13;
aantal voorbeelden gegeven van pogingen de werking van de Pachtwet te ontgaan,&#13;
waarbij ook de deugdelijkheid van deze pogingen aan de orde is geweest. Een van de&#13;
voorbeelden was de door de Dienst der Domeinen met name in Flevoland toegepaste&#13;
constructie, een combinatie van erfpacht en pacht, welke bekend staat onder de&#13;
benaming 'erfpacht nieuwe stijl'. Inmiddels heeft de Directie der Domeinen haar visie&#13;
terzake gegeven.2 De vraag is, of de visie van de Dienst der Domeinen en de conclusies&#13;
die zij daaraan verbindt stand kunnen houden. Om deze vraag te beantwoorden is het&#13;
noodzakelijk eerst een beschouwing te geven over de juridische aspecten van de&#13;
constructie erfpacht nieuwe stijl. Daarna dient aan de orde te komen welke gevolgen de&#13;
constructie in concreto heeft.</inleiding><content>2. DE OMVANG VAN DE CONSTRUCTIE 'ERFPACHT NIEUWE STIJL'&#13;
De Dienst der Domeinen geeft zelf een omschrijving van wat naar haar mening het&#13;
begrip erfpacht nieuwe stijl inhoudt: het land wordt in pacht uitgegeven, het erf wordt&#13;
in erfpacht uitgegeven, terwijl de gebouwen door de desbetreffende boer worden&#13;
overgenomen. Deze omschrijving is in zoverre opmerkelijk, dat zij bestaat uit drie&#13;
onderdelen, waarvan twee een juridische kwalificatie van de desbetreffende rechtshandeling&#13;
vormen (uitgifte in pacht en erfpacht) en de derde een feitelijke omschrijving&#13;
vormt (overname van de gebouwen door de boer). De verdere beschouwingen van de&#13;
Dienst der Domeinen concentreren zich op de pacht en de erfpacht; de gebouwen blijven&#13;
verder onbesproken.&#13;
Het is duidelijk dat deze omschrijving niet kan leiden tot inzicht in wat erfpacht&#13;
nieuwe stijl werkelijk is. Daartoe is in ieder geval nodig dat vast komt te staan welke de&#13;
juridische kwalificatie is van de transactie met de gebouwen. De notariële aktes waarbij&#13;
de rechten van erfpacht worden gevestigd, geven ten aanzien van de opstallen de&#13;
volgende omschrijving:&#13;
Ter verrekening van de waarde van de door de Staat op het erpachtsgoed gevestigde opstallen,&#13;
zijnde (....), alsmede van de door de Staat op het erfpachtsgoed aangebrachte erfbeplanting, ten aanzien waarvan partijen overeenkomen dat deze worden aan gemerkt als door de erfpachter op&#13;
het erfpachtsgoed te zijn gesticht en aangebracht, is de erfpachter aan de Staat verschuldigd een&#13;
bedrag van ( ... ).&#13;
Uit deze redactie blijkt dat voor de opstallen geen opstalrecht wordt verleend, zodat zij&#13;
door natrekking onderdeel van het erfpachtsrecht uitmaken. Het overnemen van de&#13;
gebouwen betekent dus, anders dan door de Dienst der Domeinen wordt gesuggereerd,&#13;
het in erfpacht verkrijgen van de gebouwen. Het bedrag van de verrekening van de&#13;
waarde is derhalve juridisch gezien een eenmalige erfpachtscanon.&#13;
De constructie erfpacht nieuwe stijl bestaat dus enerzijds uit een erfpachtsrecht van&#13;
een erf met de zich daarop bevindende opstallen en begroeiingen, waarbij voor de&#13;
ondergrond een periodieke canon wordt betaald en voor de opstallen en beplantingen&#13;
een eenmalige, anderzijds uit pacht van de bij het bedrijf behorende landerijen.&#13;
3. DE BEDRIJFSECONOMISCHE GEVOLGEN VAN DE CONSTRUCTIE 'ERFPACHT NIEUWE STIJL'&#13;
Welke de financiële gevolgen voor de individuele agrariër die van pacht van een hoeve&#13;
overstapt op erfpacht nieuwe stijl zijn, kan het duidelijkst aangegeven worden aan de&#13;
hand van een concreet voorbeeld van een omzetting, zoals die in werkelijkheid heeft&#13;
plaatsgevonden.&#13;
De uitgangssituatie was de verpachting van een hoeve van 26.24.04 ha. De bedrijfsgebouwen&#13;
waren slechts geschikt voor een oppervlakte van 17 ha. De daarop afgestemde&#13;
hoogst toelaatbare pachtprijs bedroeg laatstelijk ƒ 3.614. De pachtprijs voor de&#13;
bij het bedrijf behorende woning bedroeg ƒ 4.104. De totale pachtprijs voor de opstallen&#13;
bedroeg derhalve ƒ 7.420 per jaar, bij vooruitbetaling in twee halfjaarlijkse termijnen&#13;
te voldoen.&#13;
De desbetreffende pachter had behoefte aan bedrijfsuitbreiding. De Dienst der Domeinen&#13;
wilde haar medewerking daaraan geven, op voorwaarde dat de pachtovereenkomst&#13;
betreffende de hoeve ontbonden zou worden, het erf met de zich daarop&#13;
bevindende opstallen voor een periode van veertig jaren in erfpacht aan de pachter zou&#13;
worden uitgegeven en het overblijvende land inclusief de uitbreiding - een totale&#13;
oppervlakte van 38.30.07 ha. - in pacht aan de pachter zouden worden uitgegeven. De&#13;
situatie betreffende het land veranderde niet wezenlijk: er bleef sprake van pacht, zij het&#13;
in de nieuwe opzet pacht van los land, waarvoor de hoogst toelaatbare pachtprijs werd&#13;
betaald.&#13;
De situatie betreffende de bedrijfsgebouwen, de woning en het erf veranderde wel&#13;
wezenlijk: de pacht daarvan werd omgezet in erfpacht. Voor het erf - ter grootte van&#13;
0.79.24 ha. - werd een canon van ƒ 701 per jaar verschuldigd. Voor de opstallen diende&#13;
een bedrag van ƒ 142.500 betaald te worden.&#13;
Vergelijking van de oude situatie (pacht) met de nieuwe (erfpacht) levert het volgende&#13;
op. De kostprijs van het erfpachtsrecht met betrekking tot de opstallen en beplantingen&#13;
was als volgt samengesteld: eenmalige erfpachtscanon&#13;
notariële akte kadastraal&#13;
recht&#13;
overdrachtsbelasting&#13;
totale kostprijs&#13;
ƒ 142.500&#13;
ƒ 1.643&#13;
ƒ 710&#13;
ƒ 9.193&#13;
f 154.046&#13;
Dit bedrag dient, zoals ik hiervoor reeds aangaf, beschouwd te worden als een eenmalige&#13;
vooraf betaalde erfpachtscanon. De betaling ineens heeft een rentederving tot gevolg die&#13;
niet zou optreden bij een periodieke betaling. In het onderstaande overzicht is een&#13;
herrekening van de koopsom van het erfpachtsrecht en de hoogst toelaatbare pachtprijs&#13;
gegeven, waarbij is uitgegaan van rekenrentes van respectievelijk 4%, 6% en 8%.&#13;
Als eerste post is vermeld de werkelijk betaalde eenmalige canon. Als tweede post is&#13;
vermeld de hoogst toelaatbare koopsom op grond van het Pachtnormenbesluit, welke&#13;
gelijk is aan de contante waarde van de hoogst toelaatbare pachtprijs over de periode van&#13;
de duur van het erfpachtsrecht. Als derde post is aangegeven het verschil tussen de&#13;
werkelijk betaalde koopsom en de hoogst toelaatbare, terwijl als vierde post is&#13;
aangegeven de waarde van dit verschil na het verstrijken van de duur van het&#13;
erfpachtsrecht.&#13;
Als vijfde, zesde en zevende post zijn tenslotte aangegeven de terugrekening van de&#13;
koopsom als contante waarde in een periodieke canon voor de contractuele looptijd van&#13;
het erfpachtsrecht, de hoogst toelaatbare pachtprijs en het verschil tussen beide posten.&#13;
rekenrente van 4%:&#13;
kostprijs opstallen ƒ 154.046&#13;
maximum op grond van het Pachtnormenbesluit ƒ 147.452&#13;
verschil ƒ 6.594&#13;
waarde van het verschil na afloop van het erfpachtsrecht ƒ 31.657&#13;
omgerekende periodieke canon ƒ 7.752&#13;
hoogst toelaatbare pachtprijs ƒ 7.420&#13;
verschil ƒ 332&#13;
rekenrente van 6%:&#13;
kostprijs opstallen ƒ 154.046&#13;
maximum op grond van het Pachtnormenbesluit ƒ 112.045&#13;
verschil ƒ 42.001&#13;
waarde van het verschil na afloop van het erfpachtsrecht ƒ 432.012&#13;
omgerekende periodieke canon ƒ 10.201&#13;
hoogst toelaatbare pachtprijs ƒ 7.420&#13;
verschil ƒ 2.781&#13;
rekenrente van 8%:&#13;
kostprijs opstallen ƒ 154.046&#13;
maximum op grond van het Pachtnormenbesluit ƒ 88.726&#13;
verschil ƒ 65.320&#13;
waarde van het verschil na afloop van het erfpachtsrecht ƒ 1.419.043&#13;
omgerekende periodieke canon ƒ 12.883&#13;
hoogst toelaatbare pachtprijs ƒ 7.420&#13;
verschil ƒ 5.463&#13;
In deze opstelling is nog geen rekening gehouden met het feit, dat in geval van erfpacht alle&#13;
onderhoud voor de erfpachter is, terwijl in geval van pacht het groot onderhoud voor de verpachter&#13;
is. Zou men het groot onderhoud stellen op een gemiddelde van ƒ 2.000 per jaar - deze&#13;
inschatting is reëel nu het in casu gaat om een onderhoudsgevoelig object in de Noordoostpolder&#13;
- dan zou de berekening als volgt luiden:&#13;
rekenrente van 4%:&#13;
kostprijs opstallen ƒ 154.046&#13;
contante waarde groot onderhoud ƒ 39.586&#13;
maximum op grond van het Pachtnormenbesluit ƒ 147.452&#13;
verschil ƒ 46.179&#13;
waarde van het verschil na afloop van het erfpachtsrecht ƒ 221.708&#13;
omgerekende periodieke canon ƒ 9.744&#13;
hoogst toelaatbare pachtprijs ƒ 7.420&#13;
verschil ƒ 2.324&#13;
rekenrente van 6%:&#13;
kostprijs opstallen ƒ 154.046&#13;
contante waarde groot onderhoud ƒ 30.093&#13;
maximum op grond van het Pachtnormenbesluit ƒ 112.045&#13;
verschil ƒ 72.094&#13;
waarde van het verschil na afloop van het erfpachtsrecht ƒ 741.536&#13;
omgerekende periodieke canon ƒ 12.194&#13;
hoogst toelaatbare pachtprijs ƒ 7.420&#13;
verschil ƒ 4.774&#13;
rekenrente van 8%:&#13;
kostprijs opstallen ƒ 154.046&#13;
contante waarde groot onderhoud ƒ 23.849&#13;
maximum op grond van het Pachtnormenbesluit ƒ 88.726&#13;
verschil ƒ 89.169&#13;
waarde van het verschil na afloop van het erfpachtsrecht ƒ 1.937.157&#13;
omgerekende periodieke canon ƒ 14.877&#13;
hoogst toelaatbare pachtprijs ƒ 7.420&#13;
verschil ƒ 7.457&#13;
Bovenstaande bedragen dienen nog gecorrigeerd te worden in verband met het contractuele&#13;
melioratierecht van de erfpachter. Artikel 16 van de Algemene voorwaarden voor de uitgifte in&#13;
erfpacht voor veertig jaren van cultuurgrond bepaalt, dat de erfpachter ter zake van de opstallen&#13;
en beplantingen recht heeft op een vergoeding ter grootte van het bedrag dat daarvoor bij&#13;
verkoop van een soortgelijk erfpachtsrecht op het moment van de aanvang hiervan zou kunnen&#13;
worden bedongen. Bij een rekenrente van 4% is in beginsel een ruimte voor een vergoeding van&#13;
ƒ 221.708, bij 6% van ƒ 741.536 en bij 8% van ƒ 1.937.157. Daarbij dient bedacht te worden dat&#13;
het gaat om opstallen die slechts geschikt zijn voor de exploitatie van 17 hectaren. Vast staat&#13;
dat in ieder geval de bedrijfsgebouwen na afloop van de periode van veertig jaren sterk verouderd&#13;
zullen zijn. Men oordele zelf of, uitgaande van een alleszins redelijke rekenrente van 6%, te verwachten is dat uitsluitend de opstallen over veertig jaren een marktwaarde van&#13;
ƒ 741.536 zullen hebben, met inachtneming van de alsdan verschuldigde geïndexeerde&#13;
canon voor de ondergrond. Is dat niet het geval, dan heeft de erfpachter meer betaald dan&#13;
volgens het Pachtnormenbesluit toegestaan is.&#13;
Ik wijs er voor de goede orde op, dat in de bovenstaande opstellingen geen rekening&#13;
is gehouden met de periodieke aanpassingen van de pachtnormen, welke leiden tot een&#13;
vermindering van het verschil tussen de werkelijk betaalde en de op grond van het&#13;
Pachtnormenbesluit hoogst toelaatbare kostprijs van het erfpachtsrecht. Daarnaast is&#13;
eveneens geen rekening gehouden met de verplichting voor de erfpachter tot betaling&#13;
van een periodieke geïndexeerde canon voor het erfperceel, welke weer leidt tot een&#13;
vergroting van genoemd verschil.&#13;
Overigens is de overheveling van het groot onderhoud naar de erfpachter nu juist voor&#13;
de Dienst der Domeinen de reden geweest de constructie erfpacht nieuwe stijl te gaan&#13;
toepassen, zoals zij zelf expliciet stelt. Het is duidelijk, dat gezien het voorgaande de&#13;
erfpachter nieuwe stijl reeds om financiële redenen er groot belang bij heeft te weten,&#13;
of het erfpachtsrecht onder de werking van artikel 59 Pachtwet valt. Dat belang is&#13;
derhalve verre van 'op zijn hoogst theoretisch-juridisch', zoals de Dienst der Domeinen&#13;
stelt.&#13;
4. JURIDISCHE ASPECTEN VAN HET EINDE VAN DE ERFPACHT NIEUWE STIJL EN DE DAARMEE&#13;
VERBONDEN PACHTOVEREENKOMST&#13;
In mijn eerdere artikel heb ik reeds aangegeven, dat de erfpacht nieuwe stijl in feite voor&#13;
onbepaalde tijd geldt, althans voor wat betreft het genot van het erfpachtsrecht. Het&#13;
genot van het erfpachtsrecht kan eerder binnen de periode van veertig jaren eindigen in&#13;
het geval de pacht van het los land eerder eindigt. In zoverre lijkt de positie van&#13;
erfpachter nieuwe stijl inderdaad op die van de pachter van een hoeve.&#13;
Ten aanzien van de overdracht van het erfpachtsrecht verwees ik in mijn eerdere&#13;
artikel reeds naar de bepaling, dat de erfpachter zich verbindt bij beëindiging van de met&#13;
hem aangegane pachtovereenkomst betreffende het land, het erfpachtsrecht over te&#13;
dragen aan de persoon aan wie de Staat de oppervlakte cultuurgrond verpacht dan wel&#13;
anderszins uitgeeft. Uit de redactie van deze bepaling blijkt, dat het hier gaat om een&#13;
eenzijdige verplichting: de erfpachter verbindt zich tot overdracht van het recht, doch&#13;
de Dienst der Domeinen verbindt zich geenszins tot overname van het recht, noch&#13;
verbindt hij zich tot het bedingen van overname van het recht door de nieuwe pachter.&#13;
De consequentie hiervan is dat, wanneer de nieuwe pachter geen prijs stelt op het&#13;
erfpachtsrecht, de oorspronkelijke pachter erfpachter blijft zonder nog de beschikking&#13;
te hebben over de pachtgrond. Dat betekent dat hij de grondslag voor zijn investering&#13;
in het erfpachtsrecht verliest, en hij niet langer in staat is zijn investering terug te&#13;
verdienen door middel van agrarische exploitatie of omzetting in een ander wel rendabel&#13;
vermogensbestanddeel.&#13;
De Dienst der Domeinen heeft deze consequentie ingezien, en in verband daarmee in&#13;
de nieuwere erfpachtsaktes de bepaling opgenomen dat de Staat steeds gehouden is het&#13;
erfpachtsrecht door opzegging te doen eindigen indien de erfpachter, nadat de pacht is beëindigd, een daartoe strekkend verzoek heeft gedaan. Daarmee is inderdaad voorkomen,&#13;
dat de erfpachter na beëindiging van de pachtovereenkomst tegen zijn wil aan&#13;
het erfpachtsrecht gebonden blijft, doch de Dienst der Domeinen heeft zich kennelijk&#13;
niet gerealiseerd, dat alleen al deze bepaling artikel 59 Pachtwet op het recht van&#13;
toepassing doet zijn.&#13;
5. CONCLUSIE&#13;
Het is duidelijk dat de conclusie van de Dienst der Domeinen, dat de positie van de&#13;
erfpachter nieuwe stijl tenminste even sterk is als die van de pachter van een hoeve, niet&#13;
juist is, te meer nu de eenmalige canon voor de gebouwen en beplantingen niet wordt&#13;
vastgesteld op basis van het Pachtnormenbesluit.&#13;
In het hierboven aangehaalde voorbeeld zouden bij een rekenrente van 6% de&#13;
opstallen in waarde moeten stijgen van ƒ 184.139 bij de aanvang van het erfpachtsrecht&#13;
naar ƒ 741.536 bij het einde van het erfpachtsrecht om de positie van de erfpachter&#13;
nieuwe stijl gelijk te doen zijn aan die van de pachter van de hoeve. Daarbij dient in&#13;
aanmerking te worden genomen dat de waardestijging van de opstallen in feite wordt&#13;
afgeroomd door middel van indexering van de canon voor de ondergrond. De beperkte&#13;
gebruiksmogelijkheid en de te verwachte snelle veroudering van de bedrijfsgebouwen&#13;
mede daarbij betrokken, is een dergelijke waardestijging niet aannemelijk.&#13;
De erfpachter nieuwe stijl verkeert derhalve in een aanmerkelijk ongunstiger positie&#13;
dan de pachter van een hoeve, althans in het hierboven genoemde voorbeeld. Overigens&#13;
was dit ook alleszins te verwachten: de Dienst der Domeinen hanteert de constructie&#13;
erfpacht nieuwe stijl vanzelfsprekend omdat deze haar voordeel biedt, hetgeen slechts&#13;
kan betekenen dat waar in de pacht-constructie de hoogst toelaatbare prijs betaald wordt,&#13;
in de erfpacht-constructie deze wordt overschreden.&#13;
Tot slot een enkele kanttekening bij de opmerking van de Dienst der Domeinen dat het&#13;
raadzaam was geweest bij haar informatie in te winnen alvorens een beschouwing te&#13;
wijden aan de erfpacht nieuwe stijl. De thans alsnog door de Dienst der Domeinen&#13;
gegeven informatie kan door haar evidente onjuistheid de toets der kritiek in ieder geval&#13;
niet doorstaan. De Dienst der Domeinen heeft daarmee haar eigen stellingname in dezen&#13;
ontkracht. </content><legacyfootnotes>1. Agrarisch Recht 1991, p. 53 e.v.&#13;
2. Chr. de Leeuw: Erfpacht nieuwe stijl, Agrarisch Recht 1991, p. 498 e.v.&#13;
</legacyfootnotes><footnotes><footnote/></footnotes><auteurs>Mr. drs. P.A. de Hoog</auteurs><published>1991-10-01 00:00:00</published><modified>1991-10-01 00:00:00</modified><editiondate>1991-10-01</editiondate><htmlpath>https://denhollander.info/artikel/6202</htmlpath></article>
</articles></edition>