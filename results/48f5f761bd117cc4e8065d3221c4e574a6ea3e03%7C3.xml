<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2010</searchword><id>8458</id><udhid>UDH:TvAR/8458</udhid><titel>Dirk Leendert Doornenbal/Teunis van der Spek (TvAR 2010/5567)</titel><searchwords><searchword>TvAR 4/2010</searchword><searchword>TvAR 2010/5567</searchword><searchword>UDH:TvAR/8458</searchword></searchwords><attachments><attachment><name>TvAR2010_04_06_rechtspraak_5567.pdf</name><extention>pdf</extention><url>https://denhollander.info/download/7568/ci</url></attachment></attachments><inleiding>Pacht. Grenzen rechtsstrijd. Ambtshalve aanvul­ling rechtsgronden. Nietig/vernietigbaar beding.&#13;
Beding in pachtovereenkomst waarin pachter een ver­plichting op zich neemt om een van een onteigenende par­tij te ontvangen schadeloosstelling aan zijn verpachter af te staan. Het hof heeft zich terecht ambtshalve de vraag ge­steld of het door verpachter gestelde beding niet in strijd is met de openbare orde of de goede zeden. Sprake van nietig, althans vernietigbaar beding.&#13;
</inleiding><content>Tussenarrest (28 juli 2009)&#13;
1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnis van 5 september 2008, dat de pachtka­mer van de rechtbank ’s-Gravenhage, sector kanton, loca­tie Gouda, tussen appellant (hierna: Doornenbal) als eiser en geïntimeerde (hierna: Van der Spek) als gedaagde heeft ge­wezen. Van genoemd vonnis is een fotokopie aan dit arrest gehecht.&#13;
2 Het geding in hoger beroep&#13;
2.1 Doornenbal heeft bij exploot van 23 september 2008 Van der Spek aangezegd van genoemd vonnis in hoger be­roep te komen, met dagvaarding van Van der Spek voor dit hof.&#13;
2.2 Bij memorie van grieven heeft Doornenbal twee grieven tegen het bestreden vonnis aangevoerd en toegelicht, heeft hij bewijs aangeboden en een productie in het geding ge­bracht, en heeft hij geconcludeerd dat het hof het bestreden vonnis zal vernietigen en, opnieuw recht doende, de vor­deringen van (bedoeld zal zijn:) Doornenbal alsnog toe zal wijzen, met veroordeling van Van der Spek in de kosten van beide instanties, onder bepaling dat Van der Spek de wette­lijke rente over de proceskosten verschuldigd zal zijn als hij deze kosten niet binnen veertien dagen na dagtekening van ’s hofs arrest zal hebben voldaan.&#13;
2.3 Bij memorie van antwoord heeft Van der Spek de grie­ven bestreden en verweer gevoerd, heeft hij een aantal nieu­we producties in het geding gebracht en heeft hij geconclu­deerd dat het hof het hoger beroep ongegrond zal verklaren, althans Doornenbal niet ontvankelijk zal verklaren, althans diens vorderingen zal afwijzen, met veroordeling van Door­nenbal – uitvoerbaar bij voorraad – in de kosten van ‘dit ge­ding en voorgaande procedures’.&#13;
2.4 Vervolgens hebben partijen de stukken voor het wijzen van arrest aan het hof overgelegd.&#13;
3 De motivering van de beslissing in hoger beroep&#13;
3.1 Het gaat in deze zaak om het volgende. Tussen partij­en heeft een pachtovereenkomst bestaan met betrekking tot een boomgaard. Bedoelde boomgaard is in 2006 door de Staat onteigend. Doornenbal als eigenaar en Van der Spek als pachter hebben beiden een schadeloosstelling ontvan­gen ingevolge de Onteigeningswet. In dit geding verdedigt Doornenbal een uitleg van de pachtovereenkomst volgens welke partijen zijn overeengekomen dat Van der Spek in ge­val van onteigening de door hem te ontvangen schadeloos­stelling aan de verpachter dient af te staan. Bij het bestreden vonnis heeft de rechtbank bedoelde uitleg verworpen en de op die uitleg gegronde vordering van Doornenbal afgewe­zen. Daartegen komen de grieven op en ter zake van bedoel­de uitleg biedt Doornenbal in hoger beroep bewijs aan.&#13;
3.2 De grieven stellen de toewijsbaarheid van de vorde­ring van Doornenbal, zijnde appellant en oorspronkelijk ei­ser, aan de orde. Bij de beoordeling van die toewijsbaarheid dient het hof mede acht te slaan op het voorschrift van art. 25 Wetboek van Burgerlijke Rechtsvordering, namelijk dat de rechter ambtshalve de rechtsgronden aanvult. In verband met dat voorschrift heeft het hof zich de vraag gesteld of een beding als door Doornenbal gesteld niet in strijd is met de goede zeden of de openbare orde als bedoeld in art. 3:40 Burgerlijk Wetboek en op die grond nietig.&#13;
3.3 Het hof is voorshands van oordeel dat een beding als be­doeld inderdaad nietig is, althans vernietigbaar. Het recht op schadeloosstelling in geval van onteigening houdt onmiddel­lijk verband met de bescherming van het recht op eigendom in de zin van art. 1 van het Eerste Protocol bij het Europees Verdrag van de Rechten van de Mens. Een aanwijzing dat het partijen niet vrijstaat om ter gelegenheid van het aangaan van een pachtovereenkomst overeen te komen dat de pach­ter de aan hem op grond van art. 42a Onteigeningswet toe­komende schadeloosstelling aan de verpachter moet afstaan, is gelegen in de regeling van art. 7:377 en 7:399 Burger­lijk Wetboek (voorheen: art. 52 en 57 Pachtwet). De in art. 7:377 lid 3 Burgerlijk Wetboek bedoelde schadeloosstelling voor het geval dat de pachtovereenkomst wordt ontbonden in verband met een door de verpachter te realiseren bestem­mingswijziging hangt met de in art. 42a Onteigeningswet bedoelde schadeloosstelling nauw samen. De strekking van art. 7:377 lid 3 Burgerlijk Wetboek is immers om de pach­ter in dezelfde positie te brengen als wanneer op de voet van art. 42a Onteigeningswet onteigening van het gepachte zou hebben plaatsgehad. Volgens art. 7:399 Burgerlijk Wetboek kan niet van art. 7:377 Burgerlijk Wetboek ten nadele van de pachter worden afgeweken. In het verlengde daarvan moet worden aangenomen dat bij de pachtovereenkomst niet kan worden bedongen dat in geval van onteigening de pachter de aan hem op grond van art. 42a Onteigeningswet toekomende schadeloosstelling aan de verpachter moet afstaan.&#13;
3.4 Omdat het partijdebat op een en ander tot heden geen betrekking heeft gehad, zal het hof partijen in de gelegen­heid stellen om zich op dit punt alsnog uit te laten, eerst Van der Spek en vervolgens Doornenbal.&#13;
3.5 Iedere verdere beslissing zal worden aangehouden.&#13;
4 De beslissing&#13;
Het hof, recht doende in hoger beroep:&#13;
verwijst de zaak naar de rol van 25 augustus 2009 voor akte aan de zijde van Van der Spek;&#13;
bepaalt dat Doornenbal in de gelegenheid zal zijn om bij antwoordakte op de akte van Van der Spek te reageren;&#13;
iedere verdere beslissing zal worden aangehouden.&#13;
Eindarrest (29 januari 2010)&#13;
1 Het verloop van het geding&#13;
1.1 Voor het verloop van het geding tot aan het arrest van 28 juli 2009 (hierna: het tussenarrest) verwijst het hof naar dat arrest.&#13;
1.2 Naar aanleiding van het tussenarrest hebben partijen zich beide nader bij akte over de zaak uitgelaten, eerst Van der Spek en vervolgens Doornenbal.&#13;
1.3 Vervolgens hebben partijen andermaal de stukken voor het wijzen van arrest aan het hof overgelegd.&#13;
2 De motivering van de beslissing in hoger beroep&#13;
2.1 Bij het tussenarrest heeft het hof als zijn voorlopig oor­deel te kennen gegeven dat een beding als door Doornen­bal gesteld, namelijk dat Van der Spek als pachter in geval van onteigening de door hem te ontvangen schadeloosstel­ling aan Doornenbal als verpachter dient af te staan, nietig is, althans vernietigbaar. Van der Spek heeft bij zijn akte dat oordeel onderschreven en, voor zover nodig, de vernietiging van het beding ingeroepen.&#13;
2.2 Doornenbal heeft bij zijn akte zich op het standpunt ge­steld dat het hof met zijn voorlopige oordeel buiten de gren­zen van de rechtsstrijd is getreden. Daarnaast betoogt hij dat ’s hofs voorlopige oordeel ook op materiële gronden on­juist is omdat, kort gezegd, het Van der Spek vrij staat om te beschikken over de besteding van de door hem ontvangen schadeloosstelling. Ten slotte beroept Doornenbal zich erop dat slechts sprake kan zijn van een vernietigbaarheid en dat de bevoegdheid om de vernietiging in te roepen inmiddels is verjaard.&#13;
2.3 Omtrent de grenzen van de rechtsstrijd overweegt het hof als volgt. Doornenbal vordert in dit geding een verkla­ring voor recht dat hij gerechtigd is tot het bedrag van de door Van der Spek ontvangen schadeloosstelling, alsmede veroordeling tot betaling van dat bedrag, met nevenvorde­ringen. Die vordering is door de pachtkamer in eerste aan­leg afgewezen. Het hoger beroep van Doornenbal strekt er­toe dat het hof alsnog de vorderingen van Doornenbal zal toewijzen. Daarmee valt de vraag of het door Doornenbal gestelde beding tot toewijzing van zijn vorderingen kan lei­den, binnen de grenzen van de rechtsstrijd. Die vraag dient het hof niet alleen te beantwoorden aan de hand van de door Van der Spek gevoerde verweren, maar volgens de opdracht van art. 25 Wetboek van Burgerlijke Rechtsvordering ook met aanvulling van rechtsgronden. Gelet daarop heeft het hof, mede in verband met het dwingendrechtelijke karak­ter van de in het tussenarrest onder 3.3 bedoelde wettelij­ke bepalingen, terecht zich ambtshalve de vraag gesteld of het door Doornenbal gestelde beding niet in strijd is met de openbare orde of de goede zeden.&#13;
2.4 Indien over het voorgaande anders zou moeten wor­den geoordeeld, dan geldt in ieder geval dat het aan het hof vrijstond om op eigen initiatief de geldigheid van het door Doornenbal gestelde beding aan de orde te stellen, zo­als ook de rechter in eerste aanleg dit bijvoorbeeld ter gele­genheid van een comparitie na antwoord zou hebben kun­nen doen. In feite heeft het hof bij het tussenarrest ook niet meer dan dat gedaan; bedoeld arrest bevat immers niet meer dan voorlopige beschouwingen van het hof. Thans heeft Van der Spek zelf aan zijn verweer mede ten grondslag gelegd dat het door Doornenbal gestelde beding nietig althans ver­nietigbaar is. Die uitbreiding van het verweer is gelet op het stadium waarin het geding verkeert, niet strijdig met de be­ginselen van een goede procesorde, zodat het hof thans op dit verweer dient te beslissen. In dit verband is van belang dat Van der Spek in deze appelprocedure niet de positie van appellant inneemt, zodat de uitbreiding van zijn verweer niet neerkomt op een nieuwe grief. Het hof wijst in dit verband op het arrest van de Hoge Raad van 14 maart 2008, LJN BC1231, in welke zaak het hof, eveneens ten gunste van ge­ïntimeerde, in een aanzienlijk later stadium van de proce­dure (namelijk na eerder tussenarrest en na bewijslevering) ambtshalve een kwestie aan de orde had gesteld.&#13;
2.5 Met zijn betoog dat het aan Van der Spek vrij staat om te beschikken over de besteding van de door hem ontvangen schadeloosstelling, ziet Doornenbal eraan voorbij dat hier niet aan de orde is het geval dat de pachter ná het aangaan van de pachtovereenkomst over de door hem (eventueel te) ontvangen schadeloosstelling contracteert. De stelling van Doornenbal is immers dat de pachtovereenkomst aldus moet worden uitgelegd dat zij het door hem gestelde beding be­helst. Daarop stuit zijn betoog af. Het hof blijft bij hetgeen het bij het tussenarrest heeft overwogen.&#13;
2.6 In het midden kan blijven of het door Doornenbal ge­stelde beding nietig is of vernietigbaar. In het laatste geval geldt dat Van der Spek de vernietiging thans heeft ingeroe­pen en dat de bevoegdheid daartoe niet was verjaard, omdat volgens art. 3:51 lid 3 Burgerlijk Wetboek in rechte te allen tijdeeen beroep op een vernietigingsgrond kan worden ge­daan ter afwering van een op een rechtshandeling steunen­de vordering.&#13;
2.7 De slotsom is dat de grieven niet tot vernietiging van het bestreden vonnis kunnen leiden, omdat de vorderingen van Doornenbal hoe dan ook niet toewijsbaar zijn. Het bestreden vonnis dient te worden bekrachtigd. Het hof zal Doornenbal, als de in het ongelijk gestelde partij, veroordelen in de kos­ten van het hoger beroep.&#13;
3 De beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van de rechtbank ’s-Gravenhage, sector kanton, locatie Gouda, van 5 septem­ber 2008;&#13;
veroordeelt Doornenbal in de kosten van het hoger beroep, tot op deze uitspraak aan de zijde van Van der Spek begroot op € 1.341,- voor salaris overeenkomstig het liquidatietarief en op € 254,- voor griffierecht en verklaart dit arrest in zo­verre uitvoerbaar bij voorraad.&#13;
Noot&#13;
De aan de beide arresten ten grondslag liggende casus ver­toont cryptische trekken. Verpachter Doornenbal heeft zich op het standpunt gesteld dat de door hem met pachter Van der Spek gesloten pachtovereenkomst aldus moet worden uitgelegd, dat is overeengekomen dat de pachter in geval van onteigening een door hem te ontvangen schadeloosstel­ling aan zijn verpachter zou afstaan. Het gepachte is ontei­gend, en de pachter heeft in verband hiermee – overigens net als de verpachter zelf – een schadeloosstelling ontvan­gen. De verpachter heeft een verklaring voor recht gevor­derd dat hij, gelet op het door hem ‘gestelde beding’ uit de pachtovereenkomst, is gerechtigd tot het bedrag van de door de pachter ontvangen schadeloosstelling. Noch uit het tus­senarrest, noch uit het eindarrest blijkt hoe de tekst van het beding precies luidde. Die tekst als zodanig achtte het Pacht­hof kennelijk niet van belang. Het hof heeft zichzelf blijkens r.o. 3.2 van het tussenarrest de theoretische vraag voor­gehouden ‘of een beding als door Doornenbal gesteld niet in strijd is met de goede zeden of de openbare orde als bedoeld in art. 3:40 Burgerlijk Wetboek en op die grond nietig’. In­dien deze vraag in bevestigende zin moest worden beant­woord, lag de vordering voor afwijzing gereed.&#13;
Er deed zich echter een lastige complicatie voor. De pachter had nagelaten zich op de nietigheid (of eventueel: de vernie­tigbaarheid) van het beding te beroepen. In verband hiermee greep het Pachthof naar art. 25 Rv: ‘De rechter vult ambts­halve de rechtsgronden aan’. In het procesrecht geldt als hoofdregel dat de rechter lijdelijk is; hij ‘onderzoekt en be­slist de zaak op de grondslag van hetgeen partijen aan hun vordering, verzoek of verweer ten gronde hebben gelegd, tenzij uit de wet anders voortvloeit’, aldus art. 24 Rv. Laatst­bedoelde bepaling moet aldus worden gelezen dat de rechter zijn oordeel dient te baseren op de feitelijke gronden waar­op de partijen zich bij het voorleggen van hun vorderingen en hun verweren hebben beroepen. Het is wat theoretisch, maar stel dat het geschil tussen pachter en verpachter aan de pachtrechter was voorgelegd zonder dat verpachter op het onderhavige beding een beroep had gedaan. In dat geval had de pachtrechter niet zelfstandig op het vóórkomen van het beding in de pachtovereenkomst mogen wijzen, om de ver­pachter vervolgens op basis van de tekst ervan in het ge­lijk te stellen. Met de omschrijving(en) van de door hen aan hun stellingen ten grondslag gelegde feiten en omstandighe­den hebben eiser en gedaagde als het ware het speelveld be­paald; de rechter mag niet buiten de aldus door partijen ge­trokken grenzen van de rechtsstrijd treden.&#13;
Ook mag de rechter ‘slechts die feiten of rechten aan zijn beslissing ten grondslag leggen, die in het geding aan hem ter kennis zijn gekomen of gesteld’, en die vervolgens zijn komen vast te staan (art. 149 Rv). De rechter mag bij het ne­men van zijn beslissing slechts rekening houden met het­geen partijen hem aan feiten hebben voorgelegd, en daar dus geen feiten aan toevoegen die hij zelf voor zijn oordeel van belang vindt. Indien het een rechter die belangen van par­tijen moet afwegen toevallig bekend is dat één van hen on­langs een substantiële erfenis ten deel is gevallen, moet hij dat ‘feit’ buiten beschouwing laten zolang geen van partijen er tijdens de procedure over heeft gerept. Dit geldt uiteraard niet voor feiten van algemene bekendheid.&#13;
Tot zover ging het over het aanvullen van feitelijke gronden en feiten. Het bepaalde in de art. 24 en 149 Rv neemt niet weg, dat de rechter ingevolge art. 25 Rv bevoegd is, en zelfs verplicht is, om zich af te vragen op basis van welke rechts­regels de voorgelegde feitelijke gronden en feiten tot toe- of afwijzing van de voorgelegde vordering kunnen leiden. In­dien partijen het vereiste feitenmateriaal hebben aangedra­gen, maar eraan voorbij zijn gegaan dat rechtsregel X daar de nodige gevolgen aan verbindt die voor het bepalen van een eindoordeel van belang zijn, dient de rechter ambtshalve de rechtsgronden aan te vullen en rechtsregel X toe te pas­sen.&#13;
En dat brengt ons terug bij de casus. Verpachter had zich bij het formuleren van zijn vordering op feitelijke gronden – waaronder het door hem ‘gestelde beding’ – gebaseerd. Ook pachter zal de nodige feitelijke gronden hebben aangevoerd. Beide partijen voerden voorts feiten aan (zie r.o. 3.1: Tus­sen partijen heeft een pachtovereenkomst bestaan met be­trekking tot een boomgaard etc.). Maar zij hadden kennelijk beiden over het hoofd gezien dat op zijn minst de vraag kon worden gesteld of het door verpachter ‘gestelde beding’ ge­let op de in art. 3:40 BW verwoorde rechtsregels nietig dan wel vernietigbaar was. Het stond het Pachthof op grond van art. 25 Rv vrij om deze vraag ambtshalve aan de orde te stel­len.&#13;
Het hof heeft partijen hier terecht niet mee willen overval­len. Ter vermijding van een ‘verrassingsbeslissing’ werden in het tussenarrest niet meer dan voorlopige beschouwingen gegeven (zie r.o. 3.3). Omdat het debat tussen partijen op de implicaties van art. 3:40 BW geen betrekking had gehad, werden beide partijen in de gelegenheid gesteld zich daar over uit te laten. Doornenbal heeft zich vervolgens op het standpunt gesteld dat het hof met het aanvullen van rechts­gronden buiten de grenzen van de rechtsstrijd is getreden. Dit standpunt is gelet op het voorgaande niet juist. Van het treden buiten de rechtsstrijd zou sprake zijn geweest indien het hof feitelijke gronden had aangevuld. Terecht heeft het Pachthof in dit verband overwogen dat de vraag of het door Doornenbal gestelde beding tot toewijzing van zijn vorde­ring kan leiden, binnen de grenzen van de rechtsstrijd valt, terwijl deze vraag niet alleen hoefde te worden beantwoord aan de hand van het door Van der Spek gevoerde verweer, maar volgens de opdracht van art. 25 Rv ook met aanvulling van rechtsgronden (eindarrest r.o. 2.3).&#13;
Rechtsoverweging 2.4 van het eindarrest is dan ook over­bodig. Toch verdient zij enige aandacht. Naar aanleiding van het tussenarrest heeft Van der Spek zijn verweer uitge­breid met de stelling dat het beding nietig althans vernietig­baar was. Dat hij dit nog kon doen, is in zekere zin opmer­kelijk. Een appellant maakt met het opwerpen van ‘grieven’ kenbaar welke bezwaren hij heeft tegen het vonnis in eerste aanleg. Zodra hij dit eenmaal heeft gedaan, kan hij in een la­ter stadium van de procedure geen nieuwe grieven meer toe­voegen. Zijn wederpartij is nadat hij verweer heeft gevoerd niet voor de verdere procedure beperkt door hetgeen hij in dat verband naar voren heeft gebracht; het verweer kan na­dien alsnog met nieuwe weren worden uitgebreid. Gelet op de omstandigheden was dit begrijpelijk, in die zin dat het hof hem met het tussenarrest te hulp was geschoten. Het zou vreemd zijn geweest indien Van der Spek de aanvulling van rechtsgronden niet had mogen aangrijpen om zijn eigen stel­lingen daaraan aan te passen. Het hof wist zich door een ar­rest van de Hoge Raad gedekt. Maar stel nu eens dat de aan­vulling van rechtsgronden in het voordeel van Doornenbal had uitgepakt. Even los van de vraag of hij hieraan behoef­te had gehad (het hof overwoog immers reeds in zijn voor­deel), had Doornenbal zijn stellingen in dat geval slechts tot op zekere hoogte mogen aanpassen; hij had niet zover mo­gen gaan dat hij daarmee nieuwe grieven had opgeworpen. Hier is sprake van een zekere ongelijkheid in rechtsposities, die niet goed valt te verdedigen. In verband hiermee had het Pachthof de overweging mijns inziens beter achterwege kunnen laten. Het hof was overgegaan tot het aanvullen van rechtsgronden, in verband waarmee aan deze uitwijding – in dit geval – geen behoefte bestond.&#13;
De arresten zijn niet slechts procesrechtelijk van belang. Twee materieelrechtelijke onderwerpen vragen nog eni­ge aandacht. Om te beginnen rijst uiteraard de inhoudelij­ke vraag óf het door de verpachter gestelde beding nietig of vernietigbaar was. Kan een pachter bij pachtovereenkomst een verplichting op zich nemen om een van een onteigenen­de partij te ontvangen schadeloosstelling aan zijn verpachter af te staan? In dat ­kader kan de vraag worden gesteld of het beding anders beoordeeld zou moeten worden, indien het niet was opgenomen in de pachtovereenkomst, maar in een later tot stand gekomen wijzigingsovereenkomst. De eerste vraag valt aan de hand van de letter van titel 7.5 BW niet te beantwoorden. In art. 7:377 lid 3 e.v. BW is weliswaar spra­ke van schadeloosstelling in een situatie die met onteigening gemeenschappelijke trekken vertoont, maar het gaat daar­bij om een bedrag dat niet door een onteigenende partij moet worden voldaan (na onteigening), maar door de verpach­ter (na bestemmingswijziging). In verband hiermee is het Pachthof op zoek gegaan naar de geest van de wet.&#13;
In zijn voorlopige beschouwingen in het tussenarrest heeft het hof er op gewezen dat het recht op schadeloosstelling in geval van onteigening onmiddellijk verband houdt met de bescherming van het recht op eigendom in de zin van art. 1 van het Eerste Protocol bij het EVRM. Een vergelijkba­re bescherming vloeit voort uit art. 14 Grondwet. Onteige­ning kan slechts geschieden tegen vooraf verzekerde scha­deloosstelling. Een pachter is geen eigenaar, maar het zou onredelijk zijn indien in geval van onteigening slechts zijn verpachter schadeloos zou worden gesteld. Het pachtobject vormt voor de pachter immers een bron van inkomen. Als deze bron als gevolg van onteigening wegvalt, heeft hij er een redelijk belang bij om naast de verpachter te worden ge­compenseerd. In verband hiermee bepaalt art. 42a Onteige­ningswet dat de onteigenende partij ook aan een eventuele pachter schadeloosstelling dient te betalen. Met de verwij­zing naar het Eerste Protocol heeft het hof kennelijk duide­lijk willen maken dat het bij een aanspraak als deze om iets wezenlijks gaat, dat niet zomaar terzijde kan worden ge­schoven; het gaat om een bescherming die is vastgelegd in een protocol bij het EVRM, een verdrag waarin de rechten van de mens zijn vastgelegd.&#13;
De schadeloosstelling van art. 7:377 BW hangt met die van art. 42a Onteigeningswet samen. Zoals het Pachthof heeft overwogen, is de strekking van art. 7:377 lid 3 BW immers om de pachter in geval van ontbinding van de pachtover­eenkomst na bestemmingswijziging in dezelfde positie te brengen als wanneer onteigening zou hebben plaatsgevon­den, en hij dientengevolge aanspraak op betaling ingevolge 42a Onteigeningswet had kunnen maken. Gelet op het be­paalde in art. 7:399 BW kan niet in het nadeel van de pach­ter van art. 7:377 BW worden afgeweken. Het valt goed te begrijpen dat het hof in het verlengde daarvan heeft aange­nomen ‘dat bij de pachtovereenkomst niet kan worden be­dongen dat in geval van onteigening de pachter de aan hem op grond van art. 42a Onteigeningswet toekomende scha­deloosstelling aan de verpachter moet afstaan’ (tussenarrest, r.o. 3.3, slot).&#13;
Dan ten slotte nog de vraag of het beding anders beoor­deeld had moeten worden indien het niet was opgenomen in de pachtovereenkomst, maar in een later tot stand gekomen wijzigingsovereenkomst. De tekst van de wet lijkt duidelijk: van de in art. 7:399 BW opgesomde bepalingen ‘kan niet ten nadele van de pachter worden afgeweken’. In elk geval op het eerste gezicht moet worden geconcludeerd dat afwijkin­gen noch bij pachtovereenkomst kunnen worden overeen­gekomen, noch op ander wijze (met name: bij wijzigings­overeenkomst). Onder de Pachtwet was dat niet anders; ‘bij overeenkomst’ kon slechts worden afgeweken van de be­palingen die in art. 57 Pachtwet waren vermeld. In de lite­ratuur werd echter verdedigd dat afwijkingen die na het tot stand komen van de pachtovereenkomst waren afgesproken, konden worden toegelaten aangezien de pachter dan aan wettelijke bescherming geen behoefte meer had. ‘De ratio van art. 57 op dit punt is de machtsverhouding van de partij­en bij het aangaan van de pachtovereenkomst, die de pachter zou kunnen noodzaken, daarbij voor hem ongunstige afwij­kingen van de wet te aanvaarden. Deze ratio geldt niet meer, zodra de pachtovereenkomst eenmaal tot stand is gekomen’ (Pachtwet (Houwing/Heisterkamp), art. 36, nr. 449; zie ook art. 57, nr. 569). Het Pachthof heeft in r.o. 2.5 van het eind­arrest een opening geboden voor een hiermee overeenstem­mende uitleg van art. 7:399 BW, door te overwegen dat ver­pachter Doornenbal er, met zijn betoog dat het aan pachter Van der Spek vrijstond om over de besteding van de schade­loosstelling te beschikken, aan voorbij heeft gezien ‘dat hier niet aan de orde is het geval dat de pachter ná het aangaan van de pachtovereenkomst over de door hem (eventueel te) ontvangen schadeloosstelling contracteert’. Met een niet al te gewaagde à contrario redenering kan de vraag bevesti­gend worden beantwoord.&#13;
G.M.F. Snijders&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, H. van Loo en H.L. van der Beek en de deskundige leden mr. ing. J.A. Jansens van Gelli­cum en ir. H.B.M. Duenk</auteurs><published>2010-04-01 00:00:00</published><modified>2010-04-01 00:00:00</modified><editiondate>2010-04-01</editiondate><htmlpath>https://denhollander.info/artikel/8458</htmlpath></article>
</articles></edition>