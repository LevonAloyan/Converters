<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2014</searchword><id>11542</id><udhid>UDH:TvAR/11542</udhid><titel>Van liberaliseren wordt niet alles beter</titel><searchwords><searchword>TvAR 7/8/2014</searchword><searchword>UDH:TvAR/11542</searchword></searchwords><attachments><attachment><name>16924.pdf</name><extention>pdf</extention><url>https://denhollander.info/download/16924/ci</url></attachment></attachments><inleiding/><content>&lt;h3&gt;Inleiding&lt;/h3&gt;&lt;p&gt;Een worsteling, zo beschreef Willem Bruil het tot stand komen van het Evaluatierapport m.b.t. de pacht. Na de worsteling volgde een presentatie op 15 mei j.l. in het ministerie van voorheen Landbouw Een dag later schreef Bruil in zijn column in Boerderij: ‘Gisterochtend was er een sessie in Den-Haag waarbij iedereen zijn mening kon geven op het rapport. Daarbij werden geen complimenten uitgedeeld: er deugde helemaal niets van!’. De vraag is of de kritiek terecht was.&lt;/p&gt;&lt;p&gt;Het afgelopen decennium is er het nodige over herziening van de regelgeving m.b.t. pacht geschreven. Studiedagen kwamen en gingen. Alles leek al gezegd, gedacht en bedacht. Maar toch….een worsteling. Ik zal in het navolgende een beschouwing geven van het resultaat van deze worsteling . Voor de lezer is het daarbij goed te weten dat het de beschouwing is van een bestuurslid van een belangenvereniging voor pachters, de BLHB, die dit weliswaar op persoonlijke titel schrijft en zal pogen een metastandpunt in te nemen, maar toch, een belangenbehartiger.&lt;/p&gt;&lt;p&gt;De evaluatie van de eerdere wijzigingen van de regeling van de pacht, zoals die in wetgeving zijn neergeslagen, betrof het inlossen van een oude belofte. Uiteindelijk werd door de toenmalige Staatssecretaris van Landbouw, Henk Bleeker, de evaluatie aangekondigd en door zijn opvolger ook daadwerkelijk in gang gezet.&lt;/p&gt;&lt;p&gt;De opdracht aan de evaluator, prof. mr. D.W. Bruil, was, zo meldt de Staatssecretaris van Landbouw aan de Tweede Kamer:&lt;/p&gt;&lt;ul&gt;&lt;li class="Opsomming_Dash"&gt;Breng de ontwikkelingen m.b.t. de financiering van de landbouw in beeld&lt;/li&gt;&lt;li class="Opsomming_Dash"&gt;Onderzoek of de huidige pachtvormen daarbij passen&lt;/li&gt;&lt;li class="Opsomming_Dash"&gt;Herbezin op de rol die de grondkamers daarbinnen vervullen.[1]&lt;/li&gt;&lt;/ul&gt;&lt;p&gt;Ten aanzien van het eerste punt wordt in het evaluatierapport een gemakkelijke (uit)weg gekozen. De rol van pacht bij de financiering van de landbouw wordt op p. 11 en verder van het rapport weg geschreven door onder andere op te merken dat in oudere literatuur pacht niet genoemd wordt als financieringsinstrument , dat men in het buitenland dit aspect nooit noemt, en dat ook niemand het in zijn hoofd zou halen om de huur van woonruimte als financieringsinstrument aan te duiden . Daarmee is het eerste deel van de opdracht wel heel erg snel en eenvoudig afgewikkeld. In zijn artikel ‘Pacht in een ruimere jas’[2] constateerde mr. G. Heida nog dat iedereen het wel eens is over het belang van het voortbestaan van de pacht als financieringsinstituut. Duidelijk is dat de aanhang van deze gedachte inmiddels is afgenomen met ten minste één persoon.&lt;/p&gt;&lt;p&gt;Dat is opmerkelijk omdat juist nu het gebruik van het productiemiddel grond los van de eigendom steeds meer in de belangstelling lijkt te komen staan. Het is juist het gebrek aan beschikbare pachtgrond die de belangstelling onder agrariërs voor financieringsvormen als erfpacht doet toenemen. Nog onlangs melde Fagoed meer grond in portefeuille te kunnen nemen als er maar voldoende kapitaal aangetrokken zou kunnen worden.[3]&lt;/p&gt;&lt;p&gt;In het hoofdstuk ‘Ontwikkelingen in de landbouw’, gaat Bruil overigens wel in op de financiering van de grondgebonden landbouw. De man die zich op pagina 11 nog afvraagt wie het begrip ‘pacht als financieringsvorm voor de landbouw’ heeft bedacht, komt tot de woorden: &lt;span class="Cursief"&gt;‘Het wordt steeds lastiger dergelijke bedragen gefinancierd te krijgen’. Er zijn verschillende financieringsbronnen nodig. Om in grond te groeien is pacht aantrekkelijk. ‘Particuliere en private financiers kunnen hierbij een belangrijke rol spelen’ &lt;/span&gt;.[4] Bij boeren blijft het devies nog steeds : Kopen duur? Huur. Als nu die grond ook nog maar beschikbaar zou zijn.&lt;/p&gt;&lt;p&gt;Je zou verwachten dat in deze evaluatie een analyse wordt gegeven van de relevantie van pacht voor de agrarische sector en voor de verdere ontwikkeling van die sector. Een dergelijke analyse wordt slechts beperkt geleverd. De conclusie die getrokken wordt, is dat er behoefte zal blijven aan een vorm van pacht. De vraag naar het belang en de relevantie van pacht wordt daarmee niet beantwoord. Immers, als de conclusie van de analyse zou zijn geweest dat, hoewel er behoefte is aan pacht, pacht in de praktijk een uitstervend randverschijnsel is en de agrarische sector zich ook wel zal ontwikkelen zonder pacht, dan dringt de vraag naar de noodzaak van regulering zich haast als vanzelf op. De Bond van Landpachters zou in dat geval met een existentiële vraag geconfronteerd worden. Het 100-jarig bestaan van de Bond zal in dat geval niet gehaald worden.&lt;/p&gt;&lt;p&gt;Uit de cijfers van het CBS, bewerkt door het Lei en opgenomen in het Evaluatierapport[5], blijkt dat het pachtareaal weliswaar iets gedaald is in de afgelopen tien jaar, maar niet meer dan de daling van het totale areaal. Verder blijft de gemiddelde verhouding pacht /eigendom min of meer gelijk. Gemiddeld is er twee keer zoveel eigendom als pacht op de bedrijven aanwezig. Pacht is en blijft dus een belangrijk verschijnsel in de agrarische sector en verdient dus aandacht.&lt;/p&gt;&lt;p&gt;Ook de aandacht die het blad Agrarisch Recht de afgelopen 15 jaar aan de pacht heeft geschonken, doet vermoeden dat de pacht beleefd wordt als meer dan een obscuur randverschijnsel.&lt;/p&gt;&lt;p&gt;Nadat het eerste onderdeel van de opdracht door Bruil is geëlimineerd, wordt het vervolg lastig. Het tweede deel van de opdracht volgt immers uit het eerste. Iedereen wilde weten of de wijzigingen van 2005 hebben gebracht wat ze hadden moeten brengen: het stoppen van de terugloop van het pachtareaal en, als dat niet geval zou zijn, wat dan wel het middel is tegen de kwaal.&lt;/p&gt;&lt;p&gt;Kreeg de commissie Leemhuis nog de opdracht mee om met voorstellen te komen om de pacht te liberaliseren, dat was dit keer uitdrukkelijk niet het geval. Inmiddels is wel duidelijk dat het liberaliseringgeloof niet gebracht heeft wat er van verwacht werd. De markt kan veel maar niet alles. Hebzucht en welbegrepen eigenbelang mogen dan wel krachtige motoren zijn voor het functioneren van de markt, uit de bocht vliegen hoort er ook bij, zoals de bankencrisis ons nog niet zo lang geleden opnieuw heeft geleerd. Het inzicht dat markten regulering behoeven breekt door, maar kennelijk nog niet overal.&lt;/p&gt;&lt;p&gt;In hoofdstuk 2 van het evaluatierapport volgt een algemene beschouwing over de ontwikkelingen in de landbouwlandbouwleven waarbij, vreemd genoeg, een lans lijkt te worden gebroken voor de teeltpacht. Het bedrijf van de toekomst specialiseert en heeft, in het kader van duurzaam omgaan met de grond, ruilgrond nodig en grond in teeltpacht. Vreemd genoeg vinden we de teeltpacht in het rapport niet expliciet terug bij de aanbevelingen.&lt;/p&gt;&lt;p&gt;De overige vergezichten laat ik zonder commentaar. Iedereen heeft recht op zijn eigen toekomstvisie. Voorspellen blijft moeilijk, vooral van de toekomst.&lt;/p&gt;&lt;p&gt;In ruim tien pagina’s schetst Bruil een nieuwe regeling door de bestaande wetsartikelen na te lopen en de vraag te stellen of dit nog nuttige en nodige bepalingen zijn in het licht van het gekozen uitgangspunt.&lt;/p&gt;&lt;p&gt;Het gekozen uitgangspunt is iets om bij stil te blijven staan omdat dit de steunpilaar is van het gehele voorstel. Bruil gaat uit van evenwicht tussen pachter en verpachter. De pachter van Bruil is mondig, beter opgeleid (dan wie?), en is daardoor een beter onderhandelaar (dan zijn vader of grootvader?) Of dit zo is, wordt niet onderbouwd. Evenmin wordt duidelijk hoe opleiding en het vermogen tot succesvol onderhandelen samenhangen. Maar dit terzijde. Over de positie van de verpachter komen we weinig te weten. Kort wordt de domme verpachter gepresenteerd.[6] Deze persoon wil niet regulier verpachten maar wordt ‘slachtoffer’ van eigen onwetendheid. De wet gaat het, in het stelsel van Bruil, regelen. De ‘domme’ verpachter wordt gered.&lt;/p&gt;&lt;p&gt;In een rechtsstaat wil het recht in ieder geval twee dingen bereiken. Het voorkomen en bestrijden van onrecht door het beschermen van de zwakkeren en het voorkomen en vervangen van chaos door orde via het introduceren van een normenstelsel. Door partijen gelijkwaardig te verklaren is er geen zwakke partij meer die beschermd moet worden. Partijen kunnen het zelf regelen. Overeenkomst strekt partijen tot wet. De wetgever kan terugtreden. Bruil stelt daarom[7] dat er zo weinig mogelijk bepalingen van dwingend recht dienen te zijn. Een normenstelsel is slecht ‘back-up’.&lt;/p&gt;&lt;p&gt;Partijen gelijkwaardig verklaren is eenvoudig. De vraag is of het aannemelijk is of gemaakt kan worden dat er evenwicht in de verhouding tussen pachter en verpachter is. Om aan te kunnen nemen dat dit evenwicht aanwezig is, moeten partijen vrij zijn overeen te komen. Vrij in de zin dat zij niet gedwongen zijn, op wat voor manier dan ook, om overeen te komen. Zij moeten met andere woorden ook een effectieve mogelijkheid hebben om niet te contracteren. Een recht om nee te zeggen zonder dat dit onaanvaardbaar grote gevolgen heeft. Dat Bruil hier zelf enige twijfel heeft of het altijd wel goed komt tussen partijen blijkt uit zijn voorstel van rechterlijk interventie bij het bepalen van de juiste pachtprijs.&lt;/p&gt;&lt;p&gt;Je zou veronderstellen dat de gelijkwaardige partijen overeenkomen, er ontstaan verbintenissen, of niet overeenkomen waarna er geen verbintenissen ontstaan. Geschillen over de pachtprijs die door de rechter worden beslecht, zou je kunnen zien als een inbreuk op de contractsvrijheid. Immers waarom moet de rechter een overeenkomst afdwingen door het opleggen van voorwaarden die anders niet overeengekomen zouden zijn?&lt;/p&gt;&lt;p&gt;Het zou natuurlijk ook kunnen dat de rechterlijke interventie nodig is om de zwakke partij tegen de dwingelandij van de sterkere te beschermen. Maar, wacht even, waren partijen niet als even sterk gekwalificeerd door Bruil?&lt;/p&gt;&lt;p&gt;Slangen[8] beschrijft hoe de pachter als gevolg van de door hem gedane investeringen en een (te) beperkte contractperiode feitelijk ‘locked in ‘raakt en bereid is verslechteringen van de pachtvoorwaarden te accepteren om het profijt van de gedane investeringen niet geheel te verliezen. De pachter is in dit geval feitelijk in een dwangpositie geraakt.&lt;/p&gt;&lt;p&gt;Pachter en verpachter kunnen in een situatie komen waarin van gelijkwaardige onderhandeling geen sprake meer is. Een verpachter met een perceel landbouwgrond ingesloten door de gronden van één andere gebruiker en op afstand van de eerst volgende potentiële gegadigde, zal het niet eenvoudig vinden de door hem gewenste condities te bedingen. Zijn positie is te zwak.&lt;/p&gt;&lt;p&gt;De pachter die in overwegende mate afhankelijk is van grond gepacht van één verpachter heeft feitelijk slechts twee opties, ongunstig contracteren en verlies lijden of niet contracteren en verlies lijden. Het aflopen van de erfpachtcontracten in de NOP en het daaropvolgende aanbod van RVOB gaf een aardig voorproefje hoe ‘onderhandelingen’ dan kunnen lopen.&lt;/p&gt;&lt;p&gt;Grond heeft de vervelende eigenschap dat verplaatsen er niet in zit. De verpachter kan de beste pachter maar beperkt opzoeken. De pachter kan geen andere grond pachten als die op afstand ligt zonder extra kosten te moeten betalen. Het is juist het inzicht dat percelen op afstand geld kosten en dat ruilverkaveling tot minder kosten en hogere opbrengsten kan leiden, dat in het verleden tot herstructurering van landbouwgebieden heeft geleid.&lt;/p&gt;&lt;p&gt;De ervaringen met andere onderhandelingen in de agrarische sector stemmen ook niet gerust. Regelmatig worden aardappelcontracten afgesloten waarvan vermoed moet worden dat het verlies al voor aanvang van de teelt is overeengekomen. Hectare/ton contracten waarbij de zogenaamde ‘over aardappels’ worden meegeleverd op basis van, bijvoorbeeld, de beurs van Goes, komen nog steeds voor. De beurs van Goes is geen echte handelsplaats maar een commissie ( bestaande uit vertegenwoordigers van de telers en de handelaren/verwerkende industrie) die een prijs vaststelt op basis van markttransacties die bekend zijn bij de beurscommissie. Het komt voor dat de beurscommissie het niet eens wordt over de beursnotering. Er wordt dan geen prijs genoteerd. Bij meeleveren van de ‘over aardappels’, die feitelijk vrije aardappels zijn, staat de teler zijn product af voor een prijs die hij niet kent, waarop hij geen invloed heeft, en waarvan het niet duidelijk is dat die prijs de werkelijke waarde van deze aardappels weergeeft. Hij geeft potentieel de winst van de teelt weg.&lt;/p&gt;&lt;p&gt;Ook hier het ‘locked in’ effect. Als de aardappels standaard deel uitmaken van het bouwplan, de infrastructuur op het desbetreffende landbouw bedrijf er op is ingericht, dan kost het niet benutten van de bewaarloods en de aanwezige mechanisatie geld. Pas als de verliezen van een teelt structureel zijn, wordt uiteindelijk afscheid genomen van de teelt, de afnemer, of beide. Bovendien, niet alle boeren zijn goede zakenlieden. Voor verpachters gaat hetzelfde op.&lt;/p&gt;&lt;p&gt;De gelijkheid van partijen kan hooguit bestaan in een denkbeeldige startsituatie waarin vraag en aanbod van pachtgrond in evenwicht zijn, de markt transparant is, en vrije toe- en uitreding mogelijk is. Partijen zijn dan vrij om overeen te komen omdat er voldoende opties voor handen zijn inclusief de optie om niet overeen te komen.&lt;/p&gt;&lt;p&gt;Partijen gelijk verklaren vanuit ideologische wenselijkheid maakt ze nog niet gelijk. Zwakte bestaat en onbeschermde zwakte wordt altijd uitgebuit.&lt;/p&gt;&lt;h3&gt;Duurzaam duurt lang&lt;/h3&gt;&lt;p&gt;In de evaluatie wordt gekozen voor duurzaam grondgebruik. Iedereen is bezig met duurzaam. Duurzaam is een bezwerende spreuk. Duurzaam is goed. Duurzaam moet. Iedereen is dus op zijn eigen manier met duurzaam bezig. Maar de ene duurzaamheid is de andere niet&lt;/p&gt;&lt;p&gt;Binnen de grondgebonden sectoren is in toenemende mate aandacht ontstaan voor het beheersen van grondgebonden ziekteverwerkers als aaltjes en schimmels. Het besef breekt door dat de grondgebonden landbouw moet extensiveren op perceelsniveau. Initiatieven zoals van de stichting Veldleeuwerik zijn hiervan een voorbeeld. (Telers maken binnen het kader van ‘Veldleeuwerik’ duurzaamheidsplannen met een looptijd van vijf tot tien jaar waarbij gewerkt wordt duurzaamheidsindicatoren op het gebied van b.v biodiversiteit, bodemvruchtbaarheid, energiegebruik, etc. Vervolgens vinden er audits plaats). Extensiveren vraagt om grond die voor lange duur beschikbaar is.&lt;/p&gt;&lt;p&gt;Het is jammer dat duurzaamheid in de evaluatie niet verder komt dan een voorstel voor een minimale contractduur van de pacht van zes jaar. De minimale duur zal in de praktijk bijna altijd de maximale duur blijken te zijn. Zonder zicht op langdurig gebruik is de verleiding erg groot om zoveel mogelijk hakvruchten te telen en zo weinig mogelijk gewassen met een lager opbrengstpotentieel. Dus wel pootaardappelen, bloembollen, uien en bieten, maar geen luzerne, tarwe, graszaad of gerst. Gezonde grond vraagt om een ruime vruchtwisseling en voldoende maaidorsbare gewassen.&lt;/p&gt;&lt;p&gt;Een vruchtwisseling van een op zes voor vlas, ten minste een op vijf voor bieten, aardappelen en uien moet mogelijk zijn. Diepwortelende gewassen als luzerne of kruisbloemigen zijn wel goed voor de grond maar niet altijd optimaal voor het financieel resultaat van de boer. Duurzame landbouw vraagt om duurzame verhoudingen waarbij voor de pacht een contractduur van 12 jaar toch wel het minimum is. Het moet lonend zijn om te werken aan de verbetering van de grond. Duurzaamheid en winstmaximalisatie verdragen elkaar niet. Duurzaamheid en de afwezigheid van prijsbeheersing van pachtgrond evenmin. Winstmaximalisatie gaat over de korte termijn. Duurzaamheid over de lange termijn. Als wij landbouwgrond blijvend geschikt willen houden voor toekomstige productie, is er geen andere keuze mogelijk.&lt;/p&gt;&lt;h3&gt;Hoevepacht&lt;/h3&gt;&lt;p&gt;De hoevepachter is volledig pachtafhankelijk. Vermoedelijk is dit de reden waarom de hoevepachter in de voorstellen van Bruil wordt beschermd. Hij wordt beschermd voor ten minste vijfentwintig jaar. Dat is de voorgestel de minimale contractduur. Ook hier moet verwacht worden dat de minimale duur snel de maximale duur zal zijn. Als de hoevepacht van vijfentwintig jaar eigenlijk gezien moet worden als een loopbaanpacht, zou het beter zijn deze dan ook te behandelen als een loopbaanpacht. Met vijfentwintig jaar loopt de pachter het risico om optimaal afhankelijk van de verpachter te worden. Een pachter die start met de pacht tussen 20 en 25 jarige leeftijd, zal na ommekomst van de periode van vijfentwintig jaar op een leeftijd gekomen zijn waarop zijn alternatieven in de vorm van het starten van een nieuwe carrière minimaal zijn. Hij is dan overgeleverd aan de genade van zijn pachtheer. Hoevepacht zou toch minimaal moeten doorlopen tot het bereiken van de pensioengerechtigde leeftijd.&lt;/p&gt;&lt;p&gt;Naast de hoevepachter is er de figuur van de pachtafhankelijke pachter. In het verleden wilde de verpachter graag af van de onderhoudslast van de gebouwen en een oplossing voor de door de pachter gewenste investeringen in nieuwe gebouwen. Liever dan zelf een loopstal of aardappelbewaarplaats te bouwen en te verpachten, liet de verpachter dat aan de pachter over via een opstalrecht of, nog liever, door het kopen van de eigendom van erf en gebouwen door de pachter. De hoevepachter werd zo pachter van los land. Hij blijft echter wel even afhankelijk van de pacht als de hoevepachter. In 2004 werd op een studiedag naar aanleiding van de toen nieuwe ontwerppachtwet[9] onder meer besproken wat een goede grens zou zijn tussen wat toen bedrijfspacht genoemd werd en losse pacht. De aanwezigen kwamen er toen niet goed uit of een pachter ten minste 25%, dan wel 30% of 20%, van de grond in pacht moest hebben om bedrijfspachter te zijn. Dit alles op het moment van het sluiten van de pachtovereenkomst. Wel vond men toen dat de aanwezigheid van een duidelijke kwantitatieve bepaling een voordeel zou zijn. Overigens kan ook geconcludeerd worden dat men toen vond dat pachtafhankelijkheid zich kennelijk betrekkelijk snel kan voordoen.&lt;/p&gt;&lt;p&gt;In dat licht is het opmerkelijk dat Bruil geen bijzondere bescherming nodig acht voor pachtafhankelijke bedrijven terwijl met het ontvallen van substantiële delen van het grondgebonden bedrijf de continuïteit van het bedrijf onmiddellijk op het spel staat.&lt;/p&gt;&lt;h3&gt;Het schema&lt;/h3&gt;&lt;p&gt;Heel de pachtherziening zoals voorgesteld, wordt samengevat in een schema. Ik zal in het kort enige punten van het schema nalopen. Daarna sta ik stil bij de vraag hoe nu verder dient te worden gegaan, dat wil zeggen er van uitgaande dat niets doen geen optie is.&lt;/p&gt;&lt;h3&gt;Schriftelijk vastleggen&lt;/h3&gt;&lt;p&gt;Gelukkig vindt Bruil het wel aanbevelenswaardig om overeenkomsten schriftelijk vast te leggen. In het belang van de helderheid, de rechtszekerheid en het minimaliseren van problemen rond bewijsvoering, zou schriftelijke vastlegging verplicht dienen te blijven. Om partijen behulpzaam te zijn, is het denkbaar dat via de website van de grondkamer modelovereenkomsten worden aangeboden.&lt;/p&gt;&lt;h3&gt;Grondkamers en Pachtkamers&lt;/h3&gt;&lt;p&gt;Het lijkt erop dat de grondkamers in de loop der jaren niet alleen vrienden hebben gemaakt. De invulling van de opdracht in de evaluatie om de rol van de grondkamers in het stelsel van de pacht tegen het licht te houden komt vrij vlot uit op de conclusie dat de rol van de grondkamers is uitgespeeld. Dat is niet heel erg verbazingwekkend. Het is immers in de mode om de overheid en alles wat daar op lijkt te willen opheffen of afslanken. Natuurlijk is het goed om regelmatig de vraag te stellen of organisaties nog nodig zijn in de zin dat het doel waarvoor het orgaan ooit is opgericht nog aanwezig is, of het doelmatig is zoals het orgaan werkt, en of het niet goedkoper kan. In de praktijk groeit de overheid verder met het toenemen van de complexiteit van de samenleving en blijft het bij het verzelfstandigen van organisatieonderdelen, het decentraliseren van taken naar gemeenten (dan zien die maar hoe ze het oplossen), en pogingen tot opheffen van organisaties als de waterschappen en grondkamers. Gelukkig voor de waterschappen is onlangs in Engeland aangetoond dat de afwezigheid van zoiets als een waterschap best grote gevolgen kan hebben.&lt;/p&gt;&lt;p&gt;Bruil wil de taken die de grondkamer heeft voor een deel op het bord van de rechter schuiven terwijl het niet voorstelbaar is dat de rechterlijke macht zal uitkijken naar nog wat extra taken. Ook geschillen over pachtprijzen wil Bruil daar onderbrengen omdat… hij de grondkamers drie pagina’s eerder in zijn rapport heeft opgeheven. Natuurlijk in een pachtwereld waarin alle pacht min of meer geliberaliseerd wordt, is geen duidelijke rol meer voor de grondkamer, maar zover zijn we gelukkig nog niet.&lt;/p&gt;&lt;p&gt;In de grondkamers is veel expertise aanwezig die niet op veel andere plaatsen voorhanden is. Dat alleen al zou een rem moeten zijn op het lichtvaardig opheffen van de kamers. Overigens hoor ik voor de afschaffing van de huurcommissie ook niet vaak een lans breken, waar een vergelijkbaar verhaal mogelijk is als in het pleidooi om de grond- en pachtkamers af te schaffen.&lt;/p&gt;&lt;p&gt;De grondkamers en pachtkamers kunnen ook teruggebracht worden tot een beperkt aantal kamers. De mobiliteit van mensen is toegenomen evenals de beschikbaarheid van communicatiemiddelen, waardoor de noodzaak van spreiding van grondkamers over het gehele land is afgenomen. Efficiëntieverbetering is niet op voorhand uitgesloten. Van de vermeende besparingen moet men zich overigens niet al te veel voorstellen. Het valt dikwijls tegen. Reorganiseren kost geld en taken die elders worden ondergebracht ook. Niet uit te sluiten valt dat het saldo negatief is.&lt;/p&gt;&lt;p&gt;Voor de pachtkamers doet Snijders een voorstel[10] voor een kamer per arrondissement. Een goed voorstel dat zeker overweging verdient.&lt;/p&gt;&lt;h3&gt;Onderpacht&lt;/h3&gt;&lt;p&gt;Onderpacht komt voor. Soms met medeweten en instemming van de verpachter, die vooral de betaling van de pachtsom belangrijk vindt en het prima vindt dat de pachter het verder zelf wel uit zoekt. Vaker komt onderpacht voor buiten medeweten van de verpachter. Onderpacht komt voor in de vorm van grondruil als teeltpacht. Daarnaast komt onderpacht onder andere voor omdat men de pacht niet zonder vergoeding wil afstaan. Men stopt feitelijk met het bedrijf maar blijft het pachtrecht ‘uitoefenen’ door het feitelijk gebruik aan een derde te laten (en zo zonder inspanning toch wat te verdienen). Verpachters zouden hier alerter op moeten zijn.&lt;/p&gt;&lt;p&gt;De pacht wordt overeengekomen tussen pachter en verpachter. De onderpachter, die Bruil mogelijk wil maken, is hierin geen partij. Onderpachter en pachter hebben wel een relatie die in zijn aard altijd begrensd zal worden door de overeenkomst tussen pachter en verpachter. Ontvalt de pacht doordat, in de voorstellen van Bruil, de pacht niet verlengd wordt, dan is de basis voor de relatie tussen de onderpachter en de pachter eveneens verdwenen. Niemand kan tenslotte meer rechten overdragen dan hij zelf heeft. Waar onvoldoende rekening is gehouden met het verdwijnen van de hoofdovereenkomst, kan de onderpachter met schade blijven zitten. Voor vergoeding zal hij de pachter moeten aanspreken. Daar waar pachter en onderpachter het risico aanvaard hebben dat de hoofdovereenkomst tussen verpachter en pachter zou expireren, is er niet zoveel aan de hand. Waar de pachter onterecht bij de onderpachter het vertrouwen heeft opgewekt dat hij bevoegd was voor een bepaalde periode te contracteren, zal hij uiteraard aanspreekbaar zijn voor de schade. Dit geldt ook in het geval de pachter uit de pacht wordt ontslagen op grond van wanprestatie.&lt;/p&gt;&lt;p&gt;De aanwezigheid van een grondgebruikersregister waarin alle pachtverhoudingen en grondgebruik zijn opgenomen zou in ieder geval nuttig kunnen zijn om de feitelijk gebruiksposities helder te krijgen naast de formele eigendomposities. Dit zou ook bijzonder nuttig kunnen zijn bij kavelruil engebiedsontwikkelingsprojecten. Voor registratie zou kunnen worden aangesloten bij de landbouwtelling zodat het gebruik per 15 mei van ieder jaar kan worden vastgelegd. Als onder het nieuwe Gemeenschappelijk Landbouwbeleid de hectaretoeslag wordt toegekend aan de gebruiker, is er ook een incentive om het gebruik te registeren. Niet melden is dan geen toeslag krijgen.&lt;/p&gt;&lt;p&gt;Onderpacht zonder toestemming van de verpachter is een potentiële bron van conflict en gedoe. De verpachter raakt het zicht op het gebruik van zijn eigendom mogelijkerwijs kwijt. Als de pachter geen behoefte meer heeft aan de grond, zou het beter zijn dat hij afstand doet van zijn pachtrecht. Het nut van het toestaan van onderverpachting, zonder toestemming van de verpachter, zie ik niet. Als het vanuit het bouwplan nuttig is grond te ruilen, zal de verpachter hier zeker toestemming voor geven. Gezonde grond is immers in zijn belang. Dat hij geen toestemming zal geven voor het in gebruik geven van het gepachte aan een derde zodat de pachter iets kan verdienen zonder inspanning , ligt voor de hand.&lt;/p&gt;&lt;h3&gt;Wijziging bestemming inrichting en gedaante&lt;/h3&gt;&lt;p&gt;In bijvoorbeeld de provincie Zeeland heeft het toerisme een hoge vlucht genomen. Het gaat dan vooral om verblijfsrecreatie. Bijna altijd liggen de wortels van deze recreatiebedrijven in de landbouw. Veel campings zijn gegroeid van een veldje met wat tenten naar volwassen recreatiebedrijven. De geschiedenis is zich aan het herhalen met de zogenaamde minicampings die van boerencampings met tien plaatsen zijn gegroeid, via een tussenstop van vijftien, naar vijfentwintig plaatsen. Inmiddels is hier en daar de band met het agrarisch bedrijf doorgeknipt en is de minicamping ook verhandelbaar geworden buiten de landbouw. Nieuwvestiging is echter nog steeds voorbehouden aan agrariërs.&lt;/p&gt;&lt;p&gt;Deze camping dient zich in de nabijheid van de bedrijfsgebouwen te bevinden. Als het gaat om hoevepacht zal de minicamping (of theetuin, manege, caravanstalling, etc…) zich altijd in of op het gepachte bevinden. In de andere gevallen kan de recreatietak zich op gepacht land bevinden. De recreatietak vertegenwoordigt een bepaalde waarde. Het is denkbaar dat bij het einde van de pacht hier een zekere vergoeding op zijn plaats zal zijn.&lt;/p&gt;&lt;p&gt;Ook hier is overleg vooraf tussen pachter en verpachter beter dan onduidelijkheid en/of conflict achteraf. De vraag of de pachter moet aannemen dat verpachter redelijke bezwaren kan hebben, kan beter door de grondkamer beantwoord worden dan, zoals Bruil voorstelt[11], door de pachter.&lt;/p&gt;&lt;h3&gt;Pachtprijzen&lt;/h3&gt;&lt;p&gt;Op dit moment worden de pachtnormbesluiten genomen met het in acht nemen van het volgende:&lt;/p&gt;&lt;blockquote&gt;De regels met betrekking tot de hoogst toelaatbare pachtprijs strekken tot bevordering van pachtprijzen welke in een redelijke verhouding staan tot de bedrijfsuitkomsten bij een behoorlijke bedrijfsvoering. (vrij naar artikel 327 lid 1 en 2, titel 5, boek 7 BW).&lt;/blockquote&gt;&lt;p&gt;Kortom een relatie tot wat er te verdienen valt, is het uitgangspunt. In de praktijk betekent dat een systeem met LEI- bedrijven waarvan de bedrijfsgegevens, op voor velen onnavolgbare wijze, neerslaan in een pachtnormbesluit.&lt;/p&gt;&lt;p&gt;Bruil stelt voor om over te gaan naar een marktsysteem waarin de redelijke prijs bepaald wordt door hetgeen op basis van de overeengekomen prijzen redelijk gevonden blijkt te worden. Om de redelijke prijs te kunnen weten, is er registratie nodig van de pachtovereenkomsten. Hierboven ben ik hierop al ingegaan.&lt;/p&gt;&lt;p&gt;De pachter kan deze vaak hogere pachtprijs betalen omdat zijn opbrengst over al zijn hectares zou stijgen. Het idee is dat schaalvergroting altijd tot lagere kosten leidt. In werkelijkheid is dit alleen zo als de optimale bedrijfsomvang nog niet bereikt is. Door het inzetten van de onbenutte, maar wel aanwezige, productiecapaciteit dalen de kosten per eenheid product. Bij volledige bezetting van de productiecapaciteit gaat het verhaal niet meer op. Uitbreiden van capaciteit in de vorm van gebouwen, machines en arbeid moet dan eerst plaatsvinden. Daar zit dan ook gelijk het risico. Worden de investeringen wel terug verdiend?&lt;/p&gt;&lt;p&gt;Voor het verwerven van extra hectares zal de agrariër dus potentieel meer over hebben zolang die extra hectares bijdragen aan de winst van de onderneming. De inschrijvers van 1500,- euro per hectare, die door Bruil opgevoerd worden als bewijs dat het kan, zijn wel bereid dat te betalen voor één extra perceel maar vermoedelijk niet voor alle aanwezige percelen. De relatie met het opbrengend vermogen van de grond verschuift naar de achtergrond. Een systeem van referentieprijzen, waarbij de meest avontuurlijke boer de toon zet, wordt leidend. Is dit de weg naar duurzame landbouw? Het zou mij verbazen. Voor stabiliteit in de pachtverhoudingen, voor zowel courante als incourante percelen, is prijsbeheersing noodzakelijk om tot redelijke prijzen te komen. Dit is in het belang van zowel pachter als verpachter. Niet alle verpachtingen bij inschrijving leiden noodzakelijk tot topprijzen.&lt;/p&gt;&lt;p&gt;Terecht merkt Bruil wel op dat als je al een mogelijkheid hebt gevonden om het opbrengend vermogen van de verschillende percelen vergelijkbaar te maken, het uiteindelijk aankomt op het antwoord op de normatieve vraag naar wat een redelijk deel voor de pachter en voor de verpachter is. Hij kiest ervoor die vraag door de markt te laten beantwoorden. Ik zou liever blijven bij een prijs die in redelijke verhoudingstaat tot wat er in de grondgebonden landbouw verdiend kan worden, zodat er op het boerenbedrijf een duurzaam inkomen is op een duurzaam bedrijf.&lt;/p&gt;&lt;h3&gt;Hoe nu verder?&lt;/h3&gt;&lt;p&gt;De conclusie van het voorgaande is dat het ‘er deugde niets van’ uit de column van Bruil van 16 mei j.l. in Boerderij wel wat extreem is. Grond voor kritiek is er wel. De vraag is vervolgens hoe nu verder te gaan met de pacht.&lt;/p&gt;&lt;p&gt;De conclusie van Snijders uit 2000[12] naar aanleiding van het rapport ‘Ruimte voor Pacht’ staat voorlopig nog overeind. Hij stelde toen:&lt;/p&gt;&lt;blockquote&gt;‘Het valt niet te ontkennen dat de pacht op een nieuwe leest geschoeid zal moeten worden teneinde haar als financieringsinstrument te kunnen behouden. Maar laten we onze oude schoenen toch vooral niet helemaal weggooien alvorens de zekerheid bestaat dat er met de nieuwe te lopen valt, ook op de langere afstand’.&lt;/blockquote&gt;&lt;p&gt;Van het schoeien op een nieuwe leest is vooralsnog geen sprake. Meer liberalisering nadat de liberale pacht niet heeft gebracht wat het had moeten brengen, namelijk toename van het pachtareaal, kan niet het antwoord zijn. Als, zoals eerder is opgemerkt door onder ander Bruil bij verschillende gelegenheden[13], de reguliere pacht te vast is en de liberale pacht te los, dan valt eerder te denken aan het renoveren van het bestaande.&lt;/p&gt;&lt;p&gt;In de eerste plaats dient het evenwicht in de regels rond pacht te worden hersteld. Meerdere keren is van verschillende kanten geconstateerd dat het huidige pachtstelsel met reguliere pacht aan de ene kant en liberale pacht te weinig samenhang vertoont om houdbaar te zijn. Met de introductie van de liberale pacht is een gat in het pachtstelsel geschoten.&lt;/p&gt;&lt;p&gt;Gelijktijdig is de reguliere pacht wendbaar als een olietanker. Door het stelsel met zijn vele beschermende regels en verworven rechten zal iedere verandering door de pachter al snel worden beleefd als een aderlating. In de ogen van vele pachters is de pacht al bijna een zakelijk recht dat ook verhandelbaar zou moeten zijn (en in de praktijk gebeurt dit ook). Verandering via kleine stappen lijkt de meest begaanbare weg. In ieder geval is het nodig dat het gat in de reguliere pacht wordt dichtgeschroeid. De weg naar de liberale, grijze en zwarte pacht moet hiervoor worden afgesloten. Zonder dat is iedere aanpassing van de reguliere pacht kansloos.&lt;/p&gt;&lt;p&gt;Een goede analyse van de positie van de verpachter is nodig om de vraag te kunnen beantwoorden waarom de pacht niet als een aantrekkelijk belegginginstrument lijkt te worden ervaren ondanks het feit dat het directe rendement goed en volstrekt zonder risico is. Hierbij moet worden opgemerkt dat de particuliere verpachter door de vermogensrendementsheffing wel een behoorlijke veer moet laten (in geval van liberale pacht moet overigens de grootste veer worden gelaten,de waarde grondslag voor de vermogensredementsheffing in box 3 van verpachtte grond is hoger naarmate de pachtduur korter is). Het indirecte rendement is uitstekend te noemen als we kijken naar de waardestijging van de grond in het afgelopen decennium.&lt;/p&gt;&lt;p&gt;Men kan zich voorstellen dat bij de verpachter het gevoel bestaat dat de pacht wel erg lang duurt en dat hij wel erg ver van de eigendom van zijn grond wordt verwijderd. Dat de hoeveelheid liberale pacht toeneemt maar de totale pacht niet, kan een indicatie zijn. Instappen in reguliere pacht is goed te doen, uitstappen en winst nemen is een stuk moeilijker. Hoewel een investering in grond per definitie geen impulsinvestering kan zijn voor de korte termijn, zou dit gevoel een belemmerende factor voor reguliere verpachting kunnen zijn.&lt;/p&gt;&lt;p&gt;Als dat zo is, dan kan het verstrekken van meer ‘uitstap ‘mogelijkheden voor de verpachter wellicht de aantrekkelijkheid van de pacht als beleggingsinstrument vergroten. Daarbij is het wel van belang dat de regelgeving rond de pacht opnieuw een samenhangend geheel zal gaan vormen en de rechtsbescherming en rechtszekerheid van de pachter niet eenvoudig wordt weggestreept om de belangen van de verpachter te dienen.&lt;/p&gt;&lt;p&gt;Olietankers kunnen wenden. Koerscorrecties dienen wel met beleid te worden ingezet. Daarvoor is een juist zicht op het einddoel en het nemen van voldoende tijd noodzakelijk.&lt;/p&gt;</content><legacyfootnotes/><footnotes><footnote>* Drs J.G. Meijer is akkerbouwer te Cadzand en bestuurslid van BLHB.</footnote><footnote>1 &lt;span class="Cursief"&gt;Kamerstukken II&lt;/span&gt; 2012/13, 27 924, nr. 58.</footnote><footnote>2 &lt;span class="Cursief"&gt;Agr.r&lt;/span&gt;. 2000, p 518.</footnote><footnote>3 &lt;span class="Cursief"&gt;Boerderij&lt;/span&gt;, 28 april 2014.</footnote><footnote>4 Evaluatie Pachtregelgeving p. 17.</footnote><footnote>5 Evaluatie Pachtregelgeving p. 61-62.</footnote><footnote>6 Evaluatie pachtregelgeving p. 25.</footnote><footnote>7 Evaluatie pachtregelgeving p. 23.</footnote><footnote>8 Dr. Ir. L.H.G. Slangen, ‘Pacht als vorm van Grondgebruik’, in: &lt;span class="Cursief"&gt;Van boterberg naar biobased; De Nederlandse landbouw in perspectief, &lt;/span&gt;Wageningen Academic Publishers, 2009.</footnote><footnote>9 Zie prof. mr. B.W. Bruil in ‘Op naar een nieuwe pachtwet’, &lt;span class="Cursief"&gt;Agr.r&lt;/span&gt;. 2004, p. 759.</footnote><footnote>10 Zie mr. G.M.F. Snijders, ‘Breng aantal pachtkamers terug’, &lt;span class="Cursief"&gt;Agr.r&lt;/span&gt;. 2011, p. 353.</footnote><footnote>11 Evaluatie pachtregelgeving p. 32.</footnote><footnote>12 Mr. G.M.F. Snijders, &lt;span class="Cursief"&gt;Agr.r.&lt;/span&gt; 2000, p. 437.</footnote><footnote>13 Zoals bijv. op de jaarvergadering van de BLHB in Nijkerk op 27 februari 2014.</footnote></footnotes><auteurs>drs. J.G. Meijer</auteurs><published>2014-08-12 13:05:43</published><modified>2014-08-13 09:52:46</modified><editiondate>2014-08-12</editiondate><htmlpath>https://denhollander.info/artikel/11542</htmlpath></article>
</articles></edition>