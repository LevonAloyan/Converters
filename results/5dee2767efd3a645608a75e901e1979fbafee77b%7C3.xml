<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>4776</id><udhid>UDH:TvAR/4776</udhid><titel>Ned. Herv. Gem. van Elsloo / Berger (TvAR 2000/5020)</titel><searchwords><searchword>TvAR 7/8/2000</searchword><searchword>TvAR 2000/5020</searchword><searchword>UDH:TvAR/4776</searchword></searchwords><attachments><attachment><name>2000_nr 78_Rechtspraak_5020.pdf</name><extention>pdf</extention><url>https://denhollander.info/download/4718/ci</url></attachment></attachments><inleiding>[Pachtwet art. 25]&#13;
&#13;
Een pachter mag in het algemeen het met&#13;
het gepachte samenhangende melkquotum&#13;
niet vervreemden zonder toestemming van&#13;
de verpachter. Dit geldt evenzeer ten aanzien&#13;
van andere vermogensrechten die de&#13;
verpachter ter zake kan doen gelden. Een en&#13;
ander is slechts anders in bijzondere&#13;
omstandigheden die zulks meebrengen of&#13;
indien partijen ter zake anders overeenkomen.&#13;
In casu is sprake van een pachtontbindingsovereenkomst&#13;
waarvan de&#13;
bewoordingen – behoudens tegenbewijs –&#13;
erop wijzen dat daarmee werd beoogd om&#13;
het melkquotum veilig te stellen voor de&#13;
verpachter. De pachter diende zich te&#13;
onthouden van vervreemding van de&#13;
betreffende vermogensaanspraken van de&#13;
verpachter. Hieraan doet niet af dat door de&#13;
enkele overeenkomst waarbij de pachter het&#13;
melkquotum aan een derde overdroeg,&#13;
geen rechten of aanspraken van de verpachter&#13;
verloren konden gaan, nu in casu sprake&#13;
is van een bijzondere omstandigheid – te&#13;
weten het feit dat de derde met de pachter&#13;
voor het gehele melkquotum heeft afgerekend&#13;
– die uit een oogpunt van redelijkheid&#13;
en billijkheid aan een beroep daarop van de&#13;
zijde van de pachter in de weg staat. Het&#13;
zou in strijd met redelijkheid en billijkheid&#13;
zijn als de verpachter daarna alsnog de&#13;
derde zou aanspreken, en de afstand van&#13;
die (eventuele) aanspraken door de verpachter&#13;
ten opzichte van die derde is dan&#13;
ook acceptabel. In elk geval staat het de&#13;
verpachter vrij om de pachter aan te&#13;
spreken in plaats van de derde.&#13;
De pachter heeft wanprestatie tegenover de&#13;
verpachter gepleegd en is daarom aansprakelijk&#13;
voor de door laatstgenoemde geleden&#13;
schade, tenzij de in de pachtontbindingsovereenkomst&#13;
neergelegde afspraak inhield&#13;
– zoals de pachter stelt – dat de pachter&#13;
eraan zou meewerken dat het melkquotum&#13;
via de verpachter aan de derde (de nieuwe&#13;
pachter) zou worden overgedragen, maar&#13;
dat de financiële vergoeding voor het melkquotum&#13;
geheel te zijnen gunste zou komen,&#13;
althans de verpachter geen aanspraak zou&#13;
maken op enige vergoeding ter zake. De&#13;
pachter draagt daarvan in casu de bewijslast,&#13;
en dit laatste geldt ook ten aanzien van&#13;
de vraag sinds welk tijdstip de verpachter&#13;
ervan op de hoogte is dat de transactie&#13;
tussen de pachter en de derde het gehele&#13;
melkquotum betrof en de door de derde&#13;
aan de pachter betaalde vergoeding de&#13;
gehele waarde van het melkquotum uitmaakte.&#13;
Volgt bewijsopdracht aan de pachter.</inleiding><content>ARREST IN DE ZAAK VAN:&#13;
Nederlandse Hervormde Gemeente van Elsloo&#13;
te Elsloo, gemeente Ooststellingwerf,&#13;
appellante, incidenteel geïntimeerde,&#13;
procureur: mr. P.C. Plochg,&#13;
tegen&#13;
Jan Willem Berger te Onna, gemeente Steenwijk,&#13;
geïntimeerde, incidenteel appellant,&#13;
procureur: mr. J.M. Bosnak.&#13;
1. Het geding in eerste aanleg&#13;
De pachtkamer van het kantongerecht te&#13;
Beetsterzwaag heeft op 11 oktober 1994 en 13&#13;
december 1994 tussen partijen vonnissen gewezen,&#13;
die in fotocopie aan dit arrest zijn&#13;
gehecht en naar de inhoud waarvan wordt&#13;
verwezen.&#13;
2. Het geding in hoger beroep&#13;
2.1 Appellante – hierna ook te noemen: de&#13;
Hervormde Gemeente – is bij exploit van&#13;
11 januari 1995, met gelijktijdige dagvaarding&#13;
van geïntimeerde – hierna ook te noemen:&#13;
Berger – voor dit hof, in hoger beroep gekomen&#13;
van genoemde vonnissen (het hof neemt&#13;
aan dat met het in het appelexploit genoemde&#13;
vonnis van 8 november 1994 bedoeld wordt&#13;
het vonnis van 11 oktober 1994), waarbij een&#13;
comparitie van partijen is bepaald respectievelijk&#13;
de vordering van de Hervormde Gemeente&#13;
tot veroordeling van Berger tot betaling van&#13;
een bedrag van ƒ 447.000,–, te vermeerderen&#13;
met de wettelijke rente over een bedrag van&#13;
ƒ 442.000,– vanaf 10 juni 1988, is afgewezen.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
de vonnissen, waarvan beroep, zal vernietigen&#13;
en, opnieuw rechtdoende, de vordering van de&#13;
Hervormde Gemeente alsnog zal toewijzen,&#13;
met veroordeling van Berger in de kosten van&#13;
beide instanties.&#13;
2.3 Bij memorie van antwoord is verweer gevoerd&#13;
en is voorts in incidenteel hoger beroep&#13;
de navolgende grief aangevoerd, met conclusie&#13;
dat het hof het vonnis van 13 december 1994,&#13;
waarvan beroep, zal vernietigen uitsluitend&#13;
voor wat betreft de hoogte van de proceskostenveroordeling&#13;
en die kosten zal vaststellen&#13;
op ƒ 4.800,–, met bekrachtiging van dat vonnis&#13;
voor het overige, zo nodig met wijziging&#13;
van gronden, en met veroordeling van de&#13;
Hervormde Gemeente in de kosten van het&#13;
hoger beroep.&#13;
2.4 Bij memorie van antwoord in het incidenteel&#13;
hoger beroep heeft de Hervormde&#13;
Gemeente het door Berger aangevoerde bestreden&#13;
met conclusie dat het hof hem in zijn&#13;
vordering in het incidenteel hoger beroep&#13;
niet-ontvankelijk zal verklaren, althans hem&#13;
deze zal ontzeggen, kosten rechtens.&#13;
2.5 Ter zitting van het hof van 10 juni 1996 is&#13;
de zaak vervolgens bepleit, voor de Hervormde&#13;
Gemeente door mr J. Bolt, advocaat&#13;
te Leeuwarden, en voor Berger door mr&#13;
D.M.H.M. van Dijk, advocaat te Arnhem,&#13;
zulks beiden mede aan de hand van pleitnotities.&#13;
Partijen hebben daarna de stukken aan het hof&#13;
overgelegd voor arrest.&#13;
3 De grieven&#13;
De grieven luiden:&#13;
in het principaal hoger beroep:&#13;
I. Ten onrechte heeft de pachtkamer van het&#13;
kantongerecht het beroep op wanprestatie&#13;
verworpen.&#13;
II. Ten onrechte heeft de pachtkamer van het&#13;
kantongerecht overwogen dat de kerk in beginsel&#13;
niet gebonden is aan eventuele afspraken&#13;
die buiten haar om tussen Berger en Kastelein&#13;
zijn gemaakt.&#13;
III. Ten onrechte heeft de pachtkamer van het&#13;
kantongerecht het beroep op dwaling verworpen.&#13;
IV. Ten onrechte heeft de pachtkamer van het&#13;
kantongerecht zich niet bevoegd verklaard&#13;
voor zover de vordering gegrond is op onrechtmatige&#13;
daad of onrechtvaardige/ongegronde&#13;
verrijking.&#13;
V. Ten onrechte heeft de pachtkamer van het&#13;
kantongerecht de vordering afgewezen en de&#13;
kerk als in het ongelijk te stellen partij veroordeeld&#13;
tot betaling van de kosten van het geding.&#13;
in het incidenteel hoger beroep:&#13;
A. Ten onrechte heeft de pachtkamer van het&#13;
kantongerecht de ten laste van de kerk komende&#13;
proceskosten vastgesteld op ƒ 750,–.&#13;
4 De ontvankelijkheid van het hoger&#13;
beroep&#13;
Nu de Hervormde Gemeente geen grieven&#13;
tegen het tussen partijen gewezen vonnis van&#13;
11 oktober 1994 heeft aangevoerd, dient zij in&#13;
haar hoger beroep, voor zover dat tegen&#13;
laatstgenoemd vonnis is gericht, niet-ontvankelijk&#13;
te worden verklaard.&#13;
5 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– bij pachtovereenkomst van mei 1978, goedgekeurd&#13;
door de grondkamer voor Friesland&#13;
op 19 juni 1978, heeft de Hervormde Gemeente&#13;
aan Berger verpacht een perceel weiland,&#13;
kadastraal bekend gemeente Makkinga, sectie&#13;
F, nummer 488, groot ongeveer 17 ha;&#13;
– bij akte van 30 maart 1988, goedgekeurd&#13;
door de grondkamer voor Friesland op 5 april&#13;
1988, is voormelde pachtovereenkomst ontbonden&#13;
per 30 maart 1988;&#13;
– in artikel 4 van de betreffende ontbindingsovereenkomst&#13;
is bepaald dat het melkquotum&#13;
rustende op het onderhavige perceel land&#13;
geheel aan de Hervormde Gemeente toekomt&#13;
zonder dat Berger ook maar enige vergoeding&#13;
kan vorderen;&#13;
– bij pachtovereenkomst van 30 maart 1988,&#13;
goedgekeurd door de grondkamer voor Friesland&#13;
op 5 april 1988, heeft de Hervormde&#13;
Gemeente het litigieuze perceel verpacht aan&#13;
Wiebe Kastelein te Elsloo;&#13;
– in de bijzondere voorwaarden van laatstgenoemde&#13;
pachtovereenkomst is onder meer&#13;
bepaald: “Op het verpachte land rust een heffingvrij&#13;
melkkwotum voor het melkprijsjaar&#13;
1987/1988 bedragende 13.000 kg per hectare&#13;
of totaal 221.000 kg, welk melkkwotum onder&#13;
de pacht is begrepen en door de pachter kan&#13;
worden benut. De door de overheid op te leggen&#13;
korting of kortingen in het melkprijsjaar&#13;
1988/1989 komt of komen voor rekening en&#13;
risico van de pachter. Bij beëindiging van de&#13;
pachtovereenkomst zal de nieuwe pachter aan&#13;
de afgaande pachter een vergoeding moeten&#13;
betalen voor de op het verpachte rustende&#13;
melkkwotum, welke vergoeding alsdan in&#13;
onderling overleg zal worden vastgesteld.&#13;
Voormelde heffingvrije hoeveelheid melk zal&#13;
alsdan op de nieuwe pachter overgaan en door&#13;
hem kunnen worden benut”;&#13;
– bij notariële akte van 12 april 1988 heeft&#13;
Berger aan Wiebe Kastelein onder meer verkocht&#13;
een ligboxenstal en een perceel weiland&#13;
ter grootte van ongeveer 13 ha, alsmede de&#13;
pachtrechten met betrekking tot voormelde&#13;
17 ha (dit met verwijzing naar de hiervoor genoemde&#13;
pachtontbindingsovereenkomst respectievelijk&#13;
pachtovereenkomst van 30 maart&#13;
1988) met de daarmee samenhangende 221.000&#13;
kilogram heffingvrije melk en een kennelijk&#13;
met voormelde 13 ha samenhangende hoeveelheid&#13;
van 172.278 kilogram heffingvrije melk;&#13;
– genoemde verkoop van de 221.000 kilogram&#13;
heffingvrije melk is, evenals die van de genoemde&#13;
172.278 kilogram heffingvrije melk&#13;
die samenhing met de eigen grond van Berger,&#13;
geschied voor een prijs van ƒ 3,75 per kilogram;&#13;
– bij notariële akte van 2 mei 1994 heeft de&#13;
Hervormde Gemeente de grond in geschil aan&#13;
Kastelein verkocht en in eigendom overgedragen;&#13;
– in de betreffende akte is onder meer opgenomen:&#13;
“Tenslotte verklaarden de comparanten,&#13;
handelend als gemeld, dat de op het verkochte&#13;
rustende aanspraak op een referentiehoeveelheid&#13;
melk en de eventueel in de toekomst toe&#13;
te kennen aanspraak op referentiehoeveelheid&#13;
melk op het verkochte toebehoort aan de&#13;
koper en nimmer aanleiding zal geven tot enigerlei&#13;
verrekening met verkoper op welke&#13;
wijze dan ook”.&#13;
6 Beoordeling van het geschil in&#13;
hoger beroep&#13;
6.1 Gelet op artikel 182 van de Overgangswet&#13;
Nieuw Burgerlijk Wetboek is op het onderhavige&#13;
geschil, waarin de vorderingen van de&#13;
Hervormde Gemeente zijn gebaseerd op door&#13;
haar gestelde tekortkomingen van Berger van&#13;
vóór 1 januari 1992, het vóór die datum geldende&#13;
vermogensrecht van toepassing behoudens&#13;
voor zover uit de overige bepalingen van&#13;
genoemde Overgangswet het tegendeel voortvloeit.&#13;
6.2 De in artikel 25 van de Pachtwet neergelegde&#13;
verplichtingen van de pachter om als een&#13;
goed pachter te handelen en bij het einde van&#13;
de pachtovereenkomst het gepachte in goede&#13;
staat aan de verpachter op te leveren, zal in&#13;
het algemeen medebrengen dat het hem niet&#13;
vrijstaat bij het einde van de pacht of gedurende&#13;
de looptijd daarvan de grond aan de verpachter&#13;
op te leveren zonder deze in de gelegenheid&#13;
te stellen tevens de daarmee samenhangende&#13;
hoeveelheid heffingvrije melk te&#13;
verwerven. Dit impliceert, mede gelet op de&#13;
uit voornoemd wetsartikel voortvloeiende&#13;
zorgverplichting van de pachter ook gedurende&#13;
de looptijd van de pachtovereenkomst, dat&#13;
het een pachter in het algemeen ook niet vrijstaat&#13;
gedurende de looptijd van de pacht de&#13;
met het gepachte samenhangende heffingvrije&#13;
hoeveelheid melk geheel of gedeeltelijk te vervreemden.&#13;
Zulk een vervreemden zonder toestemming&#13;
van de verpachter is aan te merken&#13;
als handelen in strijd met artikel 25 van de&#13;
Pachtwet en mitsdien als wanprestatie.&#13;
6.3 Het hiervoor met betrekking tot het&#13;
vervreemden van de met het gepachte samen-&#13;
hangende heffingvrije hoeveelheid melk overwogene&#13;
geldt evenzeer ten aanzien van het&#13;
vervreemden van andere vermogensrechten,&#13;
die de verpachter ter zake kan doen gelden.&#13;
Het staat een pachter mitsdien ook niet vrij&#13;
om zonder toestemming van de verpachter te&#13;
beschikken over de vermogensaanspraken van&#13;
de verpachter ter zake van het met het verpachte&#13;
samenhangende melkquotum.&#13;
6.4 Hetgeen onder 6.3 en 6.4 is overwogen is&#13;
slechts anders indien sprake is van bijzondere&#13;
omstandigheden die zulks medebrengen of&#13;
indien partijen ter zake anders overeenkomen.&#13;
6.5 Met betrekking tot tussen partijen ten aanzien&#13;
van het met de grond in geschil samenhangende&#13;
melkquotum gemaakte afspraken&#13;
staat, voor zover betreft hun in dit geding aan&#13;
de orde zijnde geschil, alleen vast hetgeen is&#13;
vermeld in de pachtontbindingsakte van&#13;
30 maart 1988. Zij zijn daarbij (onder punt 4)&#13;
overeengekomen dat dat melkquotum geheel&#13;
aan de Hervormde Gemeente toekomt zonder&#13;
dat Berger ook maar enige vergoeding kan&#13;
vorderen. In het midden gelaten wat partijen&#13;
daarbij als afspraak inzake het melkquotum&#13;
precies hebben bedoeld, valt uit gemelde&#13;
bewoordingen van de voorwaarde in elk geval&#13;
niet af te leiden dat de Hervormde Gemeente&#13;
in die overeenkomst afstand deed van haar&#13;
aanspraken ten aanzien van het met het verpachte&#13;
samenhangende melkquotum.&#13;
6.6 Het vorenstaande is niet anders omdat in&#13;
de pachtovereenkomst van 30 maart 1988 tussen&#13;
de Hervormde Gemeente en Kastelein&#13;
onder meer is bepaald dat bij het einde van de&#13;
pachtovereenkomst de nieuwe pachter aan de&#13;
afgaande pachter een vergoeding moet betalen&#13;
voor het op het verpachte rustende melkquotum.&#13;
Ten eerste betreft dit een overeenkomst tussen&#13;
de Hervormde Gemeente en een derde, aan&#13;
welke overeenkomst Berger geen rechten kan&#13;
ontlenen, althans niet zonder meer. Daarnaast&#13;
heeft de betreffende bepaling het oog op wat&#13;
geldt bij het einde van die pachtovereenkomst&#13;
en niet op de aanspraken van partijen bij het&#13;
einde van de tussen hen bestaan hebbende&#13;
pachtverhouding. Tenslotte is niet onaannemelijk&#13;
– zoals van de zijde van de Hervormde&#13;
Gemeente ter zitting van het hof ook betoogd&#13;
– dat bedoelde bepaling uit de pachtovereenkomst&#13;
van 30 maart 1988 alleen op het zogenaamde&#13;
pachtersdeel van het melkquotum&#13;
betrekking heeft.&#13;
6.7 De bewoordingen van de pachtontbindingsovereenkomst&#13;
van 30 maart 1988 wijzen,&#13;
behoudens tegenbewijs, erop dat daarmede&#13;
beoogd werd om de met de grond in geschil&#13;
samenhangende hoeveelheid heffingvrije melk&#13;
voor de Hervormde Gemeente veilig te stellen&#13;
zowel met het oog op haar eigen aanspraken&#13;
ter zake als wat betreft het daarvan kunnen&#13;
gebruik maken door de nieuwe pachter. Berger&#13;
was, gelet op wat uit artikel 25 der Pachtwet&#13;
voortvloeit, gehouden ervoor te zorgen&#13;
dat het litigieuze melkquotum met de grond&#13;
in geschil bleef samenhangen en hij diende&#13;
zich te onthouden van vervreemding van de&#13;
vermogensaanspraken ter zake van de Hervormde&#13;
Gemeente. Indien Berger rechten van&#13;
de Hervormde Gemeente als hiervoor bedoeld&#13;
aan Kastelein heeft vervreemd, moet dat als&#13;
wanprestatie ten opzichte van de Hervormde&#13;
Gemeente worden beschouwd, zulks behoudens&#13;
het hierna onder 6.10 overwogene.&#13;
6.8 Het enkele feit dat door de overeenkomst,&#13;
waarbij Berger het gehele met de grond in&#13;
geschil samenhangende melkquotum aan Kastelein&#13;
heeft overgedragen, op zichzelf geen&#13;
rechten of aanspraken van de Hervormde&#13;
Gemeente konden verloren gaan, doet aan het&#13;
vorenstaande niet af nu in het onderhavige&#13;
geval sprake is van een bijzondere omstandigheid&#13;
die uit een oogpunt van redelijkheid en&#13;
billijkheid aan een beroep daarop van de zijde&#13;
van Berger in de weg staat. Die bijzondere&#13;
omstandigheid betreft het feit dat Kastelein&#13;
voor het gehele melkquotum met Berger heeft&#13;
afgerekend en dat laatstgenoemde mitsdien&#13;
een vergoeding voor de totale waarde daarvan&#13;
heeft getoucheerd. Het zou in strijd met redelijkheid&#13;
en billijkheid zijn als de Hervormde&#13;
Gemeente daarna alsnog Kastelein voor het&#13;
zogenaamde verpachtersdeel zou aanspreken&#13;
en de afstand van die (eventuele) aanspraken&#13;
door de Hervormde Gemeente ten opzichte&#13;
van Kastelein bij de notariële akte van 2 mei&#13;
1994 is uit een oogpunt van diezelfde redelijkheid&#13;
en billijkheid dan ook acceptabel.&#13;
In elk geval stond en staat het, indien sprake is&#13;
van wanprestatie van Berger tegenover de&#13;
Hervormde Gemeente, laatstgenoemde vrij&#13;
om – gezien het vorenstaande – te kiezen voor&#13;
het te dezen aanspreken van Berger in plaats&#13;
van Kastelein.&#13;
6.9 De eisen van redelijkheid en billijkheid&#13;
brengen derhalve mede dat de aanspraken van&#13;
de Hervormde Gemeente op Berger ter zake&#13;
van de eventueel door laatstgenoemde tegenover&#13;
eerstgenoemde gepleegde wanprestatie&#13;
door de overeenkomst van 12 april 1988 tussen&#13;
Berger en Kastelein en de verkoopovereenkomst&#13;
tussen de Hervormde Gemeente en&#13;
Kastelein van 2 mei 1994 niet zijn aangetast.&#13;
Berger kan daarom geen beroep op die overeenkomsten&#13;
doen ter afwering van de schade&#13;
claim van de Hervormde Gemeente.&#13;
6.10 Het vorenstaande brengt mee dat Berger&#13;
wanprestatie tegenover de Hervormde Gemeente&#13;
heeft gepleegd en derhalve aansprakelijk is&#13;
voor de door deze geleden schade, tenzij,&#13;
zoals Berger blijkens het door hem aangevoerde&#13;
stelt, de gemaakte afspraak als neergelegd&#13;
in de pachtontbindingsovereenkomst van&#13;
30 maart 1988 (onder meer) inhield dat hij&#13;
eraan zou meewerken dat het melkquotum&#13;
via de Hervormde Gemeente aan de nieuwe&#13;
pachter (Kastelein) zou worden overgedragen,&#13;
doch dat de financiële vergoeding voor het&#13;
totale melkquotum op basis van afwikkeling&#13;
tussen hem en de nieuwe pachter geheel te zijnen&#13;
gunste zou komen, althans dat de Hervormde&#13;
Gemeente geen aanspraak zou maken&#13;
op enige vergoeding ter zake van het melkquotum.&#13;
Gelet op al het vorenoverwogene,&#13;
draagt hij daarvan de bewijslast.&#13;
6.11 Het hof zal daarom, alvorens verder te&#13;
beslissen, Berger in de gelegenheid stellen dat&#13;
bewijs te leveren.&#13;
6.12 Tussen partijen is onder meer ook in&#13;
geschil sinds welk tijdstip de Hervormde&#13;
Gemeente ervan op de hoogte is dat de transactie&#13;
tussen Berger en Kastelein het gehele&#13;
melkquotum betrof en de door Kastelein aan&#13;
Berger op grond van die transactie betaalde&#13;
vergoeding – onder meer – de volle waarde&#13;
van dat quotum uitmaakte.&#13;
Berger stelt dat de Hervormde Gemeente dat&#13;
bij het sluiten van de pachtontbindingsovereenkomst&#13;
reeds wist, terwijl laatstgenoemde&#13;
aanvoert zulks pas in 1992 te hebben vernomen.&#13;
Ook te dien aanzien rust de bewijslast op&#13;
Berger en het hof zal uit een oogpunt van&#13;
proceseconomie de bewijsopdracht daartoe&#13;
uitbreiden.&#13;
Beslissing&#13;
Het hof, rechtdoende in hoger beroep:&#13;
in het principaal hoger beroep:&#13;
Verklaart de Hervormde Gemeente niet-ontvankelijk&#13;
in haar hoger beroep voor zover dat&#13;
is gericht tegen het door de pachtkamer van&#13;
het kantongerecht te Beetsterzwaag tussen&#13;
partijen gewezen vonnis van 11 oktober 1994.&#13;
Stelt Berger in de gelegenheid om door alle&#13;
middelen rechtens te bewijzen feiten en omstandigheden&#13;
waaruit volgt dat:&#13;
– het ter gelegenheid van de pachtontbindingsovereenkomst&#13;
van 30 maart 1988 tussen partijen&#13;
afgesprokene inhield dat Berger van Kastelein&#13;
een financiële vergoeding voor het totale&#13;
melkquotum (verpachters- en pachtersdeel)&#13;
zou (mogen) ontvangen en dat deze vergoeding&#13;
op basis van afwikkeling tussen hem en&#13;
de nieuwe pachter geheel te zijnen gunste zou&#13;
komen, althans dat de Hervormde Gemeente&#13;
geen aanspraak zou maken op enige vergoeding&#13;
ter zake van het melkquotum;&#13;
– de Hervormde Gemeente al bij het aangaan&#13;
van de pachtontbindingsovereenkomst van&#13;
30 maart 1988 wist dat de tussen Berger en&#13;
Kastelein te sluiten c.q. gesloten overeenkomst&#13;
de betaling door Kastelein aan Berger van een&#13;
algehele vergoeding voor het totale melkquotum&#13;
betrof.&#13;
Bepaalt dat, indien en voor zover Berger dat&#13;
bewijs door getuigen wil leveren, die getuigen&#13;
gehoord zullen worden door het lid van dit&#13;
hof mr Kok, die hierbij benoemd wordt tot&#13;
raadsheer-commissaris, en de plaatsvervangende&#13;
raad mr ing Jansens van Gellicum, die&#13;
daartoe zitting zullen houden in een vertrek&#13;
van het Paleis van Justitie, Walburgstraat 2-4&#13;
te Arnhem.&#13;
Bepaalt dat partijen dan in persoon aanwezig&#13;
zullen zijn c.q. vertegenwoordigd zullen zijn&#13;
door één of meer personen die van de zaak op&#13;
de hoogte zijn.&#13;
Verwijst de zaak naar de rolzitting van 26 november&#13;
1996, ambtshalve peremptoir, voor het&#13;
opgeven van het aantal getuigen alsmede van&#13;
de verhinderdata van partijen, hun raadslieden&#13;
en de getuigen, waarna dag en uur van het&#13;
getuigenverhoor door de raadsheer-commissaris&#13;
zullen worden vastgesteld (ook wanneer&#13;
voormelde opgave van één of beide partijen&#13;
ontbreekt) en in beginsel geen uitstel in verband&#13;
met verhinderingen meer zal worden&#13;
verleend.&#13;
in het principaal en in het incidenteel hoger&#13;
beroep:&#13;
Houdt iedere verdere beslissing aan.</content><legacyfootnotes/><footnotes><footnote/></footnotes><auteurs/><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/4776</htmlpath></article>
</articles></edition>