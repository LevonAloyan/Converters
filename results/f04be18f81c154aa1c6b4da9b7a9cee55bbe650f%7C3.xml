<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1999</searchword><id>5700</id><udhid>UDH:TvAR/5700</udhid><titel>Bedrijfsbeëindiging in de agrarische sector. Preadvies Vereniging voor Agrarisch Recht</titel><searchwords><searchword>TvAR 4/1999</searchword><searchword>UDH:TvAR/5700</searchword></searchwords><attachments><attachment><name>1999_nr 4_Artikel_Kerkhof.pdf</name><extention>pdf</extention><url>https://denhollander.info/download/5632/ci</url></attachment></attachments><inleiding>1. Inleiding&#13;
De laatste decennia heeft een groot aantal agrarische ondernemers zijn onderneming&#13;
gestaakt. Recente onderzoeken wijzen uit dat de stroom van stakende ondernemers in&#13;
de agrarische sector het komende decennium verder zal toenemen. De oorzaak van&#13;
deze ontwikkelingen kan globaal als volgt worden omschreven.&#13;
– EG-landbouwbeleid Agenda 2000;&#13;
– voorschriften in het kader van dierenwelzijn die tot nauwelijks rendabele investeringen&#13;
dwingen;1&#13;
– inperking van de productiemogelijkheden;2&#13;
– extensivering van de agrarische productie in het kader van de Nitraatrichtlijn;3&#13;
– heffingen in verband met mestoverschotten;4&#13;
– heffingen in het kader van de gezondheidszorg voor dieren;5&#13;
– mogelijke invoering van de Reconstructiewet;6&#13;
– uitbreidingsplannen van de nationale en lokale overheid in verband met woningbouw,&#13;
industrie, de uitbreiding van het wegennet en recreatie;&#13;
– milieumaatregelen welke agrarische ondernemers dwingen tot het verrichten van&#13;
bedrijfseconomisch nauwelijks rendabele investeringen in bedrijfsmiddelen;&#13;
– het ontbreken van een bedrijfsopvolger.&#13;
Met name de intensieve veehouderij en de melkveehouderij staan op dit moment&#13;
sterk onder druk. Bij de varkenshouderij is deze druk de laatste twee jaren nog versterkt&#13;
door de varkenspest en de extreem lage opbrengstprijzen van het laatste halfjaar.&#13;
De enige tak die er in het huidige tijdvak nog enigszins positief uitspringt, is de&#13;
glastuinbouw. In het kader van dit preadvies zal aandacht worden besteed aan de fiscale aspecten&#13;
van de bedrijfsbeëindiging. Om deze problematiek enigszins in te kaderen, is besloten&#13;
om dit preadvies te beperken tot de situaties waarbij de ondernemer wegens het ontbreken&#13;
van bedrijfsopvolging dan wel vanwege overheidsmaatregelen (onteigening of&#13;
minnelijke verkoop ter voorkoming van onteigening of milieumaatregelen) het&#13;
besluit neemt om zijn agrarische onderneming te staken. Voorts heb ik mij binnen dit&#13;
preadvies beperkt tot de gevolgen voor de inkomstenbelasting/premievolksverzekeringen,&#13;
de omzetbelasting en de vermogensbelasting.</inleiding><content>2. Wat is staken in fiscale zin?&#13;
Een ondernemer die zijn ondernemingsactiviteiten beëindigt, staakt zijn onderneming.&#13;
Staken is het intreden van een fase in het bestaan van de onderneming waarbij&#13;
de liquidatie aanvangt. Het staken kan nog jaren daaruit voortspruitende fiscale gevolgen&#13;
met zich brengen. In het verdere verloop van mijn betoog zal blijken dat dit ook&#13;
een bepaalde periode kan betreffen dan wel op meer fasen betrekking kan hebben.&#13;
Het begrip ‘staken’ moet ruim worden opgevat: in alle gevallen waarin de onderneming&#13;
niet meer voor rekening en risico van de belastingplichtige wordt gedreven, is&#13;
sprake van staking van de onderneming in fiscale zin. De objectieve onderneming kan&#13;
in een dergelijk geval normaal voortbestaan en door een ander natuurlijk persoon of&#13;
andere rechtspersoon worden voortgezet. De objectieve onderneming is immers een&#13;
duurzame organisatie die erop gericht is met behulp van arbeid en kapitaal deel te&#13;
nemen aan het maatschappelijk productieproces met het oogmerk om winst te behalen.&#13;
Bij de overdracht van de onderneming blijft deze organisatie intact.&#13;
Het subjectieve ondernemersbegrip van art. 6 van de Wet op de inkomstenbelasting&#13;
19647 brengt met zich dat een belastingplichtige die ophoudt met het uitoefenen&#13;
van een onderneming en niet langer aan de criteria voor het ondernemerschap voldoet,&#13;
zijn ondernemerschap beëindigt.&#13;
De bij de staking behaalde voordelen dienen als winst in de belastingheffing te&#13;
worden betrokken. Dit vloeit rechtstreeks voort uit het ruime winstbegrip van art. 7&#13;
Wet IB 1964.8 Dit betekent dat alle voordelen uit onderneming, zowel positief als&#13;
negatief, onder het begrip ‘winst uit onderneming’ vallen, ongeacht of de voordelen&#13;
betrekking hebben op de normale jaarwinst, stakingswinst, inflatiewinst, speculatiewinst,&#13;
valutawinst of de hoofdprijs in de Staatsloterij. De winst wordt toegerekend in&#13;
het jaar waarin deze wordt gerealiseerd. In het jaar van staking bestaat de winst uit&#13;
normale jaarwinst uit de exploitatie van de onderneming over het afgelopen tijdvak&#13;
en uit de stakingswinst die meestal daarna wordt gemaakt. Stakingswinst kan echter&#13;
ook voorafgaand aan de afloop van het normale productietijdvak worden gemaakt. In&#13;
de agrarische sector dient in verband met de toepassing van de landbouwvrijstelling9&#13;
de boekwinst op landbouwgronden te worden onderscheiden.&#13;
Het belang om bepaalde voordelen als stakingswinst aan te merken, is gelegen in&#13;
het feit dat op die voordelen bepaalde fiscale faciliteiten van toepassing zijn: – de stakingswinstvrijstelling;10&#13;
– de zogenoemde stakingslijfrente;11&#13;
– het bijzonder tarief.12&#13;
Voor iedere ondernemer wordt gedurende zijn ondernemerschap de jaarwinst&#13;
bepaald op basis van het goed koopmansgebruik. Een van de regels van het goed&#13;
koopmansgebruik is dat de ondernemer als voorzichtig koopman de jaarwinst moet&#13;
bepalen. Dit houdt in dat nog niet gerealiseerde resultaten niet in de winst worden&#13;
betrokken. Een goed voorbeeld hiervan is de inflatiewinst. Zolang een bepaalde zaak&#13;
tot het ondernemingsvermogen van de ondernemer blijft behoren, behoeft het voordeel&#13;
als gevolg van een waardestijging van de desbetreffende zaak niet tot de fiscale&#13;
winst te worden gerekend. In de fiscale waarderingen kunnen door de afschrijvingen&#13;
en de waardestijging verschillen ontstaan tussen de balans- c.q. boekwaarde en de&#13;
werkelijke waarde. Dit zijn de zogenoemde stille reserves, die zowel in activa als in&#13;
passiva aanwezig kunnen zijn, waaronder begrepen de immateriële activa zoals melkquotum,&#13;
mestquotum, varkensrechten, suikerquotum en ammoniakrechten.&#13;
Naast stille reserves dient op het moment van staking ook afgerekend te worden&#13;
over de echte fiscale reserves zoals een kostenegalisatiereserve, vervangingsreserve en&#13;
dergelijke. Vervolgens dienen de desinvesteringsbijtellingen extra-comptabel bij het&#13;
resultaat te worden geteld.&#13;
De staking kan ook gevolgen hebben voor de omzetbelasting. Hierbij dient allereerst&#13;
een onderscheid te worden gemaakt tussen de agrarische ondernemer die onder&#13;
de landbouwregeling valt, waarbij de heffing van omzetbelasting achterwege blijft, en&#13;
de ondernemer die geen gebruik maakt of kan maken van de landbouwregeling en&#13;
derhalve op basis van de Wet op de omzetbelasting 1968 in beginsel omzetbelasting&#13;
moet afdragen over leveringen en diensten. Bij de overdracht van de gehele onderneming&#13;
of een zelfstandig deel van de onderneming blijft onder voorwaarden de heffing&#13;
achterwege.13 Voorts dient de belastingplichtige die besluit om zijn onderneming te&#13;
staken, er rekening mee te houden dat voor de vermogensbelasting met name voor&#13;
cultuurgronden andere waarderingsgrondslagen gelden en de ondernemingsvrijstelling&#13;
komt te vervallen.&#13;
3. Het staken van de onderneming&#13;
3.1. Algemeen&#13;
Van een staking van een onderneming is onder andere sprake wanneer de ondernemer&#13;
de bedrijfsuitoefening staakt en de band, welke de tot het bedrijfsvermogen behorende&#13;
zaken tot een gemeenschappelijke bestemming samenhield, verbreekt door deze&#13;
zaken stuksgewijs te vervreemden, of – voor zover niet vervreemd – over te brengen&#13;
naar zijn privé-vermogen.14 Bij liquidatie houdt de objectieve onderneming op te bestaan en eindigt gelijktijdig het subjectieve ondernemerschap van belastingplichtige.&#13;
Bij een overdracht eindigt het subjectieve ondernemerschap van belastingplichtige;&#13;
de objectieve onderneming wordt door een ander voortgezet. Het onderscheid&#13;
tussen overdracht en liquidatie is voor de inkomstenbelasting niet van wezenlijk&#13;
belang; in beide gevallen voltrekt zich het stakingsritueel en dient over de gewone en&#13;
stille reserves die vrijvallen met de fiscus te worden afgerekend.&#13;
Voor de omzetbelasting is het onderscheid tussen overdracht en liquidatie echter&#13;
wel van belang. Wanneer een onderneming of een zelfstandig deel van de onderneming&#13;
wordt overgedragen, dan is art. 31 Wet OB 1968 van toepassing en blijft de&#13;
heffing van omzetbelasting onder voorwaarden achterwege. Indien daarentegen de&#13;
onderneming wordt geliquideerd, dan wordt afhankelijk van het omzetbelastingregime15&#13;
omzetbelasting geheven over de vervreemde en onttrokken roerende zaken en&#13;
goederen. Over de onroerende zaken vindt doorgaans geen heffing van omzetbelasting&#13;
plaats omdat deze zijn vrijgesteld.16 De ondernemer die aangifteplichtig is voor&#13;
de omzetbelasting, kan overwegen om voorafgaand aan de vervreemding van de activa&#13;
en productierechten het omzetbelastingregime te wijzigen.&#13;
Wanneer op het moment van verkoop van de activa en productierechten de landbouwregeling&#13;
van toepassing is, hoeft de ondernemer geen omzetbelasting af te dragen.&#13;
17&#13;
In het kader van dit preadvies is het van belang nader stil te staan bij enkele vormen&#13;
van overdracht en liquidatie.&#13;
3.2. Langlopende liquidatie&#13;
Bij de overdracht van een onderneming worden doorgaans alle activa en passiva van&#13;
de onderneming bij één transactie overgedragen aan de voortzetter. Bij de liquidatie&#13;
van een onderneming worden de tot de onderneming behorende goederen vaak bij&#13;
verschillende transacties afgestoten. Onder deze omstandigheden kan het voorkomen&#13;
dat een ondernemer in zijn streven om een zo hoog mogelijke opbrengst te verkrijgen,&#13;
er meerdere jaren over doet alvorens hij alle tot de onderneming behorende goederen&#13;
heeft verkocht. In de praktijk komt het zelfs voor dat de ondernemer door&#13;
wettelijke regels genoodzaakt is de tot zijn onderneming behorende goederen niet in&#13;
één keer af te stoten.&#13;
Het laatstgenoemde doet zich voor bij de melkveehouder die meer dan 20.000&#13;
kilogram melkquotum per hectare bezit en niet de gehele onderneming wil of kan&#13;
verkopen. Op basis van de Regeling superheffing 1993 mag maximaal 20.000 kg&#13;
melkquotum per hectare worden overgedragen. Voorts moet de grond die met het&#13;
melkquotum wordt verkocht of verpacht, minimaal een jaar voorafgaand aan de&#13;
datum van verkoop ten behoeve van de eigen melkveehouderij zijn aangewend en&#13;
dient de koper van het melkquotum de grond weer minimaal een jaar ten behoeve van&#13;
zijn melkveehouderij aan te wenden. Een melkveehouder met 10 hectare grond en meer dan 200.000 kilogram melkquotum kan in het jaar dat hij de beslissing neemt&#13;
om te liquideren niet meer dan 200.000 kilogram melkquotum overdragen en zal voor&#13;
het resterende deel zijn onderneming nog een bepaalde tijd voort moeten zetten. In&#13;
dergelijke situaties spreidt de liquidatie zich over meerdere jaren.&#13;
Bij een langlopende liquidatie geldt als uitgangspunt dat de beslissing om te liquideren&#13;
op een wilsbesluit berust of aan een oorzaak ten grondslag ligt.18 Bij een langlopende&#13;
liquidatie dient de stakende ondernemer normaal gebruik te maken van de&#13;
stakingsfaciliteiten. Bij een langlopende liquidatie dient in het eerste jaar reeds de stakingswinstvrijstelling&#13;
te worden toegepast. De stakingslijfrente en het stakingstarief&#13;
kunnen over de in de liquidatieperiode behaalde stakingswinst worden toegepast.&#13;
3.3. Overdracht of liquidatie van een gedeelte&#13;
In het geval de ondernemer niet zijn gehele onderneming overdraagt of liquideert,&#13;
kan het overgebleven gedeelte in sommige gevallen nog als een onderneming worden&#13;
aangemerkt. In dat geval is er sprake van staking van een gedeelte van de onderneming.&#13;
Uit de tekst van art. 8 lid 1 aanhef en onderdeel d Wet IB 1964 blijkt dat een&#13;
dergelijke gedeeltelijke staking ook in de stakingsfaciliteiten kan delen.&#13;
De overdracht of liquidatie van een gedeelte van de onderneming dient te worden&#13;
onderscheiden van de verkoop van losse activa of productierechten, waarbij geen stakingsfaciliteiten&#13;
van toepassing zijn.&#13;
In de rechtspraak kunnen de volgende criteria worden gevonden waaraan een&#13;
overdracht of liquidatie moet voldoen, wil er sprake zijn van een gedeeltelijke staking:&#13;
a. overdracht van een gedeelte van een onderneming dat een zekere zelfstandigheid in&#13;
het geheel van de onderneming bezit;19&#13;
b. overdracht van een ondernemingsgedeelte dat naar zijn aard een zelfstandige&#13;
onderneming kan vormen;20&#13;
c. duurzame belangrijke inkrimping van de onderneming;21&#13;
d. overdracht van een evenredig aandeel in het ondernemingsvermogen.&#13;
De keuze voor een gedeeltelijke staking wordt ingegeven door de wil van de ondernemer.&#13;
De laatste jaren zien we in de agrarische sector een toename van het aantal&#13;
gedeeltelijke liquidaties. Met name de agrarische ondernemer die geen bedrijfsopvolger&#13;
heeft, kiest er vaak voor een gedeelte van zijn onderneming af te stoten en te gelde&#13;
te maken om op deze wijze zonder al te veel financiële zorgen de laatste vijf tot tien&#13;
jaren van zijn ondernemerschap door te kunnen brengen. 3.4. Liquidatie bij onteigening&#13;
Bij onteigening of minnelijke verkoop ter voorkoming van een onteigening wordt de&#13;
ondernemer min of meer gedwongen zijn onderneming te liquideren of gedeeltelijk te&#13;
liquideren. Bij de liquidatie van de onderneming zijn uiteraard de stakingsfaciliteiten&#13;
van toepassing. In het geval er geen sprake is van een staking (van een gedeelte) van&#13;
de onderneming, kan toch gebruik worden gemaakt van het bijzonder tarief op basis&#13;
van art. 57 lid 1 aanhef en onderdeel a Wet IB 1964.&#13;
Omdat de fiscale afrekening bij een minnelijke verkoop ter voorkoming van een&#13;
onteigening of een onteigening een zware financiële belasting voor de ondernemer&#13;
kan opleveren, heeft het ministerie van Financiën voor ondernemers die hun ondernemerschap&#13;
in dezelfde branche of in een totaal andere branche willen voortzetten,&#13;
een besluit gepubliceerd op grond waarvan de ondernemer ook in geval van staking&#13;
een beroep kan doen op de vervangingsreserve en de ruilarresten.22&#13;
4. Fiscale faciliteiten bij staking&#13;
Bij de staking van zijn subjectieve ondernemerschap kan de belastingplichtige aanspraak&#13;
maken op een aantal stakingsfaciliteiten.&#13;
4.1. Stakingsvrijstelling&#13;
Allereerst kan de stakende ondernemer op basis van art. 8 lid 1 aanhef en letter d Wet&#13;
IB 1964 aanspraak maken op de stakingswinstvrijstelling. De stakingswinstvrijstelling&#13;
is van toepassing indien bij het staken van de onderneming of een gedeelte van de&#13;
onderneming voordelen zijn behaald. Het vrijgestelde bedrag bedraagt ƒ 20.000,–. Dit&#13;
bedrag wordt ten aanzien van de ondernemer die de leeftijd van 55 jaar heeft bereikt&#13;
en zijn gehele onderneming staakt, met ƒ 25.000,– verhoogd. Als voorwaarde geldt&#13;
dat de vrijstelling niet eerder ter zake van het staken van een gedeelte van de objectieve&#13;
onderneming is genoten. Hieruit blijkt impliciet dat per objectieve onderneming&#13;
de ondernemer maar één keer aanspraak kan maken op de vrijstelling. Heeft een&#13;
ondernemer meerdere ondernemingen, dan kan uiteraard meerdere malen van de vrijstelling&#13;
gebruik worden gemaakt.&#13;
Voorts geldt als voorwaarde dat bij een langlopende liquidatie of bij een gedeeltelijke&#13;
staking de vrijstelling bij staking verplicht moet worden toegepast in het eerste&#13;
jaar van de staking.&#13;
De vrijstelling is, ten aanzien van de ondernemer die op voet van art. 15 lid 3 of&#13;
art. 17 een onderneming voortzet of mede voortzet, niet van toepassing indien de&#13;
onderneming nog niet langer dan drie jaar voor zijn rekening is gedreven.23&#13;
Indien bij de staking de voordelen lager zijn dan de vrijstelling, kan het restant op&#13;
voet van art. 44f lid 1 aanhef en onderdeel a Wet IB 1964 in mindering worden&#13;
gebracht op de oudedagsreserve als bedoeld in art. 44d Wet IB 1964. 4.2. Toepassing bijzonder tarief&#13;
Bij staking van de onderneming of een gedeelte van de onderneming vallen voordelen&#13;
vrij die gedurende de periode dat de onderneming heeft bestaan, zijn ontstaan en bij&#13;
overdracht of liquidatie worden gerealiseerd. Omdat de voordelen bij staking op&#13;
meerdere jaren betrekking kunnen hebben, is door de wetgever gekozen voor een&#13;
proportioneel tarief van 45%.24 Het stakingstarief is van toepassing op de voordelen&#13;
behaald bij staking, voorzover het belastbaar inkomen hoger is dan de basisaftrek&#13;
verhoogd met de eerste schijf.&#13;
4.3. Toepassing stakingslijfrente&#13;
Gedurende de looptijd van de onderneming wendt de ondernemer doorgaans alle&#13;
vrijkomende middelen aan om zijn onderneming verder uit te bouwen en te moderniseren.&#13;
Het gevolg is dat hij over relatief weinig geldmiddelen beschikt om een oudedagsvoorziening&#13;
op te bouwen. De geldmiddelen om een afdoende oudedagsvoorziening&#13;
op te bouwen komen vaak aan het einde van het ondernemerschap vrij. Om de&#13;
natuurlijk persoon/ondernemer in staat te stellen om – vergelijkbaar met werknemers –&#13;
een oudedagsvoorziening op te bouwen, heeft de wetgever voor ondernemers een&#13;
regeling getroffen die de ondernemer in staat stelt om in samenhang met de staking&#13;
van zijn onderneming een oudedagsvoorziening te realiseren.&#13;
In art. 45a lid 5 Wet IB 1964 is hiertoe het volgende bepaald: ten aanzien van de&#13;
belastingplichtige die in het kalenderjaar een onderneming of een gedeelte van een&#13;
onderneming staakt, wordt het in het eerste lid25 vermelde bedrag vermeerderd met&#13;
het bedrag van de winst behaald met of bij die staking, doch ten hoogste met:&#13;
a. ƒ 770.761,– in de gevallen waarin de ondernemer ten tijde van het staken de leeftijd&#13;
van 60 jaar heeft bereikt of meer dan 45% arbeidsongeschikt is en de termijn van&#13;
lijfrenten ingaan binnen zes maanden van staking of de onderneming wordt&#13;
gestaakt door het overlijden van de ondernemer;&#13;
b. ƒ 377.459,– in de gevallen waarin – anders dan onder onderdeel a – de ondernemer&#13;
ten tijde van het staken de leeftijd van 50 jaar heeft bereikt of de termijnen van lijfrente&#13;
dadelijk ingaan;&#13;
c. ƒ 192.699,– in de overige gevallen.&#13;
Hierbij dient nog wel rekening te worden gehouden met de voorwaarde dat alle&#13;
onder a, b en c vernoemde bedragen worden verminderd met de waarde van bepaalde&#13;
andere oudedagsvoorzieningen.26&#13;
De stakingslijfrente kan op voet van art. 45 lid 7 Wet IB 1964 worden bedongen bij een verzekeraar of bij een in Nederland wonend natuurlijk persoon of een in Nederland&#13;
gevestigd lichaam, mits de lijfrenten zijn bedongen als tegenprestatie voor de&#13;
overdracht van een onderneming of een gedeelte van een onderneming aan die persoon&#13;
of dat lichaam.&#13;
Over de uitleg van het laatste onderdeel is sinds de invoering van de stakingslijfrente&#13;
veel discussie gevoerd tussen de overheid en de adviseur. Voor de uitkomst verwijs&#13;
ik naar een recent arrest van de Hoge Raad.&#13;
De staking heeft niet alleen gevolgen voor de inkomstenbelasting, maar ook voor de&#13;
vermogensbelasting. Vanaf het moment dat de stakende ondernemer de zaken en goederen&#13;
aan zijn onderneming heeft onttrokken of bij de vervreemding de koopsom&#13;
ontvangt, behoort dit vermogen niet langer tot zijn ondernemingsvermogen en kan&#13;
hij derhalve ook geen gebruik meer maken van de ondernemingsvrijstelling voor de&#13;
vermogensbelasting. Voorts geldt bij de waardebepaling van de zaken en goederen&#13;
voor de vermogensbelasting een andere grondslag dan bij de waardering van het&#13;
ondernemingsvermogen. Het gevolg is dat de aanslag vermogensbelasting aanzienlijk&#13;
kan stijgen. Bij de afweging te staken dient hier rekening mee te worden gehouden.&#13;
De vermogensbelasting zal met ingang van 1 januari 2001 naar alle waarschijnlijkheid&#13;
komen te vervallen en plaatsmaken voor een proportionele heffing van 30% over&#13;
een fictief inkomen, gebaseerd op 4% van de waarde van de vermogensbestanddelen.&#13;
Dit laatste is opgenomen in het belastingplan 21ste eeuw.27&#13;
5. Landbouwvrijstelling en bestemmingswijziging&#13;
Bij de staking van de agrarische onderneming is doorgaans ook grond betrokken. Dit&#13;
kan zowel de ondergrond van de woning en bedrijfsgebouwen betreffen als cultuurgronden.&#13;
Sinds 1 april 1986 is de landbouwvrijstelling als volgt in de wettelijke regeling verwoord:&#13;
tot de winst behoren niet voordelen uit landbouwgronden – daaronder begrepen&#13;
de ondergrond van gebouwen – behoudens voor zover de waardeverandering in&#13;
de uitoefening van het bedrijf is ontstaan of verband houdt met de omstandigheid dat&#13;
de grond voortaan of waarschijnlijk binnenkort buiten het kader van de uitoefening&#13;
van het landbouwbedrijf28 wordt aangewend.&#13;
Vooral de nieuwe uitzondering op de landbouwvrijstelling heeft het laatste decennium&#13;
een groot aantal vragen opgeroepen.29&#13;
Er zijn nog tal van procedures gevoerd om meer duidelijkheid te krijgen. Met&#13;
name de toepassing van de landbouwvrijstelling ten aanzien van ondergrond van het&#13;
woonhuis en de bedrijfsgebouwen blijft aanleiding geven tot discussie.&#13;
Terzake van de ondergrond van de bedrijfsgebouwen en het erfperceel is onlangs&#13;
duidelijkheid gekomen30. De Hoge Raad heeft andermaal bepaald dat er sprake is van&#13;
een bestemmingswijziging indien de grond als gevolg van de staking het ondernemingsvermogen&#13;
verlaat. Het feit dat de ondernemer na staking hobbymatig nog een landbouwbedrijf uitoefent, is hierbij volgens ons hoogste rechtscollege niet relevant.&#13;
Of er in een dergelijke geval sprake is van bestemmingswijzigingswinst is afhankelijk&#13;
van de feiten en omstandigheden.&#13;
Typerend in deze zin is dat vrijstellingen zoals de bosbouwvrijstelling en voordelen uit&#13;
de Jeugdspaarwet, die beide ook in art. 8 zijn opgenomen, wel buiten de winstsfeer&#13;
van toepassing zijn en het begrip ‘landbouwbedrijf’ alleen binnen de winstsfeer geldt.&#13;
Ter zake van de ondergrond van bedrijfswoning is de Hoge Raad de mening toegedaan&#13;
dat er geen sprake is van een bestemmingswijziging en derhalve ook geen daarmee&#13;
verband houdend voordeel.31&#13;
Onlangs heeft de staatssecretaris van Financiën een cassatieschrift ingediend tegen&#13;
een uitspraak van Hof Den Haag.32 In het cassatieschrift heeft de staatssecretaris een&#13;
stelling betrokken die als volgt kan worden samengevat. Zodra landbouwgrond&#13;
wordt gebruikt als ondergrond voor een agrarische bedrijfswoning, ondergaat de&#13;
bestemming van die grond een wijziging. In de opvatting van de staatssecretaris&#13;
wordt de grond dan niet meer aangewend in het kader van een landbouwbedrijf.&#13;
Hieruit trekt hij de conclusie dat waardeveranderingen van de ondergrond van agrarische&#13;
bedrijfswoningen na de gewijzigde aanwending niet meer onder vrijstelling van&#13;
art. 8 lid 1 aanhef en onderdeel b Wet IB 1964 vallen. Die waardeveranderingen dienen&#13;
dan ook – naast eventuele bestemmingswijzigingswinst – bij realisatie in de&#13;
heffing te worden betrokken. Kort gezegd komt het erop neer dat de staatssecretaris&#13;
van mening is dat vanaf 31 maart 1986 de waardeverandering van de ondergrond van&#13;
een woning in gebruik in samenhang met een landbouwbedrijf niet langer onder de&#13;
landbouwvrijstelling valt. Voor deze opvatting is geen steun te vinden in de parlementaire&#13;
geschiedenis en in de rechtspraak.&#13;
Naast de problematiek van de ondergrond van het woonhuis wordt de staatssecretaris&#13;
ook nog geplaagd door de zesjaarstermijn. Doordat de term waarschijnlijk binnenkort&#13;
in de regeling is opgenomen, is er in de adviespraktijk een oplossing gezocht&#13;
door in te spelen op de voornoemde termijn van 72 maanden. Hiertoe heeft overigens&#13;
de staatssecretaris in het verleden zelf de aanleiding gegeven.33&#13;
Omdit vermeende lek te dichten, heeft de staatssecretaris een wetswijziging in voorbereiding.&#13;
Gezien het feit dat in de begroting voor 1999 al een bedrag van ƒ 50 miljoen&#13;
is opgenomen als effect van deze wetswijziging, is de verwachting gerechtvaardigd&#13;
dat de wetswijziging op korte termijn zal worden doorgevoerd. Een dergelijke&#13;
wetswijziging is alleszins te billijken binnen het kader van de wetswijziging van 1986.&#13;
6. De vaststelling van de waarde van de vermogensbestanddelen&#13;
Indien de ondernemer besluit om zijn onderneming te staken, dan zal in verband met&#13;
de vaststelling van de aanwezige stille reserves een waardebepaling van de vermogensobjecten&#13;
en vermogensrechten moeten plaatsvinden. Bij de vaststelling van de waarde moet een duidelijk onderscheid worden gemaakt&#13;
tussen twee situaties. De ene situatie heeft betrekking op de verkoop van de activa; de&#13;
tweede situatie heeft betrekking op het onttrekken van de activa aan het bedrijfsvermogen&#13;
en het overbrengen naar het privé-vermogen.&#13;
6.1. Vaststelling waarde en verdeling koopsom&#13;
Als de ondernemer het besluit heeft genomen om zijn ondernemingsactiviteiten te&#13;
staken en het bedrijf te verkopen, zal hij als goed koopman de vermogensbestanddelen&#13;
van zijn onderneming aan de meest gerede koper tegen de beste prijs verkopen.&#13;
Hierbij kan het voorkomen dat de hoeve als eenheid verkocht wordt of dat de losse&#13;
vermogensbestanddelen zoals cultuurgronden, productierechten en het erfperceel met&#13;
de bedrijfsgebouwen en het woonhuis afzonderlijk van elkaar worden verkocht. In de&#13;
praktijk komt het laatstgenoemde het meeste voor, daar er nog maar weinige agrarisch&#13;
ondernemers zijn die op eigen kracht een totale hoeve kunnen aankopen.&#13;
Als de hoeve als eenheid wordt verkocht, zal er nog een verdeling van de koopsom&#13;
moeten worden gemaakt. De verdeling van de koopsom speelt een belangrijke rol&#13;
voor de vaststelling van de opbrengst van grond, voorzover de landbouwvrijstelling&#13;
hierop van toepassing is. Voorts kan de verdeling een rol van betekenis spelen indien&#13;
het woonhuis met ondergrond tot het privé-vermogen behoort en een voordeel hierop&#13;
derhalve niet in de stakingswinst wordt betrokken.&#13;
Wanneer partijen bij de verkoop reeds overeenkomen hoe de koopprijs verdeeld&#13;
dient te worden, dan zijn de inspecteur en partijen daar in beginsel aan gebonden.&#13;
Alleen als de inspecteur kan bewijzen dat de verdeling dusdanig afwijkt van de normaal&#13;
gangbare prijzen en in redelijkheid niet kan worden volgehouden dat partijen&#13;
een dergelijke verdeling op andere dan fiscale gronden zijn overeengekomen, is hij&#13;
niet gebonden aan de reeds overeengekomen verdeling.&#13;
Dat dit voor de inspecteur geen eenvoudige zaak is, moge blijken uit het feit dat hij&#13;
in enkele recente uitspraken over de vaststelling van de koopsom in het ongelijk is&#13;
gesteld.34 Het hof stelde hierbij vast dat de inspecteur staatjes van verkoopprijzen had&#13;
overgelegd. Vervolgens overwoog het hof dat de door belanghebbenden aangehouden&#13;
verkoopprijzen hier niet zodanig van afweken dat de gegevens van de inspecteur het&#13;
hof tot de conclusie dwongen dat in de koopakte een onjuiste verdeling stond vermeld.&#13;
De inspecteur slaagde er dan ook niet in het verlangde bewijs te leveren.35&#13;
Een belangrijke factor die bij de vaststelling van het voordeel op productierechten&#13;
een rol van betekenis speelt, is de aanspraak op productierechten door derden. Hierbij&#13;
moet met name worden gedacht aan aanspraken van verpachters op productierechten&#13;
die met behulp van de gepachte gronden zijn gerealiseerd.&#13;
6.2. Waardebepaling bij onttrekking&#13;
Indien de stakende ondernemer zijn activa niet alle verkoopt en besluit om een aantal&#13;
vermogensbestanddelen te onttrekken, waarna de vermogensbestanddelen naar het privé-vermogen worden gebracht, ontstaan ook problemen bij de juiste vaststelling&#13;
van het voordeel. Naast de verdeling van de totale waarde van de activa kan er ook&#13;
nog discussie ontstaan over de waardevaststelling als zodanig. De stakende ondernemer&#13;
heeft er in een dergelijke situatie alle belang bij om de waarde zo laag mogelijk&#13;
voor te stellen.&#13;
Met name bij de bedrijven waar na de verkoop van de productierechten een aantal&#13;
incourante bedrijfsgebouwen overblijft, speelt de waardebepaling een belangrijke rol.&#13;
Onder omstandigheden kan het zelfs zijn dat de ondernemer verplicht is de bedrijfsgebouwen&#13;
af te breken.&#13;
In principe kunnen de bedrijfsgebouwen in drie categorieën worden onderverdeeld.&#13;
De eerste categorie bestaat uit bedrijfsgebouwen die afzonderlijk verhuur- of&#13;
verkoopbaar zijn. Deze gebouwen dienen tegen de waarde in het economisch verkeer&#13;
te worden gewaardeerd. De tweede categorie bestaat uit bedrijfsgebouwen die niet&#13;
afzonderlijk verkoop- en verhuurbaar zijn en derhalve als aanhorigheid van het woonhuis&#13;
kwalificeren. Bij dergelijke beperkte gebruiksmogelijkheden is er duidelijk sprake&#13;
van een zeer geringe marginale waarde.36 De derde categorie bestaat uit bedrijfsgebouwen&#13;
waarvan de ondernemer heeft besloten dan wel zich heeft verplicht om de&#13;
bedrijfsgebouwen te slopen.37 In het laatste geval dienen de boekwaarde alsmede de&#13;
sloopkosten van opstallen ten laste van het resultaat te worden gebracht.&#13;
Om bij de latere fiscale afwikkeling niet voor verrassingen te komen staan, is het te&#13;
overwegen alvorens te staken een gezamenlijke taxatie te laten verrichten door de&#13;
taxateur van belanghebbende en de waardedeskundige van de Belastingdienst/Registratie&#13;
en successie. De waardedeskundige moet zich bij de taxatie realiseren dat bij&#13;
het staken van de onderneming in een groot aantal gevallen de waarde in het economisch&#13;
verkeer bij voortgezet agrarisch gebruik gelijk is aan de waarde in het economisch&#13;
verkeer. Dit laatste wordt met enige regelmaat uit het oog verloren.&#13;
Naast de bedrijfsgebouwen kan ook nog de waardevaststelling van het woonhuis&#13;
onderwerp van discussie vormen. De waardedruk van zelfbewoning is in het verleden&#13;
altijd op 40% gesteld. Echter, de laatste jaren is hierin een kentering gekomen. Steeds&#13;
meer inspecteurs stellen zich op het standpunt dat de waardedruk van zelfbewoning&#13;
niet exact is aan te geven omdat dit niet aan de markt is te toetsen en afhankelijk is&#13;
van feiten en omstandigheden. Hierbij wordt aansluiting gezocht bij het arrest van de&#13;
Hoge Raad 10 april 1996.38&#13;
Ten slotte resteren in dergelijke gevallen de productierechten. Voorzover productierechten&#13;
bij de staking van de onderneming niet zijn verkocht, zijn ze nog op het&#13;
bedrijf aanwezig. Op basis van de rechtspraak moeten de productierechten tot het&#13;
bedrijfsvermogen blijven behoren totdat de rechten zijn verkocht.39 7. Het wilsbesluit van de stakende ondernemer&#13;
Een ondernemer die om hem moverende redenen zijn onderneming wil staken, zal&#13;
zich doorgaans eerst oriënteren op de financiële gevolgen van zijn besluit. Bij deze&#13;
oriëntatie speelt een aantal factoren een belangrijke rol. De belangrijkste zijn:&#13;
– de leeftijd van de ondernemer;&#13;
– de gezinssituatie;&#13;
– de rechtsvorm waarin de onderneming wordt geëxploiteerd;&#13;
– de financiële positie voor en na staking;&#13;
– de verwachting omtrent de bestemming van het gebied waarin de ondernemer met&#13;
zijn onderneming is gehuisvest.&#13;
Bij de staking van de onderneming spelen fiscale aspecten een belangrijke rol. In&#13;
beginsel is de verschuldigde belasting een economische grootheid waarmee bij de staking&#13;
van de onderneming rekening moet worden gehouden. Naast de verschuldigde&#13;
inkomstenbelasting dient er ook rekening te worden gehouden met de vermogensbelasting&#13;
en de eventuele verschuldigde omzetbelasting.&#13;
De stakende ondernemer streeft ernaar om de belastingheffing zo laag mogelijk te&#13;
houden.&#13;
Daarnaast kunnen voor bepaalde groepen van ondernemers ook nog subsidieregelingen&#13;
in verband met de staking van de onderneming een belangrijke rol spelen. Ook&#13;
de subsidie is een economische grootheid die relevant is om in de afweging te betrekken.&#13;
In de praktijk is het moeilijk aan te geven welke factor bij de agrarische ondernemer&#13;
de doorslag geeft om zijn onderneming te staken. Het is echter wel duidelijk dat de&#13;
ondernemer die in een vroegtijdig stadium al rekening heeft gehouden met de beëindiging,&#13;
de belastingdruk enigszins kan beheersen.&#13;
In de navolgende casus wordt een tweetal posities naast elkaar gezet.&#13;
Casus&#13;
In de uitgangspositie zijn er twee ondernemers; beide hebben in 1999 de leeftijd van 61 jaar en&#13;
beide zijn gehuwd. De leeftijd van de echtgenoten is eveneens 61 jaar. Zowel onderneming A&#13;
als B bestaat uit een melkveehouderij met 15 hectare grond en 300.000 kilogram melkquotum,&#13;
alsmede bedrijfsgebouwen en een woonhuis met de daarbij behorende ondergrond.&#13;
Ondernemer A heeft zijn bedrijf altijd samen met zijn vrouw in de vorm van een eenmanszaak&#13;
geëxploiteerd. Bij de staking van zijn onderneming verkoopt hij alle activa, waarbij hij&#13;
een boekwinst maakt op de bedrijfsgebouwen en woonhuis van ƒ 300.000,– en op de productierechten&#13;
van ƒ 1.200.000,–. De boekwinst op de grond valt in het onderhavige geval&#13;
behoudens een gerealiseerd pachtersvoordeel van ƒ 45.000,– onder de landbouwvrijstelling.&#13;
Voorts heeft hij nog een fiscale oudedagsreserve opgebouwd van ƒ 100.000,–. Bij staking is er&#13;
derhalve een stakingswinst van ƒ 1.545.000,–, verminderd met de stakingswinstvrijstelling&#13;
van ƒ 45.000,– en vermeerderd met de fiscale oudedagsreserve van ƒ 100.000,–.&#13;
Ondernemer A betaalt over een bedrag van ƒ 1.600.000,– het bijzonder tarief van 45%-&#13;
belasting, derhalve ƒ 720.000,–.&#13;
Ondernemer B is in 1990 een maatschap met zijn vrouw aangegaan, waarbij hij op voet van&#13;
art. 17 lid 2 50% van zijn onderneming geruisloos aan zijn vrouw heeft overgedragen. Vervolgens hebben hij en zijn vrouw in 1995 besloten een besloten vennootschap op te richten&#13;
om die tot de maatschap te laten toetreden. Beide ondernemers dragen een evenredig deel&#13;
van 47,5% van hun onderneming over aan de BV.40 Tegenover de belaste boekwinst wordt&#13;
een lijfrente bij de BV bedongen van ƒ 360.000,–; de resterende ƒ 20.000,– valt onder de stakingswinstvrijstelling.&#13;
De lijfrente-uitkering gaat op 65-jarige leeftijd in. In 1995 hoeft er&#13;
derhalve geen afrekening plaats te vinden. Na het bereiken van de 60-jarige leeftijd wordt het&#13;
resterende deel aan de BV overgedragen. De bedrijfsgebouwen en de grond worden overgebracht&#13;
naar het privé-vermogen en terzake van de stakingswinst wordt andermaal een lijfrente&#13;
bij de BV bedongen tot een bedrag van ƒ 395.000,–.41 Het resterende deel van&#13;
ƒ 25.000,– valt onder de stakingswinstvrijstelling. In 1999 verkoopt de BV het melkquotum&#13;
en het bedrijf wordt daarna nog enkele jaren als vleesveebedrijf verder geëxploiteerd. Over&#13;
de lijfrente-uitkering moeten man en vrouw in de toekomst belasting betalen. De nominale&#13;
belastingdruk bedraagt dan in totaliteit ƒ 450.000,–. Tegen de contante waarde berekend is de&#13;
belastingdruk nog een stuk lager. Bij latere vervreemding van de onroerende zaken vindt er&#13;
geen belastingheffing meer plaats omdat alle onroerende zaken in 1998 naar het privé-vermogen&#13;
zijn overgebracht.&#13;
Hieruit blijkt dat keuzes die ondernemer B in het voortraject heeft gemaakt, voor de inkomstenbelasting&#13;
de nodige fiscale voordelen hebben opgeleverd. Voor een juiste vergelijking&#13;
dienen hierin ook nog de gevolgen van andere belastingwetten te worden betrokken.&#13;
8. Slot&#13;
Bedrijfsbeëindiging in de agrarische sector leidt veelal tot aanzienlijke fiscale claims.&#13;
Wanneer een agrarische ondernemer besluit om zijn onderneming te staken, zal hij er&#13;
rekening mee moeten houden dat hij naast de aflossing van zijn schulden aan de bank&#13;
ook nog een fiscale claim moet vereffenen. De omvang van de fiscale claim is tot een&#13;
bepaalde hoogte te sturen, mits er voldoende tijd is om de fiscaal uitgestippelde route&#13;
te voltooien. Bij het maken van de afwegingen zal de ondernemer zich ook moeten&#13;
realiseren dat de boekwinst die hij op de productierechten kan realiseren, sterk afhankelijk&#13;
is van wet- en regelgeving alsmede van de economische ontwikkelingen binnen&#13;
de agrarische sector. De factor belastingen moet dan ook als een economische grootheid&#13;
worden beschouwd die in de totale afweging als zodanig moet worden meegenomen.</content><legacyfootnotes>1. Gezondheids- en welzijnswet voor dieren en de daarop gebaseerde besluiten.&#13;
2. Interimwet beperking varkens- en pluimveehouderijen, wet van 10 januari 1985, Stb. 1; Meststoffenwet,&#13;
wet van 27 november 1986, Stb. 1998, 100, laatstelijk gewijzigd bij wet van 9 april 1998, Stb. 236; en Wet&#13;
herstructurering varkenshouderij, wet van 9 april 1998, Stb. 236.&#13;
3. Richtlijn van de Raad van 12 december 1991 inzake de bescherming van water tegen verontreiniging&#13;
door nitraten uit agrarische bronnen, PB nr. L375 van 31-12-1991, p. 1.&#13;
4. Hoofdstuk IV Meststoffenwet, wet van 27 november 1986, Stb. 1998, 100, laatstelijk gewijzigd bij wet&#13;
van 9 april 1998, Stb. 236.&#13;
5. Hoofdstuk VIII, Afdeling 3, Gezondheids- en welzijnswet voor dieren, wet van 24 september 1992, Stb.&#13;
585, laatstelijk gewijzigd bij wet van 9 april 1998, Stb. 236.&#13;
6. TK 1998/1999, nr. 25 746.&#13;
7. Hierna Wet IB 1964.&#13;
8. Art. 7 luidt: “Winst is het bedrag van de gezamenlijke voordelen, die onder welke naam en in welke&#13;
vorm ook, worden verkregen uit onderneming.”&#13;
9. Art. 8 lid 1 aanhef en onderdeel b juncto lid 3 Wet IB 1964.&#13;
10. Art. 8 lid 1 aanhef en onderdeel d Wet IB 1964.&#13;
11. Art. 45a lid 5 Wet IB 1964.&#13;
12. Art. 57 lid 1 aanhef en onderdeel b Wet IB 1964.&#13;
13. Art. 31 Wet OB 1968 juncto art. 8 Uitv.besch. OB.&#13;
14. NB 1955/216.&#13;
15. Landbouwregeling: geen heffing; geen landbouwregeling: wel heffing.&#13;
16. Art. 11 lid 1 onderdeel a Wet OB 1968.&#13;
17. V-N 1995/4172 pt. 26 en V-N 1994/862 pt. 14. Besluit staatssecretaris van Financiën 28 februari 1994,&#13;
nr. VB 93/3506 en Besluit staatssecretaris van Financiën 15 november 1995, nr. VB 95/3537.&#13;
18. Vergelijk Hof Leeuwarden 13 maart 1959, BNB 1959/283; Hof Leeuwarden 9 juli 1960, V-N 1961, p.&#13;
642; Hof ’s-Hertogenbosch 29 december 1966, nr. 325/67, FED; art. 8 onderdeel d Wet IB 1964; Hof&#13;
Leeuwarden 13 februari 1981, V-N 1982, p. 214.&#13;
19. HR 16 oktober 1985, BNB 1985/320; HR 15 juli 1998, V-N 1998/3080.&#13;
20. HR 29 juni 1955, BNB 1955/313.&#13;
21. Hof Leeuwarden 23 november 1979, BNB 1981/36.&#13;
22. Resolutie van de staatssecretaris van Financiën van 25 augustus 1992, nr. DB 92/3157, BNB 1992/313.&#13;
23. Uitzondering volgens Besluit staatssecretaris van Financiën, 31 januari 1997, nr. DB96/4678M, V-N&#13;
1997, p. 854.&#13;
24. Art. 57 lid 1 aanhef en onderdeel b Wet IB 1964.&#13;
25. Art. 45a lid 1 Wet IB 1964.&#13;
26. Op voet van art. 45a lid 5 Wet IB 1964 dient het bedrag van de stakingslijfrente te worden verminderd&#13;
met de waarde in het economisch verkeer welke aan de in art. 8 lid 1 onderdelen f en g bedoelde aanspraken&#13;
ten tijde van het staken kan worden toegekend, met het bedrag van de oudedagsreserve bij het&#13;
begin van het kalenderjaar, met de bedragen die op de voet van het tweede, derde en vierde lid van dit&#13;
artikel in de voorgaande jaren in aanmerking zijn genomen, alsmede met de bedragen die reeds eerder&#13;
op de voet van dit lid in aanmerking zijn gekomen.&#13;
27. TK 1997/1998, nr. 25 810, Belastingen in de 21e eeuw; een verkenning.&#13;
28. Art. 8 lid 3 Wet IB 1964.&#13;
29. Mededelingen staatssecretaris van Financiën, 21 juni 1990, DB 89/821, V-N 1990, p. 3628.&#13;
30. HR 16 december 1998, V-N 1999, p. 431.&#13;
31. HR 8 juli 1996, BNB 96/312.&#13;
32. Lopende procedure Hoge Raad, naar aanleiding van uitspraak Hof ’s-Gravenhage M III, nr. 96/02793,&#13;
jaar 1994, FIOD-bulletin volgnr. 98/895.&#13;
33. Zie noot 29, vraag 6.&#13;
34. Hof Arnhem 28 april 1998, nr. 96/1015, V-N 1998, p. 3428.&#13;
35. Een soortgelijke kwestie (toerekening van een deel van de verkoopsom aan mestquotum) speelde voor&#13;
het Hof ’s-Hertogenbosch , V-N 1998, p. 2729.&#13;
36. Hof ’s-Hertogenbosch 25 januari 1984, V-N 1984, p. 1584.&#13;
37. Beëindigingsregeling Varkensbedrijven in de EHS, Stcrt. 22 december 1998, nr. 245.&#13;
38. HR 10 april 1996, nr 31.173, BNB 1996/387, waarbij de Hoge Raad een waardedruk van 20% bij de&#13;
bepaling van de waarde in het economisch verkeer van een verhuurd woonhuis juist vond.&#13;
39. HR 18 februari 1998, V-N 1998, p. 1058.&#13;
40. Vakstudie inkomstenbelasting aantekening 208 e.v.&#13;
41. HR 8 juli 1998, V-N 1998, p. 2985.</legacyfootnotes><footnotes><footnote/></footnotes><auteurs>mr. ing. H.J. van den Kerkhof</auteurs><published>1999-02-23 00:00:00</published><modified>1999-02-23 00:00:00</modified><editiondate>1999-02-23</editiondate><htmlpath>https://denhollander.info/artikel/5700</htmlpath></article>
</articles></edition>