<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1987</searchword><id>6342</id><udhid>UDH:TvAR/6342</udhid><titel>Ontwerp Gezondheids- en welzijnswet voor dieren: een aarzelend keerpunt in de rechtsontwikkeling</titel><searchwords><searchword>TvAR 10/1987</searchword><searchword>UDH:TvAR/6342</searchword></searchwords><attachments><attachment><name>1987_nr 10_Artikel_Oers.pdf</name><extention>pdf</extention><url>https://denhollander.info/download/6124/ci</url></attachment></attachments><inleiding>'. . . .er kan een dag komen waarop de rest van de dierlijke schepping&#13;
misschien de rechten verkrijgt die hen alleen onthouden konden worden&#13;
door de hand van de tirannie.'&#13;
Jeremy Bentham - 1780'&#13;
INLEIDING&#13;
Naar verwachting zal eind dit jaar het ontwerp 'Gezondsheids- en&#13;
welzijnswet voor dieren'2 plenair in de Tweede Kamer worden behandeld.&#13;
Inmiddels is de strijd over dit wetsontwerp tussen dierenbeschermingskringen&#13;
en andere belanghebbenden in volle hevigheid ontbrand. Dit heeft geleid tot&#13;
het produceren van een alternatief wetsontwerp door de Nederlandse&#13;
Vereniging tot Bescherming van Dieren, die zich hiermee in dit&#13;
wetgevingsgebeuren tot de belangrijkste woordvoerder van de gehele&#13;
Nederlandse dierenbeschermingswereld heeft opgeworpen.&#13;
Er is hier méér aan de hand dan alleen een belangenstrijd welke in&#13;
meerdere of mindere mate aan elk wetgevingsproces voorafgaat. Slechts&#13;
weinigen schijnen te beseffen dat de inzet van deze strijd een spectaculair&#13;
keerpunt in onze rechtsontwikkeling kan betekenen: de juridische&#13;
emancipatie van het dier!&#13;
Wat in 1780 nog kon worden gezien als een emotionele uitlating van Jeremy&#13;
Bentham, nota bene in een tijd dat de onderlinge menselijke solidariteit nog&#13;
niet tot afschaffing van de slavernij en horigheid had geleid, lijkt nu een fase&#13;
in te gaan waarin het dier een afzonderlijke plaats in onze rechtsorde&#13;
wordt toegekend.&#13;
Een van de belangrijkste vragen die bij de voorbereiding en inleidende&#13;
behandelingen van dit wetsontwerp zijn gerezen, is immers die of aan&#13;
dieren subjectieve rechten kunnen en moeten worden toegekend. Een vraag&#13;
die blijkens het eindverslag van de vaste kamercommissie voor Landbouw en&#13;
Visserij3 door een kamermeerderheid impliciet bevestigend wordt&#13;
beantwoord. Voor een expliciete stellingname lijkt echter nog een grote&#13;
drempel te bestaan. Dat geldt zeker niet alleen voor de kamerleden, maar&#13;
evenzeer voor een veelheid van juristen. Zou dit impliciete standpunt via amendering van het ontwerp uiteindelijk kracht&#13;
van wet krijgen, dan betekent dit dat in één klap onze rechtsorde wordt uitgebreid&#13;
met miljoenen nieuwe rechtsgenoten. Een zaak om even nader bij stil te staan!&#13;
Hoe spectaculair een dergelijke ontwikkeling vanuit juridisch perspectief ook mag&#13;
zijn, het is maar een fase in de geschiedenis van de emancipatie van het dier. Zeker&#13;
geen eindpunt! Evenals de emancipatie van de mens als arbeidskracht via verschillende&#13;
stelsels van onderlinge afhankelijkheid (slavernij, horigheid, financiële en sociale&#13;
afhankelijkheid) in een eeuwendurend proces heeft geleid tot de huidige situatie,&#13;
waarin bepaald geen sprake is van een afgeronde zaak. En evenzeer als bij de&#13;
emancipatie van vrouwen en etnische achtergestelden, is bij de emancipatie van het&#13;
dier sprake van een geleidelijk voortgaande ontwikkeling. Deze ontwikkeling is niet&#13;
van de laatste jaren, maar is verankerd in een evolutie van het ethisch denken waarvan&#13;
het beginpunt ver voor onze jaartelling ligt. Bovendien is het de vraag of er in&#13;
dit soort processen überhaupt eindpunten te verwachten vallen. Maatschappelijke&#13;
ontwikkelingen lijken geen eindstadia te kennen, maar processen zonder duidelijke&#13;
begin- en eindpunten te zijn. De huidige ontwikkeling, met als voorlopig eindstadium&#13;
het wetsontwerp 'Gezondheids- en welzijnswet voor dieren' is dus geen eindpunt.&#13;
Waarschijnlijk echter wel een keerpunt dat beslissend kan zijn voor de verdere&#13;
rechtsontwikkeling.&#13;
Deze rechtsontwikkeling zal antwoord moeten geven op de vraag of dieren al dan&#13;
niet als rechtsgenoten moeten worden aanvaard door hen op één of andere manier&#13;
als rechtssubject te erkennen. Daar deze, overigens slechts aan weinigen voldoende&#13;
bekende, rechtsontwikkeling moeilijk kan worden begrepen vanuit een geïsoleerde&#13;
beschouwing van de inhoud van het wetsontwerp, wil ik onderstaand eerst beknopt&#13;
ingaan op de ontwikkelingen in het ethisch denken die hieraan ten grondslag liggen.&#13;
Vervolgens wil ik de daarvan afgeleide rechtsontwikkeling in dit perspectief nader&#13;
bezien, om van daaruit te komen tot een beknopte schets van de verschilpunten tussen&#13;
het regeringsontwerp en het dierenbeschermingsalternatief, uiteindelijk uitmondend&#13;
in de centrale vraag: de mogelijke erkenning van dieren als (beperkt) rechtssubject.</inleiding><content>DE RELATIE 'MENS-DIER' VANUIT ETHISCH PERSPECTIEF&#13;
Vanaf de vroegste ontstaansgeschiedenis van de mensheid is het dier voor de mens&#13;
nuttig geweest als gebruiksobject. Het vlees diende als voedsel; diverse dierlijke produkten&#13;
konden worden gebruikt voor vervaardiging van kleding en andere gebruiksvoorwerpen,&#13;
terwijl het levende, aan de heerschappij van de mens onderworpen dier&#13;
nuttig was als arbeidskracht, vermaaksobject, of zoals in toenemende mate in ons&#13;
tijdsbestek het geval is, als sociale partner in de vorm van huis- of gezelschapsdier.&#13;
Dit lijkt een logisch doortrekken van een tragische natuurwet, waarbij de ene levenssoort&#13;
slechts kan bestaan door gebruik te maken van andere levensvormen.&#13;
Er is echter één in het oog springend verschil. De mens consumeert dieren niet zoals&#13;
andere dieren uit levensnoodzaak, maar gebruikt op grond van een bewuste keus&#13;
dieren voor allerlei zwaar of minder zwaarwegende menselijke belangen. Met name het ontbreken van de levensnoodzaak en de bewuste keuze betekenen een principiële&#13;
doorbraak van een door de natuur opgelegd gedragspatroon.&#13;
Het is de slechts aan de mens voorbehouden keuzemogelijkheid die de vraag&#13;
oproept naar ethische rechtvaardiging van de door de eeuwen heen gedane keuzen.&#13;
Deze vraag naar rechtvaardiging die langzamerhand duidelijk de vormen van een&#13;
sociaal-ethisch conflict heeft aangenomen, is reeds ver voor onze jaartelling gesteld.&#13;
De meest duidelijke opvattingen vinden we terug in het oud joodse denken en bij.&#13;
de oude Grieken. Het zijn deze beide denkpatronen die in het christelijk denken werden&#13;
gecombineerd en uiteindelijk de basis hebben gevormd voor de hedendaagse beleving&#13;
van dit conflict, zoals dit momenteel in vrijwel alle westerse landen aan de&#13;
orde is.&#13;
Het bijbelse scheppingsverhaal en de oude Hebreeuwse geschriften gaan uit van&#13;
een fundamentele ongelijkheid tussen mens en dier. De mens is geschapen naar Gods&#13;
gelijkenis en kreeg de heerschappij over de dieren vanuit de goddelijke opdracht:&#13;
'... .weest vruchtbaar en wordt talrijk; vervult de aarde en onderwerpt haar,&#13;
heerst over de vissen der zee en over het gevogelte des hemels en over al het gedierte&#13;
dat op de aarde kruipt.'4&#13;
In het Griekse denken zijn verschillende stromingen te onderkennen. Pythagoras geloofde&#13;
dat de zielen van de overledenen verhuisden naar de dieren. Hij was vegetariër&#13;
en spoorde zijn leerlingen aan om dieren met respect te behandelen. Aristoteles&#13;
en Plato erkenden weliswaar een zekere verwantschap tussen mens en dier (de mens&#13;
werd gezien als een met de rede begaafd dier), maar gingen desondanks uit van een&#13;
natuurlijke heerschappij van de mens over de dieren vanwege de verschillen in verstandelijke&#13;
vermogens. Arisoteles trok deze lijn overigens ook consequent door naar&#13;
de eigen menselijke soort door slavernij als een logisch gevolg te beschouwen van&#13;
veronderstelde mindere verstandelijke vermogens van slaven, vergeleken met die van&#13;
de vrije mens.5&#13;
Het Christendom heeft eeuwen voortgeborduurd op een synthese van deze beide&#13;
denkrichtingen. Ontstaan in een tijd van grote rechtspositionele verschillen tussen&#13;
mensen onderling bekommerde het Christendom zich in het Nieuwe Testament&#13;
slechts om het lot van de naasten, waartoe dieren bepaald nog niet behoorden.&#13;
Nergens is in het Nieuwe Testament een verbod op wreedheid tegenover dieren te&#13;
vinden. Zelfs aanbevelingen om dieren met consideratie te behandelen ontbreken.&#13;
Deze grondhouding is bepalend voor het verdere christelijke denken.&#13;
Uitdrukkelijk combineert Thomas van Aquino de theorieën van Aristoteles met&#13;
de goddelijke opdracht vanuit het scheppingsverhaal. Rechtstreeks verwijzend naar&#13;
Aristoteles stelt hij:&#13;
. . . . 'Het is rechtmatig planten het leven te benemen ten behoeve van dieren en&#13;
dieren het leven te benemen ten behoeve van de mens. Dit is in feite in overeenstemming&#13;
met Gods eigen gebod.'6 Dit recht tot doden brengt hij in relatie met&#13;
de door hem erkende noodzaak tot gebruik van dieren als voedsel.Het is echter in zijn denken niet die noodzaak, die het&#13;
gebruik rechtvaardigt, maar het recht van de 'meer volmaakten' ten aanzien van deze&#13;
totaal andere categorieën van levende wezens. Roofdieren die mensen aanvallen en&#13;
vervolgens opeten worden door hem dan ook als wreed en beestachtig afgeschilderd&#13;
omdat zij niet zoals de mens in staat zijn eerst via de rede te overwegen of dit doden&#13;
wel gerechtvaardigd is.&#13;
De enige reden die door Thomas van Aquino wordt aangegeven om zachtmoedig&#13;
ten opzichte van dieren te zijn is het feit dat mag worden verondersteld dat mensen&#13;
via gevoelens van medelijden ten opzichte van dieren meer geneigd zullen zijn tot&#13;
gevoelens van medelijden ten opzichte van mensen. Omgekeerd ligt in zijn denken&#13;
de reden om wreedheid ten opzichte van dieren te veroordelen dan ook in de gedachte&#13;
dat dit wreedheid ten opzichte van de mensen stimuleert. Deze gedachtengang is&#13;
van blijvende invloed geweest binnen het christelijk denken en is eerst in het meer&#13;
moderne denken van deze eeuw langzamerhand vervangen door een verantwoordelijkheid&#13;
van de mens voor de dierenwereld (en daarmee impliciet voor het dierenwelzijn)&#13;
vanuit de theorie van een verantwoord rentmeesterschap. Tegen deze denkrichting&#13;
in begon vanuit de Renaissance een meer diervriendelijke stroming kenbaar te&#13;
worden. Leonardo da Vinci, Giordano Bruno en andere prominenten kwamen vanuit&#13;
een meer natuurwetenschappelijke visie omtrent de plaats van de mens in de natuurlijke&#13;
ordening tot voor die tijd bepaald zeer zachtaardige opvattingen over de&#13;
mens-dier relaties. Zij veroordeelden openlijk wreedheid ten opzichte van dieren als&#13;
iets dat geheel los staat van wreedheid ten opzichte van mensen en op zichzelf verkeerd&#13;
is.&#13;
Ondanks een absoluut dieptepunt in het denken over het dierenwelzijn, ontwikkeld&#13;
door de Franse filosoof en natuurwetenschapper René Descartes aan het begin&#13;
van de 17e eeuw, brak vanaf de Renaissance een geleidelijke verandering in de&#13;
grondhouding jegens dieren door. Descartes beschouwde dieren als door de natuur&#13;
geregelde automaten die weliswaar pijnreacties vertoonden, maar geen pijnbeleving&#13;
konden worden toegedacht. Dit standpunt werd aanvankelijk door een meerderheid&#13;
van wetenschappers enthousiast gevolgd, met als gevolg een gruwelijke reeks van experimenten&#13;
op levende, onverdoofde dieren.&#13;
In de tijd dat in de 18e eeuw de principes van vrijheid, gelijkheid en broederschap&#13;
tot ontwikkeling werden gebracht trokken Voltaire, Rousseau en Bentham desondanks&#13;
de sedert de Renaissance begonnen ontwikkeling door naar de uitdrukkelijke&#13;
vraag naar de rechtvaardiging van menselijk gedrag jegens dieren. Zij beschouwden&#13;
dieren geenszins van gelijke orde als de mens, maar pleitten wel voor een gelijke mate&#13;
van rechtvaardigheid als grondslag voor de behandeling welke zowel de mens als het&#13;
dier ten deel diende te vallen.&#13;
In het moderne westerse denken ten opzichte van dieren is dit een vanzelfsprekende&#13;
zaak geworden.&#13;
Hetzij als zelfstandige ethische waarde, hetzij als een afgeleide van het door God&#13;
aan de mens opgedragen rentmeesterschap wordt in de westerse wereld alom erkend&#13;
dat dieren met zoveel mogelijk inachtneming van hun eigen natuurlijke behoeften&#13;
moeten worden behandeld en wordt inbreuk op deze regel zonder dat daaraan een redelijk motief ten grondslag ligt, publiekelijk veroordeeld. Zou dus op grond van&#13;
deze, gedurende eeuwen langzaam veranderde grondhouding van mensen jegens dieren,&#13;
mogen worden verondersteld dat de maatschappelijke werkelijkheid daarmee&#13;
in overeenstemming is; niets is minder waar.&#13;
Tegen deze steeds milder wordende grondhouding in vertoont de maatschappelijke&#13;
werkelijkheid een beeld waarin, door een steeds verfijnder en complexer menselijk&#13;
behoeftenpatroon, de onderwerping van dieren aan het menselijk nut een steeds&#13;
genadelozer karakter lijkt aan te nemen. Ruimtelijke beperkingen soms tot beneden&#13;
het bestaansminimum, genetische manipulaties, proefdiergebruik, kunstmatige verhoging&#13;
van produktiviteit etc. hebben de dieren ondanks deze meer gewetensvolle&#13;
ethische benadering, gedurende de laatste helft van deze eeuw onderworpen aan een&#13;
regime dat qua geraffineerdheid en meedogenloosheid zijn weerga in de geschiedenis&#13;
niet heeft gekend.&#13;
Dit spanningsveld waarin ethische opvattingen en praktische werkelijkheid uit elkaar&#13;
dreigen te drijven, wordt door de Australische filosoof Peter Singer in zijn&#13;
baanbrekend werk 'Animal liberation'7 samengevat in het begrip 'specicisme'. Hij&#13;
constateert dat de mens vanuit een schijnbare rechtvaardiging zich ten opzichte van&#13;
dieren in zijn dagelijks consumptiepatroon en ander gebruikspatroon schuldig&#13;
maakt aan een niet door enige ethische norm gerechtvaardigde bevoordeling van de&#13;
eigen menselijke soort. Hij pleit in dit werk niet voor een gelijke behandeling van&#13;
mens en dier, maar wel voor het in gelijke mate rekening houden met de belangen&#13;
van beide soorten. Vanuit de constatering dat deze belangen verschillend zijn, erkent&#13;
hij de ethische rechtvaardiging van een ongelijke behandeling. Echter alleen voor zover&#13;
daaraan een gelijke mate van objectieve afweging van de van elkaar verschillende&#13;
belangen van mens en dier ten grondslag ligt.&#13;
Door deze benadering heeft Singer een buitengewone stimulans aan het ethisch&#13;
denken ten aanzien van het dierenwelzijn verschaft en op indringende wijze het verschil&#13;
tussen 'het vlees en de leer' blootgelegd.&#13;
Geconstateerd mag dan ook worden dat het gedurende eeuwen op gang gekomen&#13;
denkproces langzamerhand vastgelopen schijnt te zijn in de maatschappelijke werkelijkheid,&#13;
zodanig dat duidelijk sprake lijkt van een sociaal-ethisch conflict van&#13;
grote omvang. Het momenteel traag op gang komende wetgevingsproces rond de&#13;
Gezondheids- en welzijnswet voor dieren moet dan ook worden gezien als een eerste&#13;
tegemoetkoming aan de dringende noodzaak tot het trekken van de eerste scheidslijnen&#13;
in deze gecompliceerde en conflictueuze materie.&#13;
DE RECHTSONTWIKKELING TEN AANZIEN VAN MENS-DIER RELATIES&#13;
De eerste ontwikkelingen: ca. 1800-1980&#13;
De rechtsontwikkeling, als afgeleide van de ontwikkelingen in het ethisch denken,&#13;
kwam eerst rond het begin van de vorige eeuw schoorvoetend op gang. In 1800 werd in het Engelse Lagerhuis een wetsvoorstel ingediend waarin gevechten&#13;
tussen honden (bull-terriers) en stieren als sport verboden moesten worden. Dit&#13;
werd met hoongelach door parlement en bewindslieden begroet. De Times schreef&#13;
hierover:&#13;
'... .alles wat inbreuk maakt op de wijze waarop de mens over zijn eigen tijd&#13;
en zijn persoonlijk eigendom beschikt is tirannie... .Tenzij een andere persoon&#13;
benadeeld wordt is er voor het gezag geen reden om tussenbeide te komen.'8 Het&#13;
wetsontwerp werd dan ook verworpen.&#13;
Een gelijk lot was in 1821 een wetsvoorstel beschoren, dat opkwam tegen mishandeling&#13;
van paarden. In 1822 werd echter de eerste wetsbepaling in de westerse wereld&#13;
aangenomen waarin dieren tegen menselijk handelen werden beschermd: het opzettelijk&#13;
mishandelen van andermans huisdieren werd strafbaar gesteld.&#13;
Geheel in de trant van het Times-artikel van 22 jaar eerder werd de grondslag voor&#13;
strafbaarstelling van dierenmishandeling gezocht in de benadeling van andere personen&#13;
en niet in de benadeling van belangen van het dier zelf. Deze grondslag, uitgaande&#13;
van louter menselijke belangen als rechtvaardiging van de dierenbeschermende&#13;
wetsvoorschriften, heeft ook in ons land tot de zeventiger jaren van deze eeuw de&#13;
rechtsontwikkeling beheerst. Zowel de eerste dierenbeschermingsartikelen van het&#13;
Wetboek van Strafrecht van 1886, als de recente wijzigingen hiervan in 1961,&#13;
plaatsten de delicten dierenmishandeling en dierenkwelling, resp. art. 254 en 455 van&#13;
het Wetboek van Strafrecht, onder het hoofdstuk 'delicten tegen de zeden', daarmee&#13;
duidelijk aangevende dat niet dierlijke, maar menselijke belangen i.c. de kwetsing&#13;
van zedelijke gevoelens, de ratio voor deze verbodsbepalingen vormen.&#13;
Ook de schaarse jurisprudentie heeft bepaald niet aangemoedigd om buiten dit&#13;
juridisch kader te treden, waardoor de huidige basis voor praktische dierenbescherming&#13;
nog steeds plaatsvindt op grond van twee strafrechtsartikelen die qua inhoud&#13;
en interpretatie nog steeds de geest van 1886 uitademen: niet het welzijn van de dieren&#13;
maar dat van de mensen als het te beschermen belang. ,&#13;
Sinds het begin van de zeventiger jaren is echter een geleidelijk, maar de laatste&#13;
jaren zeer snel in ontwikkelingstempo toenemend proces van rechtsontwikkeling ten&#13;
aanzien van dierenbescherming en de daarbij behorende grondslag op gang gekomen.&#13;
In 1968 werd de Europese Overeenkomst inzake de Bescherming van Dieren&#13;
tijdens Internationaal Vervoer vastgesteld. In 1977 werd deze in Nederland goedgekeurd,&#13;
tegelijkertijd met de inwerkingtreding van de Wet Dierenvervoer. Beide regelingen&#13;
beogen blijkens de considerans 'het stellen van regels met het oog op de bescherming&#13;
van het dier'. Voor het eerst in de Nederlandse rechtsontwikkeling werd&#13;
het belang van dieren als een rechtens zelfstandig te beschermen belang erkend.&#13;
Merkwaardigerwijs is dit volstrekt geruisloos gegaan, zonder dat werd stilgestaan bij&#13;
de radicale verandering van uitgangspunt welke dit betekende.&#13;
Deze ontwikkeling heeft zich in betrekkelijk snel tempo voortgezet. In 1978 trad&#13;
hier de Europese Overeenkomst inzake de Bescherming van Landbouwhuisdieren in&#13;
werking en in 1982 die inzake de Bescherming van Slachtdieren. Evenals de eerdere&#13;
Europese Overeenkomst, hadden beide regelingen een puur dierenbeschermend karakter, door het zoveel mogelijk voorkomen van lijden van dieren als&#13;
zelfstandig uitgangspunt te kiezen. Ook deze regelingen zijn betrekkelijk&#13;
geruisloos in werking getreden, waarbij wederom weinig aandacht leek te&#13;
bestaan voor de principiële betekenis die deze overeenkomsten hadden voor&#13;
de verdere rechtsontwikkeling ten aanzien van dierenbescherming.&#13;
Voor het eerst werd de aandacht hierop gevestigd in 1981 door de&#13;
toenmalige staatssecretaris G.C. Wallis de Vries bij het uitbrengen van de&#13;
regeringsnota 'Rijksoverheid en Dierbescherming.'9 Hierin werd de&#13;
intrinsieke waarde van het dier voor het eerst in een officieel&#13;
overheidsdocument erkend. Wallis de Vries koppelde hieraan de volgende&#13;
uitspraak:&#13;
'In de Nota Rijksoverheid en Dierenbescherming staat dan ook de&#13;
erkenning van de eigen rechten van het dier centraal. De mens dient&#13;
rekening te houden met de eigen waarde van het dier als levend wezen en&#13;
moet zich bewust worden van zijn verantwoordelijkheid voor het dier. Aan&#13;
het dier worden dus als het ware intrinsieke rechten toegekend, die de&#13;
overheid verplicht is te beschermen en te handhaven.'10&#13;
Intrinsieke rechten, rechtstreeks toegekend aan dieren! Voor het eerst in de&#13;
rechtsontwikkeling dat in een officieel overheidsdocument uitgegaan werd&#13;
van rechtens te beschermen dierenbelangen! Een novum!&#13;
Te zelfder tijd werd het voorlopig verslag inzake het ontwerp&#13;
'Gezondheidswet voor dieren' ingediend, waarbij de minister kamerbreed te&#13;
kennen werd gegeven dat in een afzonderlijk hoofdstuk zelfstandig&#13;
aandacht aan het welzijn van de dieren moest worden gegeven."&#13;
In twee opzichten kan dit opmerkelijk genoemd worden.&#13;
Allereerst het feit dat tegen de sociaal-economische werkelijkheid in de&#13;
Tweede Kamer duidelijk blijk gaf van bezorgdheid omtrent de&#13;
ondergeschoven positie van de dieren als zelfstandige belanghebbenden.&#13;
In de tweede plaats omdat met name het begrip 'welzijn' uitdrukkelijk&#13;
werd gebruikt. Tot dan toe werden dieren in de wetgeving en schaarse&#13;
jurisprudentie steeds beschermd tegen mishandeling, ernstige verwaarlozing&#13;
etc, kortom tegen alles wat met pijn, letsel en hevige angst te maken heeft.&#13;
Het welzijn als zelfstandig complex, waarvan pijn, letsel, gezondheid, maar&#13;
nog zoveel méér deel uitmaakt, was in vrijwel alle officiële beschouwingen&#13;
tot op dat moment buiten beschouwing gebleven. Het zijn vooral de&#13;
ontwikkelingen in de ethologie geweest die in de laatste 20 jaren het begrip&#13;
'welzijn' in de rechtsontwikkeling en het denken over dieren de plaats gegeven&#13;
hebben die het toekomt. Deze ontwikkelingen in de ethologie en&#13;
andere 'dierenwetenschappen' gingen evenals de rechtsontwikkeling tegen&#13;
praktische ontwikkelingen in, waarin nog veelal ten onrechte de gezondheid&#13;
en produktiviteit van dieren als maatstaf worden gehanteerd voor hun&#13;
weizijnsniveau. Was de boodschap van de Tweede Kamer in 1981 reeds duidelijk; het heeft nog tot&#13;
1985 moeten duren alvorens een afzonderlijk welzijnshoofdstuk aan het wetsontwerp&#13;
werd toegevoegd.&#13;
De ontwikkeling vanaf ca. 1980 - heden: het wetsontwerp&#13;
Het huidige ontwerp 'Gezondheids- en welzijnswet voor dieren' heeft momenteel de&#13;
voorbereidingen in de Vaste Kamercommissie voor Landbouw achter de rug en zal&#13;
naar verwachting eind 1987 plenair in de Tweede Kamer worden behandeld. Ten opzichte&#13;
van de bestaande wetgeving kan zonder meer worden gesteld dat het ontwerp&#13;
een zeer aanzienlijke verbetering is. Tal van mens-dier relaties welke tot nu toe ongeregeld&#13;
zijn, vinden hierin een regeling.&#13;
Naar de overtuiging van de Nederlandse Vereniging tot Bescherming van Dieren&#13;
vertoont het ontwerp echter enkele zeer principiële tekortkomingen:&#13;
- de zelfstandige belangen van dieren, gebaseerd op hun intrinsieke waarde, komen&#13;
als grondslag voor het ontwerp onvoldoende uit de verf;&#13;
- het ontwerp geeft slechts regels voor het welzijn van dieren 'die gehouden worden',&#13;
waardoor het de samenhang mist met andere wetgeving die zich richt op de&#13;
niet-gehouden dieren (o.a. jachtwet, visserijwet, natuur- en milieuwetten, bestrijdingsmiddelenwet&#13;
etc);&#13;
- het ontwerp geeft onvoldoende basis voor een gerichte ontwikkeling van verder&#13;
overheidsbeleid op dit specifieke beleidsterrein.&#13;
Deze principiële punten, alsmede ontevredenheid over tal van details van het ontwerp&#13;
waren voor deze vereniging in 1985 aanleiding een alternatief wetsontwerp, in de&#13;
wandelgangen meestal 'het dierenbeschermingsontwerp' genoemd, officieel genaamd&#13;
'Een Wet voor het Welzijn van Dieren' aan deTweede Kamer aan te bieden.12&#13;
Dit ontwerp gaat uit van een regeling voor het welzijn voor alle dieren, dus ook voor&#13;
de zogenaamde schadelijke, in het wild levende dieren. Bovendien legt het door&#13;
introductie van een civielrechtelijk wetshandhavingssysteem naast en in aanvulling op&#13;
de strafrechtelijke handhaving, het accent op de intrinsieke waarde van dieren als&#13;
zelfstandige grondslag voor rechtshandhaving en wordt beperkte rechtssubjecti-viteit&#13;
voor dieren impliciet verondersteld. Voorts worden voor tal van details scherpere en&#13;
meer samenhangende regelingen geboden. Als belangrijkste voorbeelden van deze&#13;
laatste detail-regelingen kunnen worden genoemd een regeling voor preventieve toetsing&#13;
voor huisvestings- en bedrijfssystemen voor het houden van landbouwhuisdieren en het&#13;
op tal van regelingen uitgaan van positief geformuleerde bepalingen.&#13;
Niet meer een x-aantal lichamelijke ingrepen op dieren verbieden, maar uitgaan van&#13;
een verbod op alle ingrepen, behoudens de door de minister aangewezen toegelaten&#13;
ingrepen; niet meer een x-aantal dieren aanwijzen als ongeschikt voor het houden als&#13;
huis- of gebruiksdier, maar een verbod op het houden als huis- of gebruiks-dier van&#13;
alle dieren, behoudens de door de minister aangewezen diersoorten etc. Pas bij een samenhangende systematiek van positieve formuleringen zullen nieuwe&#13;
ontwikkelingen eerst op basis van experiment voorlopig toegelaten kunnen worden,&#13;
nadat de welzijnsaspecten tevoren voldoende zijn afgewogen. Pas na een zorgvuldige&#13;
evaluatie van deze experimenten kunnen dergelijke ontwikkelingen worden&#13;
toegevoegd aan de reeds eerder bij besluit toegestane ingrepen, huisdiersoorten,&#13;
bedrijfs- en huisvestingssystemen etc.&#13;
Het louter aanwijzen wat verboden is, het systeem van negatieve formuleringen&#13;
van het regeringsontwerp, verandert niets aan de huidige praktijk waarin de wet altijd&#13;
snel is achterhaald door de maatschappelijke werkelijkheid. Nieuwe ontwikkelingen,&#13;
waarin de verbodsbepalingen niet voorzien, kunnen dan eerst een halt worden&#13;
toegeroepen, indien de welzijnsbenadering absolute grenswaarden heeft overschreden.&#13;
Terugdringen van die ontwikkelingen, met name in de landbouwsector is&#13;
dan vrijwel altijd een moeizaam proces, wat voor de betrokken bedrijfstak alleen&#13;
maar met inlevering van bestaande bedrijfscapaciteit en met kapitaalvernietiging&#13;
achteraf kan gebeuren.&#13;
Het lijkt dan ook zowel voor een evenwichtige belangenbehartiging van het dierenwelzijn&#13;
als voor de betrokken bedrijfssectoren bepaald verkieslijker dat nieuwe&#13;
ontwikkelingen tevoren op dieren welzijnsaspecten kunnen worden beoordeeld voordat&#13;
zij krachtens de wet kunnen worden toegestaan, dan dat achteraf ongewenste&#13;
ontwikkelingen moeten worden teruggedrongen.&#13;
In het kader van deze wat meer algemene beschouwingen gaat het helaas te ver&#13;
om nader op deze verschillen tussen het regeringsontwerp en het dierenbeschermingsalternatief&#13;
in te gaan.&#13;
Interessant in dit verband is echter wel het gegeven dat blijkens het eindverslag&#13;
van de Vaste Tweede Kamercommissie van Landbouw, momenteel een duidelijke&#13;
kamermeerderheid zich positief heeft uitgesproken over enkele hoofdpunten van het&#13;
dierenbeschermingsontwerp, met name het civielrechtelijke handhavingsmodel (met&#13;
de impliciete erkenning van het dierenwelzijn als zelfstandig rechtsbelang c.q. een&#13;
zekere mate van rechtssubjectiviteit voor dieren) en preventieve toetsing van&#13;
huisvestings- en bedrijfssystemen.13 Daarenboven heeft de minister in een aantal&#13;
ontwerpbesluiten gekozen voor positief geformuleerde bepalingen. Het laat zich dus&#13;
aanzien dat er nog wel de nodige amendementen behandeld moeten worden alvorens&#13;
het wetsontwerp de eindstreep kan halen.&#13;
De nieuwste ontwikkeling: naast dierenwelzijn ook dierenwaardigheid?&#13;
Deze korte schets van de rechtsontwikkeling ten aanzien van het dierenwelzijn is niet&#13;
compleet zonder de laatste, bijna revolutionaire uitspraak van de Hoge Raad te vermelden.&#13;
Vanaf 1886 tot heden liet de jurisprudentie het vrijwel een eeuw lang afweten&#13;
door vanaf het begin van de nieuwe wetsbepalingen te kiezen voor zeer restrictieve&#13;
interpretaties. Hierdoor werd de opsporingsdiensten alle lust tot initiatief voor&#13;
het aanbrengen van nieuwe zaken ontnomen. Ook op dit punt is momenteel sprake van een duidelijke ommezwaai onder invloed van de min of meer veranderende&#13;
publieke grondhouding ten opzichte van dieren. Deze ommezwaai is te vinden in een&#13;
arrest van de Hoge Raad van 2 januari 1987.14&#13;
Aan de orde was in cassatie de vraag of het bij wijze van publiek evenement de&#13;
kop van een tevoren gedode gans afslaan jegens de dierenbescherming onrechtmatig&#13;
was wegens strijdigheid met een ongeschreven norm, die voorschrijft dat dieren met&#13;
respect dienen te worden behandeld, derhalve strijdig met hetgeen in het maatschappelijk&#13;
verkeer betaamt.&#13;
Het Hof te 's-Hertogenbosch had deze vraag bij arrest van 10 juli 1985 bevestigend&#13;
beantwoord. De Hoge Raad ontkende het bestaan van een dergelijk ongeschreven&#13;
rechtsnorm niet (hetgeen bepaald spectaculair genoemd mag worden), maar&#13;
ging het probleem wel min of meer uit de weg door te stellen dat:&#13;
'Hier kan in het midden blijven of de in het kader van de behandeling zowel van&#13;
de Nota Rijksoverheid en Dierenbescherming als van het sinds 1980 bij de Twee&#13;
de Kamer aanhangige ontwerp voor de Gezondheids- en welzijnswet voor dieren&#13;
door regering en parlement bij herhaling gesignaleerde verandering in opvattin&#13;
gen de slotsom wettigt dat thans een verdergaande rechtsnorm, strekkend tot de&#13;
bescherming van de waardigheid van het individuele dier, wél moet worden aanvaard;&#13;
.........&#13;
In elk geval kan immers niet worden gezegd dat thans reeds een ongeschreven,&#13;
door de burgerlijke rechter te handhaven rechtsnorm bestaat volgens welke aan het&#13;
dier een 'respect' toekomt waarmede niet is te rijmen dat het na zijn dood tot&#13;
object van een publieke vermakelijkheid wordt gemaakt? Het arrest heeft binnen&#13;
dierenbeschermingskringen vele tongen losgemaakt en wordt veelal verschillend&#13;
uitgelegd. Het lijkt echter ondubbelzinnig een vingerwijzing te bevatten dat het&#13;
bestaan van dergelijke ongeschreven zorgvuldigheidsnormen waar het de&#13;
behandeling van dieren betreft, ingeval van levende dieren, bepaald een open zaak is.&#13;
Helaas is de Hoge Raad er in dit arrest niet aan toegekomen om tevens een oordeel te&#13;
geven of ingeval een dergelijke zorgvuldigheidsnorm wel zou worden aanvaard, de&#13;
door deze norm beschermde dierenbelangen ook aangemerkt moeten worden als&#13;
privaatrechtelijke belangen welke worden beschermd door artikel 1401 van het BW,&#13;
en zo ja, wie dan bevoegd moet worden geoordeeld ter zake van aantasting van die&#13;
belangen voor de burgerlijke rechter een vordering in te stellen.&#13;
De tekst van het arrest geeft in combinatie met het arrest van het Hof echter een&#13;
heel duidelijke indicatie van de kentering welke zich momenteel zowel op het terrein&#13;
van de publieke moraal, als van de rechtsontwikkeling ten aanzien van de zorgvuldigheid&#13;
ten opzichte van dierenbelangen als zelfstandig te beschermen belangen,&#13;
lijkt te voltrekken.&#13;
Het is deze ontwikkeling, de vraag naar de mate waarin dieren in onze rechtsorde&#13;
een zekere mate van rechtssubjectiviteit kan worden toebedeeld, die dan ook als&#13;
voorlopig sluitstuk moet worden gezien van een momenteel in een stroomversnelling&#13;
gekomen maatschappelijke stellingname ten aanzien van het dierenwelzijn. Dit is dan ook de belangrijkste vraag waarop de wetgever in de definitieve versie&#13;
van de Gezondheids- en welzijnswet voor dieren een antwoord zal moeten geven:&#13;
hebben dieren eigen rechten en volgens welk handhavingsmodel kunnen deze rechten&#13;
geldend worden gemaakt? De vraag naar de rechtssubjectiviteit voor dieren!&#13;
RECHTSSUBJECTIVITEIT - CIVIELRECHTELIJKE RECHTSHANDHAVING&#13;
Sinds de vraag naar de juridische mogelijkheden voor een beperkte rechtssubjectiviteit&#13;
voor dieren en de mogelijke processuele en materiële consequenties daarvan in&#13;
1983 voor het eerst zeer nadrukkelijk door D. Boon werd opgeworpen15, zijn de&#13;
discussies hierover niet van de lucht geweest. Opvallend hierbij is dat door de meeste&#13;
juristen in deze discussies uitgegaan wordt van de bestaande dogmatiek.&#13;
Steeds wordt de mogelijkheid van rechtssubjectiviteit afgepast aan het bestaande&#13;
juridisch kader, alsof definities bepalend zijn voor de inhoud van het begrip dat&#13;
door deze definities wordt omvat.&#13;
Dit is echter een omkering van de werkelijkheid.&#13;
Het recht is een afgeleide van de maatschappelijke werkelijkheid en niet andersom.&#13;
Het is deze maatschappelijke werkelijkheid, die de inhoud van het recht bepaalt.&#13;
Dogmatiek, definities, ficties en constructies zijn slechts theoretische instrumenten&#13;
om dit bijzonder complexe geheel te kunnen hanteren. Niets meer en niets&#13;
minder.&#13;
Vanuit het bestaande theoretisch model rechtssubjectiviteit afwijzen kan dan ook&#13;
niet anders worden gezien dan als een miskenning van het wezen van de rechtsorde:&#13;
een naar tijd en plaats veranderlijke afgeleide van de maatschappelijke werkelijkheid,&#13;
waarin ethiek en macht dominerende factoren zijn.&#13;
Het lijkt in dit verband dan ook weinig zinvol vanuit theoretische beschouwingen&#13;
omtrent het wezen en de grenzen van rechtssubjectiviteit de vraag te beantwoorden&#13;
of toekenning van subjectieve rechten aan dieren mogelijk is. Niet de vraag naar de&#13;
theoretische mogelijkheden, maar die naar de maatschappelijke relevantie is bij de&#13;
rechtsvorming van belang. Lang voordat de ingewikkelde ficties van NV's, BV's en&#13;
stichtingen in ons rechtsstelsel werden bedacht functioneerden soortgelijke instellingen&#13;
al in het normale handelsverkeer. Het opnemen hiervan in het juridisch kader&#13;
van ons rechtsstelsel betekende slechts een formele afronding van iets dat in de&#13;
maatschappelijke werkelijkheid van alledag allang als gemeengoed was geaccepteerd.&#13;
Het maatschappelijk gebruik bepaalt de norm en niet andersom! Zo is het naar&#13;
mijn stellige overtuiging ook ten aanzien van de rechtssubjectiviteit voor dieren.&#13;
Terwijl juridische wetenschap en politiek nog steeds in bijna oeverloze discussies&#13;
verstrikt lijken, is de vraag waar het om gaat in het maatschappelijk krachtenveld&#13;
in feite allang opgelost en volgen wetgeving en rechtspraak schoorvoetend de&#13;
bestaande publieke opinie. Ook in de rechtspraak van de laatste tientallen jaren is een duidelijke ontwikkeling in die richting waar te nemen. Ook al vinden de delicten&#13;
'dierenmishandeling' en 'dierenkwelling' nog steeds hun ratio in de bescherming van&#13;
zedelijke gevoelens van de mens, vervolgingsbeslissingen en vonnissen zijn al sinds&#13;
jaar en dag in toenemende mate gebaseerd op een oordeel omtrent de mate waarin&#13;
de menselijke handeling het welzijn van het dier benadeelt en de mate waarin deze&#13;
benadeling ten behoeve van menselijke belangen te rechtvaardigen valt. Wat is dat&#13;
anders dan een erkenning dat dieren rechtens beschermde zelfstandige belangen hebben?&#13;
Gezien deze zich nog steeds verder uitkristalliserende ontwikkelingen valt een beperkte&#13;
mate van rechtssubjectiviteit voor dieren nauwelijks meer te ontkennen.&#13;
Vanuit de theoretische discussies wordt nogal eens gewezen op het ontbreken van&#13;
de eigen mogelijkheden voor dieren om voor hun rechten op te komen. Ook dit argument&#13;
gaat voorbij aan de inmiddels reeds geruisloos ingeslopen ontwikkeling,&#13;
waarin dierenbeschermingsorganisaties in het civiel- en administratiefrecht veelvuldig&#13;
als ontvankelijke partij voor het dierenwelzijn hebben kunnen opkomen. Ook in het&#13;
strafrecht hebben deze organisaties steeds meer als belanghebbende of als aangevende&#13;
partij vervolgingsbeslissingen ten gunste van het dierenwelzijn kunnen uitlokken of&#13;
via de beroepsmogelijkheid van artikel 12 van het Wetboek van Strafvordering&#13;
kunnen beïnvloeden. In theorie is hierbij het dier geen zelfstandige partij die door&#13;
dierenbeschermingsorganisaties in rechte wordt vertegenwoordigd. In de praktijk is er&#13;
nauwelijks verschil. Dierenbeschermingsorganisaties zijn in toenemende mate&#13;
erkend als belanghebbend, wat in wezen een fictie is om de werkelijk belanghebbenden,&#13;
de betrokken dieren, in hun belangen rechtens te kunnen beschermen.&#13;
Erkenning van het dier als drager van subjectieve rechten, als zelfstandige procespartij,&#13;
in rechte te vertegenwoordigen door aangewezen derden i.c. dierenbeschermingsorganisaties&#13;
die zich daartoe voldoende hebben gekwalificeerd, is dus niets&#13;
meer dan een formele bevestiging van datgene wat min of meer stilzwijgend al gemeengoed&#13;
in ons recht aan het worden is.&#13;
De minister van Landbouw en Visserij, die in zijn wetsontwerp hierin niet voorziet,&#13;
heeft hierop handig ingespeeld in zijn Nadere Memorie van Antwoord door te&#13;
stellen dat hiervoor geen noodzaak bestaat omdat de huidige civiel- en administratiefrechtelijke&#13;
procedures al voldoende mogelijkheden bieden om dierenbeschermingsorganisaties&#13;
te laten opkomen voor de belangen van het dier. Op grond hiervan&#13;
oordeelt hij deze vertegenwoordiging overbodig.16&#13;
De invaliditeit van deze redenering is evident. Als de bestaande kaders in de&#13;
rechtspraktijk maar voldoende kunnen worden opgerekt om aan maatschappelijke&#13;
behoeften te kunnen voldoen, zou een op die behoefte toegespitste regelgeving in de&#13;
optiek van de minister overbodig zijn. Deze redenering volgend kunnen alle hedendaagse&#13;
ingewikkelde maatschappelijke kwesties zoals euthanasie, abortus, kraken&#13;
van woningen etc. het stellen zonder nadere regelgeving. We laten de zaak op zijn&#13;
beloop en laten het aan de inventiviteit van alle betrokkenen over om in de&#13;
rechtspraktijk sluitende oplossingen te vinden. Wil het recht echt recht zijn en in de praktijk goed functioneren, dan zal het moeten&#13;
aansluiten op de praktische ontwikkelingen zoals die zich in onze samenleving&#13;
voordoen en ontwikkelingen die via een moeizaam krachtenspel voldoende duidelijk&#13;
zijn uitgekristalliseerd, door een zo sluitend mogelijke regelgeving moeten omkaderen.&#13;
Tot slot wil ik deze passage over rechtssubjectiviteit niet afsluiten alvorens te wijzen&#13;
op een reeds vaker gehoord argument hiertegen, welk wellicht bij de parlementaire&#13;
discussies weer naar voren zal komen: door het toekennen van een zekere mate van&#13;
rechtssubjectiviteit zouden dieren rechtens worden gelijkgesteld aan mensen.&#13;
Reeds in 1879 merkte het kamerlid Mackay bij de parlementaire voorbereiding&#13;
van de artikelen 254 en 455 van het Wetboek van Strafrecht op dat:&#13;
'. . . . de slaaf rechten zijn toegekend toen men begon in te zien dat hij mens was.&#13;
Maar of het de mens ooit zal gelukken ons te overtuigen dat wij ook in het dier&#13;
een mens moeten gaan zien, betwijfel ik.'17&#13;
Ook tijdens de parlementaire beschouwingen naar aanleiding van de Nota Rijksoverheid&#13;
en Dierenbescherming werden deze geluiden gehoord, zij het verscholen&#13;
onder de theorie van het rentmeesterschap.18 Het gaat er bij toekenning van subjectieve&#13;
rechten echter niet om een situatie van gelijkheid te creëren. Niemand zal&#13;
willen beweren dat stichtingen, verenigingen of BV's gelijk zijn aan mensen. Ten&#13;
aanzien van veel juridische items bestaat tussen deze rechtspersonen en mensen een&#13;
volstrekte gelijkheid, met name wat betreft het handelsverkeer; vele andere items zoals&#13;
het personen- en familierecht kennen een juridische ongelijkheid welke het gevolg&#13;
is van feitelijke onmogelijkheden.&#13;
Dit geldt evenzeer voor de juridische positie van het dier. Juridische gelijkheid in&#13;
belangenafweging en ongelijkheid waarop grond van feitelijke omstandigheden&#13;
geen sprake van belangen kan zijn. Geen zinnig mens zal willen beweren dat dieren&#13;
op grond van hun toegekende rechtssubjectiviteit rechtshandelingen moeten kunnen&#13;
verrichten waar zij op grond van hun eigen geaardheid niet toe geschikt zijn. Huwen,&#13;
kopen en huren zijn rechtshandelingen die zoals vele andere buiten de feitelijke&#13;
mogelijkheden en de belangensfeer van dieren liggen en waar de rechtssubjectiviteit&#13;
voor dieren haar begrenzingen vindt. Zelfs daar waar rechtssubjectiviteit voor dieren&#13;
wel een juridische gelijkheid tussen mensen en dieren creëert, behoeft dit niet&#13;
te leiden tot een gelijke behandeling van mens en dier. Ook de juridische gelijkheid&#13;
tussen mensen onderling leidt wel degelijk tot verschillen in behandeling, daar waar&#13;
partijen verschillende en ongelijkwaardige belangen hebben.&#13;
De belangen die partijen in hun onderlinge relaties hebben dienen richtsnoer te&#13;
zijn voor de mate waarin het recht rekening houdt met de aan deze partijen toegekende&#13;
subjectieve rechten, hetgeen volstrekt los kan worden gezien van de vraag of&#13;
het relaties tussen mensen onderling of tussen mensen en dieren betreft. Het objectief tegen elkaar afwegen van de aan elkaar tegenstrijdige belangen van&#13;
mensen en dieren; een gelijke aanspraak op objectiviteit in dit moeilijke afwegingsproces.&#13;
Dat is de kern van de zaak!&#13;
Omdat het mensen zijn die het belang van dieren moeten afwegen tegenover menselijke&#13;
belangen, ligt een te subjectieve afweging voor de hand.&#13;
Een zo sterk mogelijk in het recht verankerde garantie voor een objectief weegproces&#13;
is dan ook een noodzakelijke voorwaarde om de zelfstandige belangen van&#13;
dieren enigszins veilig te stellen. Toekenning van beperkte rechtssubjectiviteit, gekoppeld&#13;
aan een erkenning van derden die het dier in rechte als partij kunnen vertegenwoordigen&#13;
is hiertoe een voor de hand liggend instrument.&#13;
SLOTOPMERKING&#13;
Het ontwerp Gezondheids- en welzijnswet voor dieren kan zoals hiervoor omschreven,&#13;
een keerpunt in de rechtsontwikkeling betekenen.&#13;
Door het welzijn van dieren als zelfstandige factor in de regelgeving op te nemen&#13;
wordt in ieder geval voorlopig de pas gemarkeerd op een marsroute zonder duidelijk&#13;
begin en einde. Ontwikkelingen gaan echter door! De neiging van de mens om ten&#13;
behoeve van eigen profijt de zwakkeren in de samenleving te exploiteren heeft in de&#13;
loop van de geschiedenis een reeks van conflicten tussen ethiek en sociale ordening&#13;
te zien gegeven. Hierbij hebben de ethische opvattingen uiteindelijk altijd, zelfs tegen&#13;
belangen van gevestigde machthebbers en tegen zware economische belangen in,&#13;
geleid tot aanpassing van de sociale orde. Verondersteld mag worden dat ook de huidige&#13;
mens-dier relaties, inmiddels uitgegroeid tot een sociaal-ethisch conflict van&#13;
verbijsterende omvang, vroeg of laat uiteindelijk in het recht een rustpunt zullen&#13;
vinden. Hier zullen dezelfde ethische uitgangspunten die ook aan de onderlinge&#13;
menselijke relaties ten grondslag liggen, voldoende herkenbaar moeten zijn, wil het&#13;
recht aanspraak op een ethisch rechtskarakter kunnen maken. Een gelijke mate van&#13;
afweging van ongelijksoortige en vaak aan elkaar tegenstrijdige belangen ten einde&#13;
iedere partij, of het nu mensen of dieren betreft, zoveel mogelijk het zijne geven.&#13;
SUUM CUIQUE TRIBUERE!&#13;
Het wetsontwerp kan op dit punt van veel meer fundamentele betekenis zijn dan&#13;
menigeen momenteel beseft. Het zou jammer zijn als deze kans wordt gemist!</content><legacyfootnotes>1. 'Introduction to the Principles of Morals and Legislation', hoofdstuk 17, J. Bentham 1780, uitgave&#13;
J.H. Burns en H.L.A. Hart, London 1970.&#13;
2. 'Gezondheids- en welzijnswet voor dieren, nader gewijzigd voorstel van wet', Tweede Kamer,&#13;
1986-1987, 16 447, nr. 13.&#13;
3. 'Eindverslag Gezondheids- en welzijnswet voor dieren', vaste commissie voor Landbouw d.d. 19 maart&#13;
1987, Tweede Kamer, 1986- 1987, 16 447, nr. 15.&#13;
4. Genesis 1:24/28.&#13;
5. 'Animal Rights and Human Obligations', T. Regan/P. Singer, Englewood Cliffs, New Jersey, 1976.&#13;
6. Summa Theologica II, II, vr. 64, art. 1.&#13;
7. 'Animal Liberation', P. Singer, vertaald: 'Pro Mens, Pro Dier een nieuwe ethiek voor onze behandeling&#13;
van dieren', In den Toren, Baarn 1976.&#13;
8. 'AU Heaven in Rage', E.S. Turner, Michael Joseph, London 1964, hoofdstuk 9 en 10.&#13;
9. 'Nota Rijksoverheid en Dierenbescherming', Tweede Kamer, 1980-1981, 16 966, nr. 1 en 2.&#13;
10. Getypte tekst van de toespraak op de algemene vergadering van de Nederlandse Vereniging tot Be&#13;
scherming van Dieren d.d. 28 — 11 — 1981, G.C. Wallis de Vries, uitgave van de Nederlandse Vereniging&#13;
tot Bescherming van Dieren.&#13;
11. 'Voorlopig Verslag Gezondheidswet voor dieren', Tweede Kamer, 1981, 16 447, nr. 5.&#13;
12. 'Een Wet voor het Welzijn van Dieren', uitgave van de Nederlandse Vereniging tot Bescherming van&#13;
Dieren, 1985.&#13;
13. 'Eindverslag Gezondheids- en welzijnswet voor dieren' t.a.p.&#13;
14. Hoge Raad der Nederlanden, Eerste Kamer, nr. 12.932 d.d. 2- 1 - 1987.&#13;
15. 'Nederlands Dierenrecht', D. Boon, Gouda Quint - Arnhem, 1983.&#13;
16. 'Gezondheids- en Welzijnswet voor dieren, Nadere Memorie van Antwoord', Tweede Kamer,&#13;
1986- 1987, 16 447, nr. 11, blz. 7.&#13;
17. 'Bijlage Tweede Kamer', 1878- 1879 nr. 15, 47-25 blz. 98.&#13;
18. 'Nota Rijksoverheid en Dierenbescherming', Uitgebreide vergadering van de Vaste Kamercommissie&#13;
voor Cultuur, Recreatie en Maatschappelijk werk, 30-8-1982, Tweede Kamer, 1981 - 1982, handelingen&#13;
pp. 39.1-17.&#13;
</legacyfootnotes><footnotes><footnote/></footnotes><auteurs>Mr D.Th. van Oers</auteurs><published>1987-10-01 00:00:00</published><modified>1987-10-01 00:00:00</modified><editiondate>1987-10-01</editiondate><htmlpath>https://denhollander.info/artikel/6342</htmlpath></article>
</articles></edition>