<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2004</searchword><id>3515</id><udhid>UDH:TvAR/3515</udhid><titel>De betekenis van het nieuwe erfrecht voor de agrarische sector</titel><searchwords><searchword>TvAR 5/2004</searchword><searchword>UDH:TvAR/3515</searchword></searchwords><attachments><attachment><name>2004_nr 5_Artikel_Mellema-Kranenburg.pdf</name><extention>pdf</extention><url>https://denhollander.info/download/3563/ci</url></attachment></attachments><inleiding>1	Inleiding&#13;
&#13;
Per 1 januari 2003 is het nieuwe erfrecht in werking getreden. Ook voor de agrarische sector brengt dit belangrijke consequenties voor de vererving van het agrarische vermogen met zich mee. Het eerste jaar met ervaring met dit nieuwe erfrecht zit er op. In onderstaand betoog zal geïllustreerd worden wat de belangrijkste verworvenheden zijn. Allereerst zal het erfrecht bij versterf, dus zonder het maken van een testament, in ogenschouw genomen worden, daarna welke testamentaire regelingen er zijn.&#13;
</inleiding><content>2	Het erfrecht bij versterf&#13;
&#13;
Het nieuwe erfrecht kenmerkt zich door twee aspecten. Allereerst behelst het een vergaande bescherming van de langstlevende echtgenoot. Zonder testament is een echtgenoot altijd degene die eigenaar van alle tot de nalatenschap behorende goederen wordt. Eventuele kinderen krijgen slechts een niet-opeisbare vordering. Behoort tot de nalatenschap de agrarische onderneming, dan verkrijgt de langstlevende dus deze onderneming in eigendom (art. 4:13). Wanneer dat echter niet de bedoeling is, bijvoorbeeld omdat de oudste zoon het bedrijf moet overnemen, dan staat de langstlevende één mogelijkheid ten dienste, namelijk om binnen drie maanden na het openvallen van de nalatenschap de wettelijke verdeling ongedaan te maken (art. 4:18). Het gevolg hiervan is dat we terugvallen naar de situatie die onder oud recht bestond, namelijk een onverdeeldheid waarin de langstlevende tezamen met de kinderen gerechtigd is. Op deze wijze zou de onderneming alsnog aan de langstlevende toegedeeld worden, uiteraard tegen betaling (inbreng) aan de andere erfgenamen. Maar deze ongedaansmogelijkheid staat alleen ten dienste aan de langstlevende. Wil deze niet meewerken dan staat het kind-erfgenaam voorlopig met lege handen.&#13;
&#13;
Wanneer er binnen de familie geen harmonie bestaat of één of meerdere kinderen zich opwerpen de onderneming over te nemen, kunnen zij dat doen door een beroep op art. 4:38 te doen. Dit artikel komt voor in de afdeling ‘andere wettelijke rechten’ (afdeling 4.3.2), een afdeling waarin een aantal ‘legitimaire achtige’ dwingendrechtelijke aanspraken voor bepaalde personen bestaat. Een van die personen is de potentiële bedrijfsopvolger, die aan bepaalde kwaliteitseisen dient te voldoen: hij moet kind of kleinkind van de erflater zijn. Daarnaast dient zijn belang zwaarwegend te zijn en in vergelijking hiermee dient het belang van de rechthebbende, in casu de langstlevende, niet ernstig te worden geschaad. Als hij aan deze kwaliteiten voldoet, kan hij de kantonrechter verzoeken de langstlevende te verplichten tot de nalatenschap of de gemeenschap behorende goederen die dienstbaar waren aan een door de erflater uitgeoefend bedrijf dat door het kind, stiefkind of diens echtgenoot wordt voortgezet, over te dragen tegen een redelijke prijs. Aan deze faciliteit voor de mogelijke bedrijfsopvolger zijn dus eventuele voorwaarden verbonden: de bedrijfsopvolger moet zijn zwaarwegende belang aantonen. Hij hoeft daarbij niet noodzakelijkerwijs reeds in de onderneming werkzaam te zijn. Wanneer hij echter samen met een wel reeds in het bedrijf werkend kind moet concurreren ligt het in de reden de belangen van de laatste zwaarder te laten wegen. Een ander vraagpunt is wat onder redelijke prijs verstaan dient te worden. Dit hoeft mijns inziens niet de waarde in het economisch verkeer te zijn. Tijdens de parlementaire geschiedenis werd door de minister bij kamervragen verwezen naar de agrarische waarde.  Nu dit waardebegrip niet meer gehanteerd wordt, rijst de vraag welke waarde hier dan voor in de plaats dient te komen. Dient wellicht aangesloten te worden bij het waardebegrip zoals dat bij de bedrijfsopvolgingsfaciliteiten in de Successiewet gehanteerd wordt, dus de cashflow going-concern waarde?&#13;
&#13;
Ik denk dat dat niet zo’n gek uitgangspunt zou zijn. Wat in ieder geval een belangrijke factor dient te zijn, is of met deze overnameprijs een redelijke kans bestaat het bedrijf voort te zetten.&#13;
&#13;
Maar zelfs al is de prijs redelijk, dan is onze agrariër-bedrijfsopvolger nog niet uit de problemen. De redelijke prijs moet namelijk wel betaald worden. De liquiditeiten zullen de bedrijfsopvolger vaak ontbreken. Ook hier biedt de wet de helpende hand, zij het door het niet zeer gemakkelijk gaat. De bedrijfsopvolger kan een beroep doen op betaling in termijnen (art. 4:5). Hij moet dan wel gewichtige redenen aanvoeren waarom de betaling in termijnen gerechtvaardigd is, bijvoorbeeld omdat anders de voortzetting van het bedrijf in gevaar komt. De rechter die over het verzoek moet beslissen, zal bij zijn oordeel ook de belangen van de langstlevende laten meewegen. Artikel 5 bepaalt namelijk dat de belangen van beide partijen tegen elkaar afgewogen moeten worden. De rechter kan bij de toewijzing van het verzoek van betaling in termijnen ook de voorwaarde verbinden dat er door de bedrijfsopvolger zekerheid gesteld wordt. Dit zal met name van belang kunnen zijn wanneer er risico aan de bedrijfsopvolging is verbonden, bijvoorbeeld omdat de branche risicodragend is of aan de persoon van de bedrijfsopvolger risico’s kleven.&#13;
&#13;
Wanneer de bedrijfsopvolger tijdens zijn meerderjarigheid in het bedrijf van de erflater gewerkt heeft, kan daar een reden in gelegen zijn tot vermindering van de overdrachtsprijs. Wanneer hij namelijk gedurende zijn meerderjarigheid geen of een te lage beloning voor zijn verrichte arbeid heeft ontvangen, kan hij na het overlijden van erflater alsnog aanspraak maken op een passende beloning (art. 4:36). Deze passende beloning kan dan verrekend worden met de overdrachtsprijs. Het is uiteraard de vraag wat onder een passende beloning verstaan dient te worden. Daarbij speelt met name een rol wat een ander die op grond van dienstbetrekking werkzaam is voor hetzelfde werk betaald zou krijgen. Maar ook andere factoren spelen daarbij een rol, bijvoorbeeld het feit dat het hier veelal om familieverhoudingen gaat, waarbij de bedrijfsopvolger vaak nog thuis woont en kost en inwoning van de erflater heeft genoten.  Bovendien kan het natuurlijk zo zijn dat de bedrijfsopvolger wellicht niet een zakelijk loon heeft verkregen, maar wel gebaat is door zijn arbeidsinspanningen, bijvoorbeeld omdat het bedrijf dat hij overneemt hierdoor sterk in waarde is gestegen.&#13;
&#13;
3	Testamentair Erfrecht&#13;
&#13;
Het is natuurlijk altijd beter om wel iets te regelen tijdens het leven betreffende de bedrijfsopvolging. In de eerste plaats contractueel, zoals in een maatschaps- of firmacontract. Maar daarnaast dient in een testament geregeld te worden wat er moet gebeuren bij – al dan niet onverwacht – overlijden. Daarbij gaat het met name om drie groepen belanghebbenden, te weten: de bedrijfsopvolger(s), de langstlevende en de andere erfgenamen. Wanneer er naast bedrijfsvermogen nog voldoende ander vermogen aanwezig is, zullen zich geen problemen voordoen. Maar meestal is het nu eenmaal zo dat de onderneming de pièce de résistance van de nalatenschap vormt. Wanneer vaststaat dat het bedrijf bijvoorbeeld naar de oudste bedrijfsopvolger moet gaan, is de vraag hoe dat geregeld moet worden in de verhouding tot de langstlevende. Een aantal mogelijkheden dient zich aan:&#13;
&#13;
a.	Legaat tegen inbreng van het bedrijf, overigens wettelijke verdeling&#13;
	In deze constructie wordt het bedrijf aan de bedrijfsopvolger gelegateerd. Omdat de langstlevende datzelfde nodig heeft voor haar verzorging moet de zoon echter voor het bedrijf betalen. Deze inbreng valt in de nalatenschap die op grond van de wettelijke verdeling aan de langstlevende wordt toegedeeld. Wanneer de liquiditeitspositie van de bedrijfsopvolger zodanig slecht is dat hij de inbreng niet kan betalen of financieren, zou aan de inbreng een betaling in termijnen gekoppeld kunnen worden. Aan de niet onmiddellijk opeisbare termijnen zou dan een zakelijke rente verbonden moeten worden waarbij bij de bepaling der hoogte van de termijnen rekening gehouden kan worden met het feit dat het hier gaat om een familieverhouding. Bij dit alles moet de erflater wel voor ogen houden dat voor de langstlevende voldoende overblijft voor haar verzorging. Wanneer er namelijk niet voldoende overblijft, kan zij een beroep doen op het verzorgingsvruchtgebruik, evenals het salaire differé, een ‘ander wettelijk’ recht dat aan de langstlevende toekomt wanneer zij te weinig verkrijgt om in haar verzorging te voorzien. In dit geval zou zij het vruchtgebruik van de onderneming op kunnen eisen wanneer hetgeen zij op grond van de wettelijke verdeling verkrijgt niet toereikend is. Een ander punt dat hierbij speelt is hoe de andere erfgenamen (de broers en zusters) tegenover deze constructie staan. Enerzijds is hun positie niet anders dan bij de wettelijke verdeling. Tot het ‘wettelijk verdelingsvermogen’ behoort immers ook de inbreng van de waarde van de onderneming. Maar wat als een groot gedeelte van de inbreng pas opeisbaar is bij overlijden van de langstlevende? In dat geval verkrijgt de legataris dus een bedrijf tegen een (gedeeltelijk) niet opeisbare vordering. Wanneer de onderneming een dusdanige waarde vertegenwoordigt dat zij het substantiële onderdeel van de nalatenschap vormt, kan door de niet-opeisbaarheid van de vordering van de bedrijfsopvolger wel eens de legitieme portie van de andere kinderen geschonden zijn. Immers, wanneer de kinderen zich op hun legitieme portie beroepen (een vordering in geld te verhalen op de onderneming), is die weliswaar niet-opeisbaar jegens de langstlevende (art. 4:81), maar wel jegens de andere erfgenamen. Dit zou voorkomen kunnen worden door in het testament te bepalen dat de niet-opeisbaarheid gerechtvaardigd wordt door het feit dat de bedrijfsopvolger anders in de voortzetting van zijn bedrijf in ernstige mate zou worden bemoeilijkt (art. 4:74 analoog toegepast). Eventueel kunnen broers en zusters hiervoor nog zekerheid verlangen.&#13;
&#13;
b.	De bedrijfsopvolger wordt tot enig erfgenaam benoemd, de langstlevende en de kinderen krijgen een legaat&#13;
	Ook hier geldt weer dat wanneer er naast de onderneming voldoende andere vermogensbestanddelen zijn, er geen probleem is ieder het hen toekomende na te laten. Wanneer echter de onderneming het meest essentiële vermogensbestanddeel is, zouden de langstlevende op grond van de andere wettelijke rechten en de legitimaris op grond van zijn legitieme portie kunnen ageren. Tegen de langstlevende kan de bedrijfsopvolger weinig in het geweer voeren. Het enige waar hij zich op zou kunnen beroepen is op de som ineens vanwege uitgesteld loon (art. 4:36). De som ineens kan ten hoogste de helft van de nalatenschap bedragen. In dat geval kan het verzorgingsvruchtgebruik de andere helft van de nalatenschap bedragen (art. 4:37 lid 4). Tegenover de legitimarissen staat de bedrijfsopvolger een stuk sterker. Wanneer de bedrijfsopvolger tot erfgenaam benoemd wordt, kan de erflater de andere kinderen een legaat ten bedrage van hun legitieme portie nalaten. Daaraan kan hij de voorwaarde verbinden dat de bedrijfsopvolger de legitimarissen hun legaat in termijnen kan uitbetalen, mits in de uiterste wil is vermeld dat zonder deze beschikking de voortzetting van een beroep of bedrijf in ernstige mate zou worden bemoeilijkt. Wanneer de legitimaris deze voorwaarde niet accepteert kan hij verwerpen, maar krijgt hij verder niets. Hij kan eventueel wel andere dingen doen, namelijk:&#13;
	1.	aan de kantonrechter vragen of deze de bedrijfsopvolger beveelt zekerheid te stellen in de door de kantonrechter aangewezen vorm;&#13;
	2.	binnen drie maanden aangeven dat hij de grond voor de termijnstelling van de vordering niet accepteert. In dat geval moet degene die de juistheid van de grond staande houdt, dus de bedrijfsopvolger deze bewijzen. Slaagt hij daarin, dan moet de legitimaris de betaling in termijnen accepteren. Slaagt hij er niet in, dan kan de legitimaris de vordering onmiddellijk opeisen.&#13;
&#13;
Mijns inziens kan deze faciliteit van betaling in termijnen ook toegepast worden op een aantal verwante gevallen. Ik noem hierbij de situatie dat het bedrijf door de vader al aan de zoon verkocht is, maar dat de koopprijs geheel of gedeeltelijk schuldig gebleven is. In dat geval valt de vordering op de bedrijfsopvolger in de nalatenschap. Gezien de ratio van de regeling, de voortzetter in staat stellen het bedrijf voort te zetten, acht ik in dat geval ook een betaling in termijnen verdedigbaar.&#13;
&#13;
4	Erfrechtelijke consequenties van regeling tijdens leven&#13;
&#13;
Zoals eerder opgemerkt gaat de voorkeur er naar uit tijdens leven reeds de bedrijfsopvolging te regelen in bijvoorbeeld een firma- of maatschapscontract. Daarin kunnen de zogenoemde verblijvens- en overnemingsbedingen opgenomen worden. Aan deze bedingen zijn de erfgenamen als opvolgers onder algemene titel gebonden. Maar ook hier kan de legitieme portie een probleem vormen. Wanneer namelijk in het beding een schenking gelegen is aan de bedrijfsopvolger of wanneer de bedrijfsopvolger geen redelijke tegenprestatie heeft betaald, worden deze bedingen voor inkorting en vermindering (in het kader van de legitieme portie) aangemerkt als een legaat. Dergelijke bedingen worden dan ook wel quasi-legaten genoemd. Een voorbeeld ter verduidelijking: in het maatschapscontract is bedongen dat de zoon bij overlijden van vader de bedrijfsgoederen overneemt tegen de boekwaarde. Wanneer vader overlijdt, bedraagt de werkelijke waarde van de goederen tienmaal de boekwaarde. De zoon heeft dus geen redelijke tegenprestatie betaald. De consequentie daarvan is dat de legitimarissen hun legitimaire vorderingen kunnen inkorten (te gelde maken) bij de zoon. Wat zou men hier aan kunnen doen? In een dergelijk beding dient een reële waarde of een door een taxateur te bepalen waarde opgenomen te worden zodat het beding onaantastbaar wordt.&#13;
&#13;
5	Conclusie&#13;
&#13;
Het nieuwe erfrecht geeft meer vrijheden met betrekking tot een regeling van de bedrijfsopvolging. De regeling van de legitieme is minder belemmerend: de legitimaris heeft maar recht op de helft van zijn erfdeel en moet bovendien genoegen nemen met betaling in termijnen. Voorts kan de legitimaris geen aanspraak meer maken op goederen.&#13;
&#13;
Aan de andere kant zal rekening gehouden moeten worden met de positie van de langstlevende. Bovendien worden – zelfs al is er geen testament – rechten op overname toegekend aan de bedrijfsopvolger, maar ook in het civiel recht zal het lot van de bedrijfsopvolger afhangen van de waardering belichaamd in de ‘redelijke prijs’. De redelijkheid van de prijs zal doorslaggevend zijn voor de opvolgingskansen van de bedrijfsopvolger.&#13;
&#13;
</content><legacyfootnotes>*	Mr. T.J. Mellema-Kranenburg is notaris bij Van Doorne te Rotterdam.&#13;
&#13;
 .	Kamerstukken II 1996/97, 17 141, nr. 21, p. 25.&#13;
 .	MVT, Kamerstukken II 1981/82, 17 141, nr. 3, p. 39.&#13;
</legacyfootnotes><footnotes><footnote/></footnotes><auteurs>mr. T.J. Mellema-Kranenburg</auteurs><published>2004-05-01 00:00:00</published><modified>2004-05-01 00:00:00</modified><editiondate>2004-05-01</editiondate><htmlpath>https://denhollander.info/artikel/3515</htmlpath></article>
</articles></edition>