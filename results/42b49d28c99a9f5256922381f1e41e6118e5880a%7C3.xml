<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2006</searchword><id>4087</id><udhid>UDH:TvAR/4087</udhid><titel>Boonstra / Putker c.s. (TvAR 2006/5366)</titel><searchwords><searchword>TvAR 10/2006</searchword><searchword>TvAR 2006/5366</searchword><searchword>UDH:TvAR/4087</searchword></searchwords><attachments><attachment><name>2006_nr 10_Rechtspraak_5366.pdf</name><extention>pdf</extention><url>https://denhollander.info/download/4046/ci</url></attachment></attachments><inleiding>[Pachtwet art. 36 e.v., 58; BW art. 3:35]&#13;
&#13;
Geval waarin in verband met de oppervlakte&#13;
van het gepachte gelet op art. 58&#13;
Pachtwet de bepalingen omtrent verlenging&#13;
van de pachtovereenkomst van art. 36 e.v.&#13;
Pachtwet niet van toepassing zijn. Uitleg&#13;
van door partijen overeengekomen&#13;
opzeggingsbeding.</inleiding><content>ARREST IN DE ZAAK VAN:&#13;
Robert Sietze Boonstra, wonende te Afferden,&#13;
gemeente Bergen (L),&#13;
appellant,&#13;
procureur: mr. F.J. Boom,&#13;
tegen&#13;
Cornelis Gerardus Adrianus Putker en Anna&#13;
Huberta Koks, beiden wonende te Afferden,&#13;
gemeente Bergen (L),&#13;
geïntimeerden,&#13;
procureur: mr. J.C.N.B. Kaal.&#13;
1 Het verloop van het geding&#13;
1.1 Voor het verloop van het geding tot aan&#13;
het tussenarrest van 4 mei 2004 verwijst het&#13;
hof naar dat arrest. De bij dat arrest bevolen&#13;
comparitie van partijen heeft plaatsgevonden.&#13;
1.2 Vervolgens heeft Boonstra bij memorie&#13;
van grieven drie grieven tegen het bestreden&#13;
vonnis aangevoerd en toegelicht, heeft hij&#13;
bewijs aangeboden, en heeft hij geconcludeerd&#13;
dat het hof het bestreden vonnis zal vernietigen,&#13;
en opnieuw rechtdoende bij arrest uitvoerbaar&#13;
bij voorraad de vorderingen van&#13;
Putker c.s. zoals in eerste aanleg in rechte aanhangig&#13;
gemaakt, alsnog integraal af zal wijzen,&#13;
met veroordeling van Putker c.s. in de kosten&#13;
van beide instanties.&#13;
1.3 Bij memorie van antwoord hebben Putker&#13;
c.s. de grieven bestreden, en hebben zij geconcludeerd&#13;
dat het hof het bestreden vonnis zal&#13;
bekrachtigen en Boonstra in zijn vorderingen&#13;
niet-ontvankelijk zal verklaren althans hem&#13;
die vorderingen zal ontzeggen als zijnde rechtens&#13;
ongegrond en onbewezen, met veroordeling&#13;
van Boonstra in de proceskosten.&#13;
1.4 Vervolgens hebben partijen de stukken voor&#13;
het wijzen van arrest aan het hof overgelegd.&#13;
2 De vaststaande feiten&#13;
2.1 Op grond van de in zoverre niet bestreden&#13;
vaststelling van de pachtkamer van de rechtbank&#13;
en op grond van hetgeen verder is&#13;
gesteld en niet of onvoldoende is weersproken&#13;
dan wel blijkt uit de onbetwiste inhoud van&#13;
de overgelegde bescheiden, staat in hoger&#13;
beroep het navolgende vast.&#13;
2.2 Putker c.s. hebben in eigendom een perceel&#13;
bouwland ter grootte van 0.61.65 ha te&#13;
Afferden, kadastraal bekend gemeente Bergen,&#13;
sectie C, nr. 6835.&#13;
2.3 Een door partijen ondertekende “huurovereenkomst”&#13;
van 19 mei 1997 houdt in dat&#13;
Putker c.s. bedoeld perceel voor onbepaalde&#13;
tijd aan Boonstra verhuren, met koopoptie.&#13;
De overeenkomst houdt verder onder meer&#13;
het volgende in:&#13;
BETALING&#13;
Artikel 3&#13;
De huurprijs moet worden voldaan vooraf op&#13;
1 april van elk jaar.&#13;
(...)&#13;
OPZEGGING EN BEËINDIGING&#13;
Artikel 5&#13;
1 Opzegging:&#13;
Opzegging dient te geschieden:&#13;
– per deurwaardersexploit of aangetekende&#13;
brief en met ingang van de dag waarop een&#13;
nieuwe betaalperiode aanvangt en&#13;
– met inachtneming van een opzegtermijn.&#13;
De opzegtermijn is gelijk aan de duur van een&#13;
betaalperiode, maar is voor een opzegging&#13;
door huurder niet korter dan één maand en&#13;
niet langer dan drie maanden.&#13;
2 Beëindiging:&#13;
Indien huurder&#13;
– in verzuim is de huurprijs en de vergoeding&#13;
voor bijkomende leveringen en diensten op de&#13;
gestelde tijdstippen te voldoen,&#13;
– het gehuurde metterwoon verlaat,&#13;
– in verzuim is enige andere verplichting op&#13;
grond van de overeenkomst na te komen,&#13;
– enige voorwaarde, verbonden aan een door&#13;
verhuurder verleende toestemming, niet in acht&#13;
neemt,&#13;
– surséance van betaling of faillissement aanvraagt,&#13;
– in staat van faillissement wordt verklaard,&#13;
– de vrije beschikking over zijn vermogen of&#13;
een deel daarvan verliest,&#13;
heeft verhuurder met inachtname van het&#13;
daaromtrent in de wet bepaalde, het recht de&#13;
huurovereenkomst (tussentijds) op te zeggen&#13;
of te vorderen dat de huurovereenkomst&#13;
wordt ontbonden.&#13;
(...)&#13;
2.4 Een brief van de raadsman van Putker c.s.&#13;
aan Boonstra van 18 maart 2002 houdt onder&#13;
meer in:&#13;
Voorts wenst cliënt de overeenkomst hierbij&#13;
op te zeggen met ingang van 1 april 2002.&#13;
Cliënt wenst geen verlenging meer van de&#13;
huurovereenkomst. Met in acht neming van&#13;
de opzegtermijn eindigt de huurovereenkomst&#13;
derhalve per 1 april 2003.&#13;
Cliënt wenst genoemde grond weer te gebruiken&#13;
voor eigen gebruik in agrarie.&#13;
3 Beoordeling van het geschil in&#13;
hoger beroep&#13;
3.1 Met grief 1 beklaagt Boonstra zich erover&#13;
dat de pachtkamer in eerste aanleg de subsidiaire&#13;
vordering van Putker c.s., strekkende&#13;
tot verklaring voor recht dat de overeenkomst&#13;
door opzegging per 1 april 2003 eindigde,&#13;
heeft beoordeeld vóór de primaire vordering,&#13;
strekkende tot ontbinding op grond van&#13;
tekortkomingen van Boonstra. Volgens de&#13;
toelichting op zijn grief zou Boonstra, indien&#13;
de ontbinding van de overeenkomst zou zijn&#13;
uitgesproken, onder omstandigheden ingevolge&#13;
de Pachtwet aanspraak kunnen maken op&#13;
een schadeloosstelling en had de pachtkamer&#13;
in eerste aanleg in dit verband een deskundige&#13;
moeten benoemen.&#13;
3.2 De grief faalt. Boonstra heeft zich in eerste&#13;
aanleg tegen de primaire vordering van Putker&#13;
c.s. verweerd, zodat hij zich ten gevolge van&#13;
de door de rechtbank gevolgde wijze van&#13;
beoordeling niet in een slechtere positie&#13;
bevindt dan in het geval de pachtkamer in eerste&#13;
aanleg zijn standpunt met betrekking tot&#13;
de primaire vordering zou hebben overgeno-&#13;
men. Daaruit volgt reeds dat Boonstra geen in&#13;
rechte te respecteren belang bij zijn grief&#13;
heeft. Hier komt nog bij dat, anders dan&#13;
Boonstra suggereert, de Pachtwet in het geval&#13;
van ontbinding op grond van een tekortkoming&#13;
– in tegenstelling tot het geval van&#13;
ontbinding op de voet van artikel 51 Pachtwet&#13;
– geen recht op schadeloosstelling kent.&#13;
3.3 Grief 2 betreft de uitleg van hetgeen&#13;
artikel 5 van de overeenkomst omtrent de&#13;
mogelijkheid van opzegging inhoudt. Volgens&#13;
Boonstra bestaat die mogelijkheid alleen&#13;
indien zich één van de in het tweede lid van&#13;
dat artikel omschreven gevallen voordoet.&#13;
3.4 Het hof stelt in dit verband voorop dat&#13;
gelet op het in artikel 58 Pachtwet bepaalde,&#13;
de bepalingen omtrent de verlenging van de&#13;
pachtovereenkomst van artikel 36 e.v. Pachtwet&#13;
hier niet van toepassing zijn.&#13;
3.5 De bewoordingen en de structuur van&#13;
artikel 5 wijzen erop dat de mogelijkheid van&#13;
opzegging met ingang van de dag waarop een&#13;
nieuwe betaalperiode aanvangt en de tussentijdse&#13;
beëindiging (door opzegging of ontbinding)&#13;
indien daartoe een bijzondere, in de&#13;
overeenkomst omschreven grond bestaat,&#13;
naast elkaar staan. Feiten of omstandigheden&#13;
die meebrengen dat niettegenstaande de tekst&#13;
van artikel 5 partijen over en weer redelijkerwijs&#13;
iets anders mochten verwachten, zijn&#13;
door Boonstra niet aangevoerd. De enkele&#13;
omstandigheid dat hij, zoals hij aanvoert, een&#13;
zwaarwegend economisch belang heeft bij het&#13;
kunnen blijven beschikken over het gehuurde&#13;
perceel, is daartoe onvoldoende. Boonstra&#13;
heeft immers niet toegelicht welke rol bedoeld&#13;
belang destijds in de onderhandelingen tussen&#13;
partijen heeft gespeeld en of dat belang toen&#13;
door partijen in verband is gebracht met de&#13;
toelaatbaarheid van een eventuele opzegging&#13;
door Putker c.s. Anders dan Boonstra suggereert,&#13;
kan uit de tekst van de brief van de&#13;
raadsman van Putker c.s. van 18 maart 2002&#13;
niet worden afgeleid dat ook Putker c.s. toen&#13;
op het standpunt stonden dat opzegging&#13;
alleen mogelijk was indien één van de opzeggingsgronden&#13;
van het tweede lid van artikel 5&#13;
zich voordoet. De grief faalt derhalve.&#13;
3.6 Voorzover grief 3 voortbouwt op de beide&#13;
andere grieven, deelt zij in het lot van die grieven.&#13;
Voorzover Boonstra met de grief een&#13;
totale herbeoordeling van het geschil beoogt,&#13;
is dat in strijd met het grievenstelsel, dat voor&#13;
Boonstra als appellant de gehoudenheid met&#13;
zich bracht om gemotiveerde bezwaren tegen&#13;
het bestreden vonnis te formuleren.&#13;
3.7 Het hof passeert het bewijsaanbod van&#13;
Boonstra, omdat het geen betrekking heeft op&#13;
concrete feiten die, indien bewezen, tot een&#13;
andere beslissing zouden kunnen leiden, dan&#13;
hiervoor is gegeven.&#13;
3.8 De slotsom is dat de grieven falen, zodat&#13;
het bestreden vonnis behoort te worden&#13;
bekrachtigd. Het hof zal Boonstra, als de in&#13;
het ongelijk gestelde partij, veroordelen in de&#13;
kosten van het hoger beroep.&#13;
4 Beslissing&#13;
Het hof, rechtdoende in hoger beroep:&#13;
bekrachtigt het vonnis van de rechtbank&#13;
Roermond, sector kanton, locatie Venlo, van&#13;
4 maart 2004;&#13;
veroordeelt Boonstra in de kosten van het&#13;
hoger beroep, tot aan deze uitspraak aan de&#13;
zijde van Putker c.s. begroot op € 1.788,–&#13;
voor salaris procureur en op € 241,– voor&#13;
griffierecht.</content><legacyfootnotes/><footnotes><footnote/></footnotes><auteurs/><published>2006-10-01 00:00:00</published><modified>2006-10-01 00:00:00</modified><editiondate>2006-10-01</editiondate><htmlpath>https://denhollander.info/artikel/4087</htmlpath></article>
</articles></edition>