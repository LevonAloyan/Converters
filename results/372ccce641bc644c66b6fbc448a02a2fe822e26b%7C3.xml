<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2005</searchword><id>4188</id><udhid>UDH:TvAR/4188</udhid><titel>Toeslagrechten en pacht; een beschouwing over de rechtstreekse steunverlening in het kader van het Europees landbouwbeleid en de mogelijke aanspraken van verpachters</titel><searchwords><searchword>TvAR 2/2005</searchword><searchword>UDH:TvAR/4188</searchword></searchwords><attachments><attachment><name>2005_nr 2_Artikel_Snijders.pdf</name><extention>pdf</extention><url>https://denhollander.info/download/4147/ci</url></attachment></attachments><inleiding>1 Inleiding&#13;
De Europese landbouwsubsidies gaan op de schop. De door agrarische ondernemers&#13;
ontvangen inkomenssteun wordt ‘ontkoppeld’. Ingevolge Verordening (EG) nr. 1782/&#13;
2003 komen er bedrijfstoeslagen voor in de plaats, die geen relatie meer hebben met&#13;
de gewassen die worden verbouwd, of de dieren die worden gehouden. De omvang&#13;
van de toeslagen is afhankelijk van de inkomenssteun die in een referentieperiode&#13;
werd ontvangen.&#13;
Het recht een toeslag te ontvangen kan straks door de één aan de ander worden&#13;
overgedragen. In verband hiermee ontstaat een zelfstandig soort trekkingsrecht, dat&#13;
ik hierna als ‘toeslagrecht’ zal aanduiden. In het nieuwe stelsel ontstaan overdraagbare&#13;
toeslagrechten; degene die over een toeslagrecht beschikt, kan aanspraak maken&#13;
op het uitbetalen van bedrijfstoeslag. Het ligt dan ook voor de hand dat toeslagrechten&#13;
in het economisch verkeer een waarde zullen verkrijgen, net zoals in de praktijk&#13;
een waarde is toegekend aan verhandelbare melkquota, bietenquota en mestproductierechten.&#13;
Het nieuwe stelsel van bedrijfstoeslagen en overdraagbare toeslagrechten roept vele&#13;
vragen op. In pachtverhoudingen rijst met name de vraag of een verpachter in de toekomst&#13;
aanspraken kan doen gelden op (de waarde van) de toeslagrechten, net zoals&#13;
hij thans recht heeft op (een deel van de waarde van) productierechten. Indien deze&#13;
vraag bevestigend moet worden beantwoord, wat zijn die aanspraken dan precies?&#13;
Ik heb niet de pretentie dat ik de beide vragen in deze bijdrage van het definitieve&#13;
antwoord kan voorzien. Wel beoog ik een eerste aanzet te geven voor de discussie.&#13;
Bovendien gaat van deze bijdrage een waarschuwing uit voor de adviespraktijk.&#13;
Indien de mogelijkheid bestaat dàt verpachters aanspraken op de toeslagrechten kunnen&#13;
doen gelden, dan dienen agrarische adviseurs daar nu al rekening mee te houden. Het&#13;
is van groot belang dat pachters worden behoed voor het aangaan van overeenkomsten&#13;
met derden, waarbij mogelijke aanspraken van verpachters op toeslagrechten in&#13;
het gedrang komen. Fouten die nu worden gemaakt, kunnen straks wel eens worden&#13;
gekwalificeerd als tekortkomingen in pachtverhoudingen, met het gevolg dat pachters&#13;
de schaden dienen te vergoeden die verpachters dientengevolge hebben geleden, en&#13;
pachtovereenkomsten door de rechter worden ontbonden. Ook de eigen aansprakelijkheid&#13;
van adviseurs is in het geding.&#13;
Om de in het voorgaande gestelde vragen te kunnen beantwoorden, moet mijns&#13;
inziens worden teruggegaan naar de oorsprong van de toeslagrechten. De uit die&#13;
rechten voortspruitende bedrijfstoeslagen vervangen onder meer de compensatiebedragen&#13;
en de areaalbetalingen uit eerdere verordeningen. Het is van belang om stil&#13;
te staan bij de wijze waarop compensatiebedragen, areaalbetalingen en bedrijfstoeslagen&#13;
waren respectievelijk zijn geregeld. In hoeverre is de aard van de toeslagrechten met&#13;
name met die van de eveneens aan Europese regelgeving ontleende productierechten&#13;
(melk en suiker) te vergelijken?&#13;
Voor de overzichtelijkheid zal ik mij wat betreft de voorgeschiedenis tot de compensatiebedragen&#13;
en de areaalbetalingen beperken. Ook bijvoorbeeld de zoogkoeienen&#13;
stierenpremies komen met de introductie van de bedrijfstoeslagen te vervallen, terwijl&#13;
in het jaar 2007 tevens betalingen in de zuivelsector in de regeling zullen worden&#13;
geïntegreerd. Op deze vormen van Europese inkomenssteun zal ik in deze bijdrage&#13;
echter niet ingaan.</inleiding><content>2 De oorsprong: compensatiebedragen&#13;
Bij Verordening (EEG) nr. 1765/921 werd een steunregeling ingesteld voor telers – in&#13;
de verordening aangeduid als ‘producenten’ – van bepaalde2 akkerbouwgewassen. De&#13;
steunregeling werd noodzakelijk geacht om te komen tot een beter marktevenwicht.&#13;
De prijzen van akkerbouwgewassen in de EG werden gelijkgetrokken met de prijzen&#13;
op de wereldmarkt. Het inkomensverlies dat de betrokken telers als gevolg daarvan&#13;
zouden lijden, diende volgens de considerans bij de verordening te worden gecompenseerd&#13;
door de toekenning van compensatiebedragen. Met het introduceren van&#13;
een ‘basisareaal’3 werd voorkomen dat de omvang van de productie van de gewassen&#13;
voor de teelt waarvan compensatiebedragen werden toegekend zou toenemen ten&#13;
opzichte van de productie van die gewassen in een referentieperiode (1989-1991).4&#13;
Ook werd aldus voorkomen dat de te subsidiëren braakgelegde oppervlakte toenam&#13;
in vergelijking met de tot dan gesubsidieerde braaklegging. Overschrijding van het&#13;
basisareaal impliceerde dat het areaal dat per teler voor steun in aanmerking kwam&#13;
proportioneel werd aangepast, en dat in het volgende koopseizoen extra grond braak&#13;
moest worden gelegd, bovenop de hierna nog aan de orde te stellen verplichting tot&#13;
braaklegging van art. 7. In theorie stond het elke akkerbouwer weliswaar vrij om zijn&#13;
gehele bedrijf met een gesubsidieerd gewas in te zaaien, maar dit betekende niet dat&#13;
vervolgens voor al die hectaren volle bedragen werden uitgekeerd.&#13;
Compensatiebedragen werden vastgesteld per hectare (art. 2 lid 2). In een door&#13;
elke Lid-Staat op te stellen regioplan werd per regio bepaald wat de gemiddelde&#13;
opbrengst was van een hectare graan of oliehoudende zaden (art. 3 leden 1 en 2). Arti-&#13;
kel 3 lid 5 vermeldde onder 2 voor de relevante verkoopseizoenen een basisbedrag per&#13;
ton graan (oplopend van 25 tot 45 ecu). Het compensatiebedrag voor graan werd berekend&#13;
door dit basisbedrag met de voor de betrokken regio bepaalde gemiddelde graanopbrengst&#13;
per hectare te vermenigvuldigen. De wijze van berekening van het compensatiebedrag&#13;
per hectare oliehoudende zaden werd beschreven in art. 5.&#13;
Bij de toekenning van compensatiebedragen werd onderscheid gemaakt tussen een&#13;
‘algemene regeling’ enerzijds en een ‘vereenvoudigde regeling’ voor kleine producenten&#13;
anderzijds (art. 2 lid 5). Voor ieder teler die compensatiebedragen aanvroeg in het&#13;
kader van de algemene regeling, gold een verplichting tot braaklegging van een deel&#13;
van zijn bedrijfsoppervlakte (art. 7). De braaklegging werd gecompenseerd met een&#13;
bedrag dat gelijk was aan het compensatiebedrag dat vanaf het verkoopseizoen&#13;
1995/1996 voor de desbetreffende oppervlakte zou zijn betaald, indien daar granen&#13;
op waren verbouwd.&#13;
3 Van compensatiebedragen naar areaalbetalingen&#13;
Verordening (EEG) nr. 1765/92 werd op 17 mei 1999 ingetrokken en vervangen door&#13;
Verordening (EG) nr. 1251/1999.5 De met de verordening van 1992 ingestelde steunverlening&#13;
werd als zodanig voortgezet, maar blijkens de considerans van de nieuwe&#13;
verordening diende daarbij rekening te worden gehouden met de marktontwikkeling&#13;
en de bij de toepassing opgedane ervaring. In dit kader werd onder meer overwogen&#13;
dat het doel van marktevenwicht het beste kon worden bereikt door de graanprijzen&#13;
van de Gemeenschap (nog) dichter te laten aansluiten bij die op de wereldmarkt en te&#13;
voorzien in niet-gewasgebonden areaalbetalingen. Voor alle akkerbouwgewassen&#13;
waarop de verordening betrekking had6 werd één enkel basisbedrag vastgesteld, terwijl&#13;
de basisbedragen per ton werden verhoogd rekening houdende met de stapsgewijze&#13;
verlaging van de interventieprijs voor granen. Areaalbetalingen werden net&#13;
als de voormalige compensatiebedragen per hectare vastgesteld, en naar regio gedifferentieerd&#13;
(art. 2 lid 2).&#13;
De systematiek laat zich met die van de verordening van 1992 vergelijken. De aanspraak&#13;
op areaalbetalingen werd opnieuw gekoppeld aan een plicht tot braaklegging.&#13;
Ook voor de braaklegging werd een compensatie toegekend.&#13;
Nederland had één basisareaal van 441.700 hectare, waarvan een apart basisareaal&#13;
voor maïs met een omvang van 208.300 hectare.7 Indien het totaal van de arealen&#13;
waarvoor op grond van de regeling betaling werd gevraagd (inclusief de in het kader&#13;
daarvan braak gelegde grond) groter was dan het basisareaal, werd het voor steun in&#13;
aanmerking komende areaal per producent verhoudingsgewijs verlaagd voor alle&#13;
gedurende hetzelfde verkoopseizoen op grond van hoofdstuk I van de verordening in&#13;
de betrokken regio toegekende betalingen.&#13;
4 Van areaalbetalingen naar bedrijfstoeslagen&#13;
De verordening van 1999 maakte plaats voor Verordening (EG) nr. 1782/2003 “tot&#13;
vaststelling van gemeenschappelijke voorschriften voor regelingen inzake rechtstreekse&#13;
steunverlening in het kader van het gemeenschappelijk landbouwbeleid en&#13;
tot vaststelling van bepaalde steunregelingen voor landbouwers (…)”.8 De met de&#13;
nieuwe verordening geïntroduceerde inkomenssteun wordt niet langer toegekend&#13;
voor het verrichten van bepaalde landbouwkundige activiteiten (zoals het telen van&#13;
akkerbouwgewassen of het houden van dieren), maar wordt eenvoudigweg toegekend&#13;
aan landbouwbedrijven die aan een aantal voorwaarden voldoen. Dit pleegt te&#13;
worden aangeduid als ‘ontkoppeling’. De akkerbouwer die in het verleden compensatiebedragen&#13;
en areaalbetalingen heeft ontvangen, omdat hij bijvoorbeeld bepaalde&#13;
granen teelde, ontvangt straks in de plaats daarvan een toeslag voor zijn bedrijf zonder&#13;
dat hij de graanteelt behoeft voort te zetten.&#13;
Een rechthebbende is betrekkelijk vrij om te bepalen voor welke agrarische productie&#13;
het beschikbare areaal wordt ingezet, zij het dat geen toeslag wordt toegekend&#13;
indien wordt overgegaan naar een teelt waarvoor in het verleden geen subsidies werden&#13;
toegekend (art. 51). Het mag niet zo zijn dat een groenteteler, die van inkomenssteun&#13;
ingevolge de verordeningen van 1992 of 1999 verstoken is gebleven, straks wordt&#13;
beconcurreerd door een voormalige akkerbouwer die heeft besloten om naar de&#13;
groenteteelt over te stappen, en op basis van in het verleden opgebouwde rechten een&#13;
bedrijfstoelage ontvangt.&#13;
Als voorwaarde voor het verkrijgen van bedrijfstoelagen geldt onder meer dat de&#13;
betrokken ondernemer produceert in overeenstemming met voorschriften inzake&#13;
milieu, voedselveiligheid, diergezondheid en dierenwelzijn (de zogenaamde cross&#13;
compliance).&#13;
Opmerkelijk is onderdeel 22 van de considerans bij de verordening: de gemeenschappelijke&#13;
steunregelingen moeten, indien nodig op korte termijn, aan de ontwikkelingen&#13;
kunnen worden aangepast. Dit betekent dat de rechthebbenden er niet op&#13;
kunnen vertrouwen dat de steunvoorwaarden ongewijzigd blijven. Zij dienen op een&#13;
mogelijke herziening van de regelingen in het licht van marktontwikkelingen te zijn&#13;
voorbereid. In een brief aan de Voorzitter van de Tweede Kamer van 23 april 2004&#13;
heeft de Minister van LNV zich op het standpunt gesteld dat de toekenning van inkomenssteun&#13;
op basis van historische gegevens slechts gedurende enkele jaren valt te&#13;
rechtvaardigen. Na verloop van tijd is niet meer uit te leggen waarom de ene landbouwer&#13;
een veel hogere bedrijfstoeslag ontvangt dan de andere, en een derde helemaal&#13;
geen toeslag.&#13;
In dit kader is het van belang er op te wijzen, dat landbouwers van de bedrijfstoeslagregeling&#13;
gebruik kunnen maken, indien zij gedurende de referentieperiode 2000-&#13;
2002 een betaling hebben ontvangen uit hoofde van tenminste één van de in bijlage VI&#13;
bij de verordening vermelde steunregelingen (art. 33 lid 1 jo. art. 38). Behalve de in&#13;
het voorgaande reeds genoemde verordeningen gaat het daarbij om onder meer regelingen&#13;
inzake aardappelzetmeel9, rundvlees10, melk- en zuivelproducten11 en schapen en&#13;
geiten12. Ook kunnen toeslagrechten worden verkregen in geval van vererving van&#13;
(delen van) bedrijven die in het verleden inkomenssteun hebben ontvangen, dan wel uit&#13;
een nationale reserve. Bijzonder is dat toeslagrechten kunnen worden verkregen door&#13;
overdracht. Op de overdraagbaarheid van de rechten kom ik hierna terug. Afzonderlijke&#13;
bepalingen zijn opgenomen voor gevallen van wijzigingen in de juridische status of&#13;
in de naam van een onderneming, voor fusie en voor splitsing van ondernemingen.13&#13;
5 Toeslagrechten en braakleggingstoeslagrechten&#13;
Uitgangspunt voor de bedrijfstoeslag vormt het referentiebedrag van art. 37 van de&#13;
verordening. Dit referentiebedrag is in beginsel gelijk aan het gemiddelde van de&#13;
bedragen die de ondernemer in de drie referentiejaren in totaal aan inkomenssteun&#13;
heeft ontvangen (lid 1). In geval van een ondernemer die zijn activiteiten tijdens de&#13;
referentieperiode is gestart, wordt het gemiddelde genomen over de jaren waarin betalingen&#13;
werden genoten (lid 2). Artikel 40 bevat een hardheidsregeling.14&#13;
De som van de referentiebedragen in een lidstaat kan niet hoger zijn dan het in bijlage&#13;
VIII bij de verordening voor die staat vastgestelde maximum (art. 41). Voor&#13;
Nederland gelden in de jaren 2005 en 2006 maxima van 386 miljoen euro, en voor de&#13;
jaren nadien maxima van 779 miljoen euro.15 Op de som van de referentiebedragen&#13;
dient een korting van maximaal 3% te worden toegepast, voor de vorming van een&#13;
nationale reserve. Deze nationale reserve kan worden ingezet ten behoeve van startende&#13;
ondernemers, hardheidsgevallen en plattelandsontwikkeling (art. 42).&#13;
De landbouwer die beschikt over een referentiebedrag ontvangt een toeslagrecht per&#13;
hectare, dat wordt berekend door zijn referentiebedrag te delen door het gemiddelde&#13;
van de hectaren, waarop de voormalige inkomenssteun in de drie referentiejaren is&#13;
opgebouwd, vermeerderd met onder meer alle voederareaal in de referentieperiode&#13;
(art. 43 lid 1 en lid 2 sub a). Het systeem komt er op neer dat een ondernemer een&#13;
aantal toeslagrechten van een gelijk bedrag ontvangt, dat gelijk is aan het zojuist&#13;
bedoelde gemiddeld aantal hectaren. De hoogte van een toeslagrecht op het ene&#13;
bedrijf kan (en zàl in het algemeen), als gevolg van de berekening op basis van historische&#13;
bedrijfsgegevens, afwijken van de hoogte van een recht op een ander bedrijf.&#13;
Teneinde zijn toeslagrechten te kunnen verzilveren, dient de rechthebbende aan te&#13;
geven met welke percelen zij samenhangen. Deze koppeling wordt noodzakelijk&#13;
geacht ter voorkoming van “speculatieve overdrachten die leiden tot een cumulatie&#13;
van toeslagrechten zonder overeenkomstige agrarische basis”.16 In art. 44 lid 1 wordt&#13;
het vereiste aldus uitgedrukt, dat elk toeslagrecht gepaard gaat met een ‘subsidiabele&#13;
hectare’. Iedere hectare die voor niet-blijvende teelten wordt gebruikt, kan als subsidiabel&#13;
worden aangemerkt. Voorwaarde is wel, dat de rechthebbende de als subsidiabel&#13;
aangewezen hectaren – behoudens overmacht of uitzonderlijke gevallen – gedurende&#13;
10 maanden zelf gebruikt (lid 3). De lidstaten kunnen de rechthebbende toestemming&#13;
geven om zijn aangifte te wijzigen, mits de aangifte beperkt blijft tot het totale aantal&#13;
hectaren waarvoor hem toeslagrechten zijn toegekend (lid 4). Toeslagrechten die&#13;
gedurende 3 jaren niet zijn gebruikt, vervallen in beginsel aan de nationale reserve&#13;
(art. 45).&#13;
De toeslagrechten zijn overdraagbaar (art. 46). De rechten kunnen slechts worden&#13;
overgedragen aan een andere landbouwer die in dezelfde lidstaat is gevestigd, met dien&#13;
verstande dat de verordening een uitzondering maakt voor gevallen van vererving.17&#13;
Overdracht kan zowel definitief als tijdelijk geschieden. Definitieve overdracht,&#13;
bijvoorbeeld na verkoop, kan plaatsvinden met of zonder grond. Indien niet tegelijkertijd&#13;
grond wordt overgedragen, geldt (behalve in geval van overmacht of uitzonderlijke&#13;
omstandigheden) als voorwaarde dat de vervreemder tenminste 80% van zijn&#13;
toeslagrechten gedurende minimaal een kalenderjaar heeft gebruikt, dan wel dat hij&#13;
alle toeslagrechten die hij gedurende het eerste jaar van toepassing van de bedrijfstoeslagregeling&#13;
niet heeft gebruikt, vrijwillig aan de nationale reserve heeft afgestaan.&#13;
Indien in een uiterlijk op 15 mei 200618 totstandgekomen koopovereenkomst is bepaald&#13;
dat een bedrijf geheel of gedeeltelijk is verkocht met alle toeslagrechten, of een&#13;
gedeelte van die rechten, dan wordt de levering, mits aan enkele voorwaarden wordt&#13;
voldaan, aangemerkt als een overdracht van toeslagrechten met grond.19&#13;
Tijdelijke overdracht, bijvoorbeeld door ‘verhuur’, dient gepaard te gaan met de&#13;
overdracht van een overeenkomstig aantal subsidiabele hectaren. Indien in een pachtovereenkomst&#13;
die uiterlijk 15 mei 2006 is aangegaan is voorzien in de overdracht van&#13;
een aantal toeslagrechten dat niet groter is dan het aantal verpachte hectaren, dan&#13;
wordt dit onder bepaalde voorwaarden beschouwd als ‘verhuur’ van toeslagrechten&#13;
met grond.20 Aan de landbouwer die in de periode 1 januari 2003 (de eerste dag na&#13;
afloop van de referentieperiode) tot en met 29 september 2003 (de dag waarop de&#13;
verordening werd vastgesteld) grond heeft gepacht, kunnen toeslagrechten worden&#13;
toegekend. Het zelfde geldt voor landbouwers die uiterlijk op 29 september 2003 verpachte&#13;
grond hebben gekocht, met de bedoeling om deze grond binnen een jaar na&#13;
het einde van de pacht zelf met een agrarisch oogmerk te gaan gebruiken.21&#13;
In het kader van de tijdelijke overdracht doet zich overigens een probleem voor.&#13;
De Europese voorschriften suggereren dat de tijdelijke overdracht van toeslagrechten,&#13;
met name door verhuur, samengaat met de verpachting van grond. De vraag rijst of&#13;
het huidige Nederlandse pachtrecht een dergelijke verhuur wel toestaat. Verhuur&#13;
geschiedt net als verpachting tegen betaling van een tegenprestatie (art. 7:201 lid 1&#13;
BW). In een arrest van 9 juli 1996 beschouwde de Pachtkamer van het Gerechtshof te&#13;
Arnhem een periodiek verschuldigde vergoeding voor het gebruik van mestproductierechten&#13;
als onderdeel van de tussen partijen overeengekomen pachtprijs. Aangezien&#13;
de vergoeding uitging boven de pachtprijs die door de grondkamer was goedgekeurd,&#13;
waren de terzake gemaakte afspraken nietig (art. 71 Pachtwet), en kon de vergoeding&#13;
als onverschuldigd betaald worden teruggevorderd. Het arrest impliceert, dat de als&#13;
zodanig tussen pachter en verpachter overeengekomen pachtprijs enerzijds en de vergoeding&#13;
voor het tijdelijk gebruik van toeslagrechten anderzijds bij elkaar zullen&#13;
moeten worden opgeteld, teneinde de werkelijke pachtprijs vast te stellen, die de&#13;
grondkamer in de toetsing van art. 5 lid 1 sub a en b Pachtwet dient te betrekken.&#13;
Indien de som van de beide bedragen de hoogst toelaatbare pachtprijs (art. 3 lid 1&#13;
Pachtwet, uitgewerkt in het Pachtnormenbesluit 1995) overschrijdt, zal het meerdere&#13;
worden afgetopt. Indien de door de Europese verordening bedoelde verhuur van toeslagrechten&#13;
aldus te zeer wordt belemmerd, zit er niets anders op dan dat de Pachtwet&#13;
wordt gewijzigd.22&#13;
In het voorgaande werd er al op gewezen dat de hoogte van een toeslagrecht op&#13;
het ene bedrijf, als gevolg van de berekening op basis van historische bedrijfsgegevens,&#13;
af zal wijken van de hoogte van een toeslagrecht op een ander bedrijf. Dit heeft&#13;
tot gevolg dat een verkrijger na de overdracht van toeslagrechten normaal gesproken&#13;
beschikt over rechten voor verschillende bedragen, en bijgevolg met verschillende&#13;
waarden. De lidstaten kunnen besluiten om een deel van verkochte toeslagrechten aan&#13;
de nationale reserve te laten vervallen.&#13;
Naast de toeslagrechten kent de verordening braakleggingstoeslagrechten (art. 53&#13;
e.v.). Het gaat ook hier om een recht per hectare; de wijze van berekening is met die&#13;
van de (bedrijfs)toeslagrechten vergelijkbaar (art. 53). Ingevolge art. 57 zijn de artikelen&#13;
33 tot en met 52 (en 58 tot en met 71) in beginsel ook op de braakleggingstoeslagrechten&#13;
van toepassing.&#13;
6 Aanspraken van verpachters?&#13;
Op het eerste gezicht lijkt het alsof elke gelijkenis tussen de nieuwe toeslagrechten en&#13;
de reeds bekende productierechten ontbreekt. De rechthebbenden ondervinden&#13;
financieel nadeel als gevolg van een wijziging in het Europees landbouwbeleid, en dat&#13;
nadeel wordt gecompenseerd. Er is sprake van inkomenssteun; en waarom zou een&#13;
verpachter aanspraak kunnen maken ter zake van (een deel van) die steun? Een verpachter&#13;
kan toch ook geen aanspraken doen gelden op door zijn pachter genoten uitkeringen&#13;
in het kader van de sociale verzekering?&#13;
Toch is er meer aan de hand. Om te beginnen kon de inkomenssteun ingevolge de&#13;
verordeningen van 1992 en 1999 in beginsel slechts voor een beperkte oppervlakte&#13;
worden verkregen. De omvang van deze oppervlakte (hetzij een regionaal, hetzij een&#13;
individueel basisareaal) was bepaald op basis van de productie in een referentieperiode.&#13;
Het stond telers weliswaar vrij om meer hectaren dan het basisareaal te betelen, maar&#13;
voor de overschrijding kon geen steun worden ontvangen. Indien het basisareaal&#13;
werd overschreden, werden proportionele kortingen toegepast. Dat maakte een dergelijke&#13;
handelwijze economisch oninteressant.&#13;
Zo beschouwd kan de inkomenssteun een zekere parallel met de productierechten&#13;
niet worden ontzegd. De structuur van de regeling is een andere, maar het resultaat&#13;
wijkt niet principieel af van het melk- en het bietenquotum. De aard van compensatiebedragen,&#13;
areaalbetalingen en bedrijfstoeslagen blijkt op zijn minst met die van het&#13;
melk-, het bieten- en het mestquotum vergelijkbaar.&#13;
Belangrijker is echter het volgende. In het kader van deze bijdrage moet een strikt&#13;
onderscheid worden gemaakt tussen enerzijds de aanspraken op de bedrijfstoeslagen&#13;
zelf en anderzijds de aanspraken op het daaraan ten grondslag liggende toeslagrecht.&#13;
Ik vermoed dat er niet veel verpachters zullen zijn, die menen dat zij rechten kunnen&#13;
doen gelden op de door hun pachters genoten bedrijfstoeslagen. Maar daar gaat het&#13;
ook niet om. Het gaat hier om de vraag of verpachters rechten kunnen doen gelden&#13;
op toeslagrechten, op de overdraagbare trekkingsrechten die voor de bedrijfstoeslag&#13;
de basis vormen.&#13;
Om te beginnen moet worden vastgesteld dat toeslagrechten moeten worden aangemerkt&#13;
als vermogensrechten in de zin van art. 3:6 BW. Voor melkquota geldt hetzelfde&#13;
sinds deze met de wijziging van de Beschikking superheffing 1985 van september&#13;
1986 door de ene melkveehouder aan de andere melkveehouder kunnen worden overgedragen.&#13;
23 Sindsdien wordt er voor de verwerving van melkquota betaald, en wordt&#13;
dus een waarde aan deze quota toegekend.&#13;
Als gevolg hiervan rees de vraag aan wie de waarde van het quotum in pachtverhoudingen&#13;
toekwam, met name bij pachtverhoudingen die vóór april 1984 tot stand&#13;
waren gekomen, en waarin pachter en verpachter ter zake van het melkquotum dus&#13;
geen afspraken hadden kunnen maken. Was het quotum van de pachter of van de verpachter?&#13;
Het antwoord is bekend. Volgens vaste rechtspraak van de Pachtkamer van&#13;
het Gerechtshof te Arnhem ligt de waarheid in het midden, en heeft een verpachter&#13;
een aanspraak op een deel van de waarde van het melkquotum dat zijn pachter per&#13;
1 april 1984 op zijn naam heeft gekregen, indien en voor zover de pachter de pachtgrond&#13;
gedurende het referentiejaar 1983 voor de melkproductie heeft gebruikt, en het&#13;
melkquotum dientengevolge met die pachtgrond is gaan samenhangen.24 De verdeling&#13;
wordt gemotiveerd met de overweging dat enerzijds de verpachter de grond ter&#13;
beschikking heeft gesteld waarop de melkproductie kan plaatsvinden, terwijl anderzijds&#13;
de pachter die melkproductie tot stand heeft gebracht.25 De aanspraak bedraagt&#13;
in de meeste gevallen 50% van de waarde.&#13;
In een arrest van de Pachtkamer van het Gerechtshof Arnhem van 24 september&#13;
199626 was de vraag aan de orde of een dergelijke verdeling redelijk was, en of bij het&#13;
bepalen van de aanspraken van de verpachter geen acht diende te worden geslagen op&#13;
de mate waarin de investeringen en de inspanningen die pachter en verpachter zich&#13;
wederzijds hadden getroost aan de totstandkoming van het melkquotum hadden bijgedragen.&#13;
Het hof beantwoordde de vraag in ontkennende zin. De desbetreffende&#13;
overweging is ook hier van belang. Het hof overwoog:&#13;
Daarbij dient te worden bedacht dat de aanspraak op een quotum een vermogensrecht&#13;
is, dat is ontstaan door een overheidsmaatregel zonder dat de inspanningen van&#13;
verpachter en pachter waren gericht op de verkrijging van dat recht en zonder dat zij&#13;
bij het nemen van hun beslissingen rekening hebben gehouden met de door de invoering&#13;
van de superheffing ontstane situatie. Onder die omstandigheden dient weging&#13;
achteraf van factoren zoals de mate van inzet en vakbekwaamheid en de investeringen&#13;
in de melkveehouderij voor 1984 aan de zijde van de pachter en de kwaliteit van&#13;
de terbeschikkinggestelde grond en van de ingebruikgegeven gebouwen aan de zijde&#13;
van de verpachter alsmede de mate waarin een en ander aan de melkproductie heeft&#13;
bijgedragen, behoudens zeer bijzondere omstandigheden, die zich in het onderhavige&#13;
geval niet voordoen, achterwege te blijven.&#13;
Ook op andere wijze kan het vermelde uitgangspunt van het hof ondersteuning vinden.&#13;
Als gevolg van de invoering van de quotumregeling in 1984 heeft zowel de pachter als&#13;
de verpachter een vermogensrecht met betrekking tot het toegekende melkquotum&#13;
verkregen (vergelijk Hoge Raad 13 oktober 1993, nr. 29039, FED 1994,3). De aandelen&#13;
van verpachter en pachter in een dergelijk gemeenschappelijk goed zijn blijkens&#13;
artikel 3:166, lid 2, BW in beginsel gelijk.&#13;
Het is de vraag of de geschetste lijn in de rechtspraak over melkquota naar de toeslagrechten&#13;
kan – of zelfs moet – worden doorgetrokken. Voor een bevestigend antwoord&#13;
bestaan zeker argumenten. Als gezegd moeten de toeslagrechten, gelet op hun overdraagbaarheid,&#13;
net als de melkquota als vermogensrechten worden gekwalificeerd.&#13;
Evenmin als bij de melkquota het geval is geweest, waren de inspanningen van pachters&#13;
en verpachters in het verleden op het verkrijgen van toeslagrechten gericht. Daar&#13;
kan weliswaar tegenin worden gebracht dat de inspanningen wel waren gericht op het&#13;
verkrijgen van de voorlopers van de bedrijfstoeslagen, maar het is maar de vraag of&#13;
dat argument voldoende gewicht in de schaal legt. Dat agrarische ondernemers ooit&#13;
zouden kunnen beschikken over een soort overdraagbare trekkingsrechten, op basis&#13;
waarvan zij aanspraak kunnen maken op de ontvangst van bedrijfstoeslagen, hebben&#13;
zij nooit kunnen voorzien. Ook het ontstaan van de toeslagrechten is – in termen van&#13;
het zojuist gegeven citaat – louter gevolg van “een overheidsmaatregel zonder dat de&#13;
inspanningen van verpachter en pachter waren gericht op de verkrijging van dat recht&#13;
en zonder dat zij bij het nemen van hun beslissingen rekening hebben gehouden met&#13;
de door de invoering van [de toeslagrechten] ontstane situatie”.&#13;
Het is tegen die achtergrond op zijn minst verdedigbaar dat verpachters aanspraak&#13;
kunnen maken op (een deel van de waarde van) de toeslagrechten die hun pachters&#13;
hebben verworven, hoewel dergelijke aanspraken ten aanzien van bedrijfstoeslagen&#13;
zelf niet bestaan, en ten aanzien van de compensatiebedragen en de areaalbetalingen&#13;
uit het verleden nooit bestaan hebben. Dit betekent dat agrarische adviseurs er op&#13;
bedacht dienen te zijn, dat de pachtrechter in de toekomst wel eens tot de aanwezigheid&#13;
van dergelijke aanspraken zou kunnen concluderen. Ik pleit er niet voor, maar&#13;
elke adviseur dient zich mijns inziens terdege van de mogelijkheid bewust te zijn.&#13;
7 De omvang van eventuele aanspraken&#13;
Wat zijn dan de mogelijke aanspraken van de verpachter? Het spreekt voor zichzelf&#13;
dat hierover geen harde uitspraken kunnen worden gedaan. Het enige concrete houvast&#13;
wordt op dit moment gevormd door de rechtspraak inzake andere productierechten.&#13;
Hierna zal worden getracht om, voor het geval dat de pachtrechter in de toekomst tot&#13;
het oordeel mocht komen dat een verpachter aanspraken op bedrijfstoeslagen heeft,&#13;
enig inzicht te geven in de omvang van die aanspraken, aangenomen dat de in de&#13;
jurisprudentie ten aanzien van andere productierechten uitgezette lijnen zullen worden&#13;
gevolgd. Deze bijdrage vormt geen resultaat van een discussie, maar – als gezegd –&#13;
niet meer dan een aanzet daartoe.&#13;
Voor de eenvoud neem ik in deze paragraaf een pachtovereenkomst als uitgangspunt&#13;
die in 1988 is aangegaan en ingegaan. Met andere woorden: ik bespreek hier de&#13;
situatie bij het ten einde komen van een pachtovereenkomst waarin omtrent compensatiebedragen&#13;
areaalbetalingen, bedrijfstoeslagen en toeslagrechten niets is bepaald,&#13;
om de doodeenvoudige reden dat pachter en verpachter zich er bij de totstandkoming&#13;
onmogelijk van bewust hadden kunnen zijn dat Brussel ooit tot het verstrekken van&#13;
inkomenssteun zou overgaan. De aan het recht op de inkomenssteun ten grondslag&#13;
liggende regelgeving is tijdens de looptijd van de pachtovereenkomst in werking&#13;
getreden.27 Om te beginnen rijst de vraag of de pachter is gehouden om de met de&#13;
pachtgrond samenhangende toeslagrechten bij het einde van de pacht aan zijn verpachter&#13;
over te dragen.&#13;
De verordening van 2003 geeft voor de beantwoording van deze vraag geen aanknopingspunten.&#13;
Dit betekent echter allerminst dat de vraag in ontkennende zin moet&#13;
worden beantwoord. De vaste jurisprudentie van het Pachthof, waarmee is komen&#13;
vast te staan dat een melkveehouder het met de door hem gepachte grond samenhangende&#13;
melkquotum aan het einde van de rit aan zijn verpachter dient af te staan, is&#13;
immers ook nooit met de daarmee corresponderende bepalingen in de Europese verordeningen&#13;
inzake de superheffing gemotiveerd.28 Het Pachthof heeft zich consequent&#13;
gebaseerd op de in art. 25 lid 2 Pachtwet neergelegde verplichting van de pachter om&#13;
het gepachte bij het einde van de pachtovereenkomst in goede staat aan de verpachter&#13;
op te leveren.29 In de rechtspraak inzake het bietenquotum en de typisch Nederlandse&#13;
mestproductierechten doet zich hetzelfde voor.30 Indien we de lijn van de rechtspraak&#13;
van het Pachthof inzake productierechten volgen, dan luidt de conclusie dat de pachter&#13;
om redenen van pachtrechtelijke aard verplicht is om de door hem verkregen toeslagrechten&#13;
bij het einde van de pacht aan zijn verpachter over te dragen. Voor deze&#13;
conclusie bestaat intussen ook een meer inhoudelijk argument. De verpachter die een&#13;
perceel in pachtvrije staat krijgt opgeleverd, zal het zelf weer willen gaan gebruiken,&#13;
of zal het mogelijkerwijs aan een nieuwe pachter in pacht willen uitgeven. In beide&#13;
gevallen zal de opvolgende gebruiker het perceel rendabel willen exploiteren. En&#13;
daarvoor is het noodzakelijk dat hij over toeslagrechten kan beschikken. De reden&#13;
van het ontstaan van de elkaar opvolgende systemen van inkomenssteun is nu eenmaal,&#13;
dat een rendabele exploitatie zonder dergelijke steun is uitgesloten. Om steun te&#13;
kunnen ontvangen is men er in de toekomst van afhankelijk of men over toeslagrechten&#13;
beschikt. Dit impliceert dat het systeem van bedrijfstoeslagen niet – althans niet&#13;
optimaal – kan functioneren, indien pachters de met het gepachte samenhangende&#13;
toeslagrechten bij het einde van de pachtverhouding zouden kunnen behouden.&#13;
Ook het eerste lid van art. 25 Pachtwet is in dit kader van belang. De pachter is&#13;
gehouden het gepachte als een goed pachter te gebruiken en al datgene te doen en na&#13;
te laten, wat een goed pachter in gelijke omstandigheden zou doen en nalaten. Dit&#13;
betekent dat een pachter zich schuldig maakt aan een tekortkoming bij het naleven&#13;
van zijn verplichtingen, indien hij tijdens de duur van de overeenkomst zonder toestemming&#13;
van zijn verpachter een met het gepachte samenhangend productierecht&#13;
vervreemdt. Gelet op het voorgaande is goed verdedigbaar dat ten aanzien van de met&#13;
een pachtobject samenhangende toeslagrechten hetzelfde geldt; samenhangende rechten&#13;
kunnen bij oplevering nu eenmaal niet meer aan de verpachter worden overgedragen,&#13;
wanneer ze tijdens de looptijd van de pacht werden vervreemd aan een ander.&#13;
Het eerste lid van art. 25 heeft bovendien consequenties voor de in het voorgaande&#13;
bedoelde aangifte van art. 44 van de verordening. De pachter zou wel eens verplicht&#13;
geacht kunnen worden om de pachtgrond als ‘subsidiabele hectaren’ aan te geven,&#13;
indien en voorzover in het verleden verkregen rechten op die grond zijn opgebouwd.&#13;
Indien hij dit nalaat, is immers niet duidelijk welke toeslagrechten als samenhangend&#13;
met de pachtgrond moeten worden aangemerkt.&#13;
Wat is de omvang van de aanspraken van de verpachter? Ik laat het bietenquotum&#13;
hier even buiten beschouwing. Op het eerste gezicht lijkt een vergelijking met juist&#13;
dat productierecht voor de hand te liggen, maar het is onzeker of de desbetreffende&#13;
rechtspraak van de pachtrechter31 ongewijzigd zal blijven, nu het bietenquotum met&#13;
ingang van het Suikersysteem 2002 zonder grond kan worden ‘overgeschreven’.&#13;
Om te beginnen merk ik op dat de waarde van de toeslagrechten van geval tot&#13;
geval door de markt worden bepaald. Het ligt voor de hand dat de hoogte van de uit&#13;
een toeslagrecht voortspruitende bedrijfstoeslag (ik sprak in het voorgaande in dit&#13;
verband over de hoogte van het toeslagrecht) als basis wordt genomen, en dat ter&#13;
bepaling van de waarde van het recht enige vorm van kapitalisatie zal plaatsvinden.&#13;
Mijns inziens bestaat er geen reden om tot een andere verdeling van de waarde van&#13;
toeslagrechten te concluderen dan in geval van het melkquotum en het mestquotum:&#13;
50% voor de pachter en eveneens 50% voor de verpachter.32 De vaste motivering van&#13;
de Pachtkamer van het Gerechtshof te Arnhem voor de fifty-fifty verdeling ter zake&#13;
van het melkquotum kan evengoed ten aanzien van de toeslagrechten worden gehanteerd.&#13;
Ook hier geldt dat enerzijds de verpachter het pachtobject ter beschikking&#13;
heeft gesteld waarop de productie heeft kunnen plaatsvinden, terwijl anderzijds de&#13;
pachter die productie tot stand heeft gebracht.&#13;
Men mag ervan uitgaan dat de aanspraken van de verpachter zich niet uitstrekken&#13;
over toeslagrechten die de pachter niet op grond van zijn productie in de referentieperiode&#13;
werden toegekend, maar door middel van overdracht werden verkregen.&#13;
Evenzeer mag worden aangenomen dat in geval van bedrijfsuitbreiding geen ‘verdunning’&#13;
van aanwezige toeslagrechten plaatsvindt.33 Zo mogelijk nog sterker dan bijvoorbeeld&#13;
het melkquotum zijn de op basis van de productie gedurende de referentieperiode&#13;
verkregen toeslagrechten, als gevolg van de aangifte van art. 44, aan bepaalde&#13;
percelen (de ‘subsidiabele hectaren’) gekoppeld.&#13;
8 Aanspraken in geval van pachtovereenkomsten van na 1999&#13;
Vervolgens rijst dan de vraag of de datum waarop de pachtovereenkomst is aangegaan&#13;
op de aanspraken van de verpachter van invloed is. Om te beginnen merk ik op dat de&#13;
omstandigheden waarover het Pachthof in 1995 heeft beslist ter zake van de aanspraken&#13;
op de waarde van mestproductierechten zich bij de toeslagrechten niet voordoen.&#13;
34 Per 1 mei 1986 waren twee varkensschuren verpacht. Nadat de overeenkomst&#13;
ten einde was gekomen ontstond discussie over de vraag of de verpachter de pachter&#13;
een vergoeding was verschuldigd voor de mestproductierechten die hij aan de verpachter&#13;
moest overdragen. Het hof beantwoordde de vraag ontkennend, aangezien de&#13;
rechten hun oorsprong niet vonden in de na het ingaan van de pachtovereenkomst in&#13;
werking getreden Meststoffenwet, maar in de voordien van kracht geworden Interimwet&#13;
beperking varkens- en pluimveehouderijen. In verband hiermee had de pachter de&#13;
rechten niet zelf opgebouwd, maar in feite gebruik gemaakt van een referentieaantal dat&#13;
dankzij de inspanningen van de verpachter zelf, voorafgaand aan de totstandkoming&#13;
van de pachtovereenkomst, was ontstaan. In verband hiermee kwam de waarde van de&#13;
rechten geheel toe aan de verpachter, en was hij niet tot enige vergoeding verplicht.&#13;
Hoewel de situatie met die van de toeslagrechten parallellen vertoont, is het mijns&#13;
inziens niet juist om te concluderen dat bijvoorbeeld ook een akkerbouwer die na&#13;
1992 is gaan pachten gebruik maakt van een door de verpachter opgebouwde referentie.&#13;
Indien deze akkerbouwer compensatiebedragen heeft ontvangen, dan is dat&#13;
gebeurd op basis van zijn eigen inspanningen tijdens de looptijd van de overeenkomst,&#13;
en niet omdat hij in feite op eerdere inspanningen van zijn verpachter heeft&#13;
kunnen voortbouwen. Het verband tussen de inspanningen van de verpachter en de&#13;
omvang van het op basis van historische gegevens vastgestelde basisareaal is mijns&#13;
inziens te ver verwijderd.&#13;
Het voorgaande betekent dat de overeenkomst van 1988 die in de vorige paragraaf&#13;
als uitgangspunt werd genomen evengoed in 1999 aangegaan en ingegaan had kunnen&#13;
zijn. Een andere situatie doet zich pas voor in geval van een pachtovereenkomst die&#13;
dateert van de referentieperiode 2000-2002. In geval van een startende ondernemer is&#13;
als gezegd de bijzondere regel van art. 37 lid 2 van de verordening van belang: niet de&#13;
gehele referentieperiode dient als basis, maar slechts de periode dat daadwerkelijk&#13;
werd geproduceerd. In geval van een uitbreiding van het areaal geldt de hoofdregel&#13;
van art. 37 lid 1, zodat het gemiddelde over de drie jaren de basis vormt. Ik zie geen&#13;
aanleiding om de aanspraken van de verpachter op een ander percentage vast te stellen,&#13;
dan bij een pachtovereenkomst die vóór de referentieperiode tot stand kwam.&#13;
Wat is recht indien de overeenkomst werd aangegaan na de referentieperiode? Uitgangspunt&#13;
is uiteraard dat na afloop van de referentieperiode geen nieuwe rechten&#13;
meer kunnen worden opgebouwd. Ze kunnen nog wel worden verkregen door onder&#13;
meer vererving of overdracht. In het voorgaande kwam al aan de orde dat de uitvoeringsverordening35&#13;
in art. 22 een uitzondering op de regel kent voor gevallen waarin de&#13;
pachtovereenkomst is aangegaan tussen de referentie periode en 29 september 2003.&#13;
Ook dan bestaat voor het hanteren van een afwijkend percentage geen aanleiding.&#13;
9 Conclusie&#13;
De conclusie luidt dat pachters en hun adviseurs op hun hoede moeten zijn. De komst&#13;
van de bedrijfstoeslagen en de daaraan ten grondslag liggende toeslagrechten roept&#13;
nieuwe vragen op, waarvan er in pachtverhoudingen vele pas achteraf door de pachtrechter&#13;
zullen worden beantwoord. Het is bepaald niet uitgesloten dat in de toekomst,&#13;
met de voor rechtspraak kenmerkende terugwerkende kracht, zal worden&#13;
geoordeeld dat verpachters aanspraken hebben op toeslagrechten, althans op een deel&#13;
van de waarde van die rechten. De adviespraktijk dient zich nu al terdege van die&#13;
mogelijkheid bewust te zijn, om te voorkomen dat pachters verplichtingen aangaan&#13;
die straks als toerekenbare tekortkomingen jegens hun verpachters worden aangemerkt,&#13;
met alle nadelige gevolgen van dien.</content><legacyfootnotes>* Bewerkte tekst van een bijdrage aan de Fiscalistendag van de VLB op 13 oktober 2004 te Nieuwegein.&#13;
** Prof. mr. G.M.F. Snijders is bijzonder hoogleraar Agrarisch recht te Nijmegen en advocaat te Utrecht.&#13;
1. Verordening van de Raad van 30 juni 1992, PbEG 1992, L 181, p. 12-20.&#13;
2. Zie de opsomming van akkerbouwgewassen in Bijlage I bij de verordening.&#13;
3. Nederland koos voor het hanteren van een regionaal basisareaal (art. 2 lid 2); van de mogelijkheid om&#13;
individuele basisarealen (art. 2 lid 3) te onderscheiden werd geen gebruik gemaakt.&#13;
4. Om voor subsidie in aanmerking te komen moest een perceel gedurende de referentieperiode minimaal&#13;
eenmaal voor de akkerbouw zijn gebruikt (“zwart zijn geweest”).&#13;
5. PbEG 1999, L 160, p. 1-14.&#13;
6. Zie bijlage I bij deze verordening.&#13;
7. Aldus art. 2 lid 1 van de Regeling EG-steunverlening akkerbouwgewassen. Binnen dit basisareaal worden&#13;
twee productieregio’s onderscheiden; zie art. 1 onder r en s. De hoogte van de uit te keren bedragen verschillen&#13;
per regio. De mogelijkheid tot het instellen van individuele basisarealen kwam in de verordening&#13;
van 1999 niet terug.&#13;
8. Verordening van de Raad van 29 september 2003, PbEG 2003, L 270, p. 1-69. Zie over deze verordening&#13;
ook H.A. Verbakel-van Bommel, ‘De Europese bedrijfstoeslag: van productgerichte steun naar producentengerichte&#13;
steun’, Land- en Tuinbouwbulletin 2004, nummer 6/7, p. 14-17. Zie tevens H.J. van den&#13;
Kerkhof, ‘De Europese bedrijfstoeslag roept fiscale vragen op!’, Land- en Tuinbouwbulletin 2004, nummer&#13;
9, p. 5-8.&#13;
9. Verordening (EEG) nr. 1766/92, art. 8 lid 2.&#13;
10. Verordening (EG) nr. 1254/1999, de artikelen 4, 5, 6, 10, 11, 13 en 14.&#13;
11. Titel IV, hoofdstuk 7 van Verordening (EG) 1782/2003 zelf.&#13;
12. Bepalingen uit de Verordeningen (EG) nr. 2467/98, (EEG) nr. 1323/90 en (EG) nr. 2529/2001.&#13;
13. Zie tevens Verordening (EG) nr. 795/2004, art. 14 en 15.&#13;
14. Zie tevens Verordening (EG) nr. 795/2004, art. 16.&#13;
15. De substantiële verhoging per 2007 houdt verband met het feit dat met ingang van dat jaar ook betalingen&#13;
in de zuivelsector op basis van de verordening van 2003 zullen plaatsvinden.&#13;
16. Aldus de considerans bij de verordening, onderdeel 30.&#13;
17. Ook in geval van vererving door een in een andere lidstaat gevestigde landbouwer mogen de rechten&#13;
overigens uitsluitend worden gebruikt in de lidstaat waar zij zijn vastgesteld. Zie over vererving ook&#13;
Verordening (EG) nr. 795/2004, art. 13.&#13;
18. De uiterste dag waarop in het eerste jaar van toepassing in Nederland aanvragen kunnen worden&#13;
gedaan.&#13;
19. De regel vloeit voort uit art. 17 van Verordening (EG) nr. 795/2004.&#13;
20. Verordening (EG) nr. 795/2004, art. 27.&#13;
21. Aldus Verordening (EG) nr. 795/2004, art. 22.&#13;
22. Naar het zich laat aanzien doet dit probleem zich onder komend pachtrecht niet meer voor. Het voorontwerp&#13;
voor Titel 7.5 BW laat de pachtprijs in beginsel vrij. Zie over het komend pachtrecht E.H.M.&#13;
Harbers, ‘Een nieuwe regeling voor de pacht. Het voorontwerp titel 7.5 Burgerlijk Wetboek’, Agr.r.&#13;
2004, p. 748-758, en G.M.F. Snijders, ‘Het voorontwerp Pacht; een nieuwe titel in het BW’, WPNR&#13;
2004, p. 663-670.&#13;
23. Beschikking van 5 september 1986, no. J. 6096, Stcrt. 171.&#13;
24. Vgl. Pachkamer hof Arnhem 9 juli 1996, Agr.r. 1997, 4880 (Cremers c.s./Cremers), onder verwijzing&#13;
naar het arrest van het hof van 27 december 1995, Agr.r. 1995, 4771, m. nt. Snijders (Van Thiel/Van&#13;
Nieuwegiessen-Buys).&#13;
25. Zie bijvoorbeeld reeds Pachtkamer hof Arnhem 20 maart 1989, Agr.r. 1990, 4308 (Van der Veen/Tammenga).&#13;
26. Agr.r. 1997, 4896 (Francis/Hooge Huys N.V.)&#13;
27. Vgl. Asser-Snijders 5-IIB, nr. 340 en 365.&#13;
28. Het Hof van Justitie van de EG deed dat wel in de zaak Wachauf. Zie HvJEG 13 juli 1989, zaak 5/88,&#13;
Jur. 1989, p. 2609.&#13;
29. Zie reeds Pachtkamer hof Arnhem 9 mei 1988, Agr.r. 1988, 4174 (Pasman/Lippinkhof I).&#13;
30. Zie over het bietenquotum Pachtkamer hof Arnhem 14 januari 1997, Agr.r. 1998, 4918 (Van Nieuwenhuize/&#13;
Luyendijk) en over de mestproductierechten Pachtkamer hof Arnhem 3 december 1996, Agr.r.&#13;
2000, 5034 (Ormel/Klein Nijenhuis).&#13;
31. Pachtkamer hof Arnhem 29 november 1994, Agr.r. 1995, 4742 (Brooijmans/Priem) en 14 januari 1997,&#13;
Agr.r. 1998, 4918; deze rechtspraak komt er op neer dat de waarde van bietenquotum voor de volle 100%&#13;
aan de verpachter toekomt.&#13;
32. Zie voor een dergelijke verdeling van de waarde van mestproductierechten Pachtkamer hof Arnhem&#13;
4 november 2003 en 27 april 2004, Pr september 2004/4, (Wolbert/Kamphuis).&#13;
33. Vgl. Pachtkamer hof Arnhem 27 december 1994, Agr.r. 1995, 4771, m. nt. Snijders (Van Thiel/Van&#13;
Nieuwegiessen-Buys).&#13;
34. Pachtkamer hof Arnhem 21 november 1995, Agr.r. 1996, 4806, m. nt. Snijders (Schoenmakers/Havermans-&#13;
Brands).&#13;
</legacyfootnotes><footnotes><footnote/></footnotes><auteurs>prof. mr. G.M.F. Snijders</auteurs><published>2005-02-01 00:00:00</published><modified>2005-02-01 00:00:00</modified><editiondate>2005-02-01</editiondate><htmlpath>https://denhollander.info/artikel/4188</htmlpath></article>
</articles></edition>