<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2004</searchword><id>3634</id><udhid>UDH:TvAR/3634</udhid><titel>Fentsahm-Mogezomp c.s. / Beekvliet BV c.s. (TvAR 2004/5215)</titel><searchwords><searchword>TvAR 5/2004</searchword><searchword>TvAR 2004/5215</searchword><searchword>UDH:TvAR/3634</searchword></searchwords><attachments><attachment><name>2004_nr 5_Rechtspraak_5215.pdf</name><extention>pdf</extention><url>https://denhollander.info/download/3631/ci</url></attachment></attachments><inleiding>[Pachtwet art. 1, 56a en b, 128/129]&#13;
&#13;
Vorderingen zijn gegrond op stelling dat bij&#13;
de vervreemding van aandelen in de verpachtende&#13;
BV aan een derde het voorkeursrecht&#13;
van de pachters is geschonden. In de&#13;
artikelen 56a (onder ‘c’) en 56b, lid 1, van de&#13;
Pachtwet wordt de verplichting om de&#13;
pachter bij voorkeur in de gelegenheid te&#13;
stellen het aan te bieden recht te verkrijgen&#13;
gelegd op de verpachter die – voor zover&#13;
hier van belang – wil overgaan tot overdracht&#13;
in eigendom van het verpachte of&#13;
een deel daarvan. Dientengevolge is van&#13;
schending van het voorkeursrecht eerst&#13;
sprake indien het verpachte of een deel&#13;
ervan aan een derde wordt overgedragen&#13;
zonder dat van voorafgaande aanbieding&#13;
daarvan aan de pachter sprake is geweest.&#13;
Blijkens artikel 1 Pw kunnen slechts hoeven,&#13;
gebouwen of los land – derhalve onroerende&#13;
zaken – worden verpacht en mitsdien kan&#13;
volgens de wet van schending van het voorkeursrecht&#13;
van de pachter eerst sprake zijn&#13;
indien sprake is geweest van een overdracht&#13;
van een onroerende zaak op een wijze als&#13;
aangegeven in de artikelen 3:84 jo. 3:89 van&#13;
het Burgerlijk Wetboek. Bij overdracht van&#13;
aandelen als hier aan de orde is daarvan&#13;
echter geen sprake. Het feit dat andere de&#13;
feitelijke zeggenschap in BV heeft verkregen&#13;
doet daaraan niet af. Hof ziet geen aanleiding&#13;
om terug te komen arrest van 23 februari&#13;
1999, Agrarisch Recht 2000, 5040). Voor&#13;
zover aan vordering ten grondslag is gelegd&#13;
dat vervreemdende aandeelhouders onrechtmatig&#13;
jegens pachters hebben gehandeld&#13;
betreft dit geen vordering in de zin van&#13;
art. 128 of 129 Pw, aangezien van een pachtovereenkomst&#13;
tussen die aandeelhouders&#13;
en de pachters geen sprake is geweest.&#13;
</inleiding><content>ARREST IN DE ZAAK VAN:&#13;
1. Gerrit Hendrik Fentsahm en Hendrika&#13;
Fentsahm-Mogezomp, wonende te Barchem,&#13;
2. De maatschap Berend Nijhuis-Leppink,&#13;
bestaande uit de maten&#13;
Tonia Johanna Nijhuis-Ruiterkamp,&#13;
Anja Gerharda Leppink-Nijhuis en&#13;
Frederika Nieuwenhuis-Pasman, allen wonende&#13;
te Barchem,&#13;
3. Albert Jan Klein Brinke, wonende te Barchem,&#13;
4. Gerrit Jan Bannink, wonende te Barchem,&#13;
5. Herman Klein Geltink, wonende te Barchem,&#13;
6. Albert Jan Voskamp, wonende te Barchem,&#13;
7. De maatschap Nieuwenhuis, bestaande uit&#13;
de maten&#13;
Dirk Hendrik Nieuwenhuis en&#13;
Dinand Johan Nieuwenhuis, beiden wonende&#13;
te Borculo,&#13;
8. Hendrik Jan Voortman, wonende te Borculo,&#13;
9. Gerrit Jan Leusink, wonende te Borculo,&#13;
appellanten,&#13;
procureur: mr. G. Janssen,&#13;
tegen&#13;
1. de besloten vennootschap met beperkte&#13;
aansprakelijkheid Beekvliet B.V., statutair gevestigd&#13;
te Enschede en kantoorhoudende te&#13;
Hoofddorp,&#13;
2. Anita Muriel Gewin, wonende te Hoofddorp,&#13;
3. Yvonne Joyce Jouet-Gewin, wonende te&#13;
Parijs, Frankrijk,&#13;
4. Charles Herman Richard Gewin, wonende&#13;
te Parijs, Frankrijk,&#13;
geïntimeerden,&#13;
procureur: mr. F.J. Boom.&#13;
1 De procedure in eerste aanleg&#13;
De pachtkamer van het kantongerecht te&#13;
Zutphen heeft op 14 augustus 2001 een vonnis&#13;
gewezen tussen appellanten als eisers en geïntimeerden&#13;
als gedaagden. Van dat vonnis is&#13;
afschrift aan dit arrest gehecht. Naar dat vonnis&#13;
wordt verwezen voor de procesgang in&#13;
eerste aanleg, de in die instantie genomen&#13;
beslissing en de gronden daarvoor.&#13;
2 De procedure in hoger beroep&#13;
2.1 Bij exploten van 11 en 14 september 2001&#13;
zijn appellanten in hoger beroep gekomen van&#13;
genoemd vonnis met dagvaarding van geïntimeerden&#13;
voor dit hof.&#13;
2.2 Bij memorie van grieven hebben appellanten&#13;
tegen het vonnis drie grieven aangevoerd&#13;
en toegelicht, met conclusie dat het hof dat&#13;
vonnis zal vernietigen en, opnieuw rechtdoende:&#13;
I voor recht zal verklaren, dat Beekvliet B.V.,&#13;
dan wel geïntimeerden sub 2 t/m 4, het voorkeursrecht&#13;
van appellanten hebben geschonden;&#13;
II Beekvliet B.V. zal veroordelen mee te werken&#13;
aan verkoop en levering van al het aan&#13;
appellanten verpachte tegen een door de grondkamer&#13;
vast te stellen koopprijs op straffe van&#13;
verbeurte van een dwangsom ad € 11.344,51&#13;
voor iedere dag dat Beekvliet B.V. niet medewerkt&#13;
aan verkoop en levering;&#13;
III Beekvliet B.V. zal veroordelen tot betaling&#13;
van de boete ex art. 56h lid 1 Pw., welke boete&#13;
gelijk is aan de jaarlijkse pachtprijs, aan ieder&#13;
der appellanten;&#13;
IV geïntimeerden zal veroordelen in de kosten&#13;
van beide instanties alsmede in de kosten van&#13;
het leggen van conservatoir beslag op de aandelen&#13;
van Beekvliet B.V.&#13;
2.3 Geïntimeerden hebben bij memorie van&#13;
antwoord verweer gevoerd, bewijs aangeboden&#13;
en geconcludeerd dat het hof het beroep&#13;
zal verwerpen, zonodig met verbetering van&#13;
de gronden, met veroordeling van appellanten&#13;
in de proceskosten.&#13;
2.4 Hierna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
Deze luiden:&#13;
I Ten onrechte heeft de pachtkamer o.m.&#13;
overwogen:&#13;
“... Basis van de vordering is de stelling van&#13;
eisers dat de bij dagvaarding omschreven levering&#13;
van de aandelen in Beekvliet B.V. aan de&#13;
Vereniging tot Behoud van Natuurmonumenten&#13;
schending oplevert van het voorkeursrecht&#13;
van pachters. Deze stelling treft geen&#13;
doel. Immers verpachter was en is Beekvliet&#13;
B.V. De verpachter staat buiten de aandelentransactie.&#13;
Niet is gebleken dat de verpachter&#13;
tot vervreemding van pachtgronden is overgegaan&#13;
dan wel daartoe voornemens is ...”&#13;
II Ten onrechte heeft de pachtkamer van het&#13;
kantongerecht te Zutphen o.m. overwogen:&#13;
“... Tenslotte moet worden opgemerkt dat&#13;
Beekvliet B.V. gehouden is de pachtovereenkomsten&#13;
na te komen. De eigenaar van de&#13;
aandelen in die B.V. zal dan ook niet zonder&#13;
in strijd te komen met de pachtovereenkomsten&#13;
afbreuk mogen doen aan de rechten van&#13;
de pachters. Wanneer dat zou dreigen staan de&#13;
pachters aan de Pachtwet te ontlenen rechtsmiddelen&#13;
ten dienste ...”&#13;
III Ten onrechte heeft de pachtkamer van het&#13;
kantongerecht te Zutphen o.m. overwogen:&#13;
“... De vordering moet derhalve worden afgewezen.&#13;
Eisers zullen als de in het ongelijk&#13;
gestelde partij in de proceskosten worden veroordeeld&#13;
...”&#13;
4 De vaststaande feiten&#13;
4.1 Tussen partijen staat als enerzijds gesteld&#13;
en anderzijds erkend dan wel niet of onvoldoende&#13;
betwist c.q. blijkend uit de in zoverre&#13;
niet weersproken inhoud van overlegde producties,&#13;
het navolgende vast.&#13;
4.2 In 1986 heeft H.C. Gewin een landgoed&#13;
van circa 147 ha, gelegen aan weerszijden van&#13;
de weg van Barchem naar Borculo, ingebracht&#13;
in de besloten vennootschap met beperkte&#13;
aansprakelijkheid “Beekvliet B.V.”.&#13;
4.3 H.C. Gewin is overleden op 25 februari&#13;
1988. Alle aandelen in Beekvliet B.V. behoorden&#13;
tot diens nalatenschap. Geïntimeerden&#13;
2 t/m 4 hebben 999 van de 1000 aandelen in&#13;
Beekvliet B.V. geërfd.&#13;
4.4 Geïntimeerden hebben hun aandelen in&#13;
Beekvliet B.V. vervreemd aan de vereniging&#13;
tot Behoud van Natuurmonumenten.&#13;
4.5 Appellanten zijn pachters van tot het landgoed&#13;
behorende grond van de B.V.&#13;
5 Beoordeling van het geschil in&#13;
hoger beroep&#13;
5.1 De vorderingen van appellanten zijn&#13;
gegrond op de stelling dat bij de onder 4.4&#13;
bedoelde vervreemding hun voorkeursrecht&#13;
als pachter is geschonden. Het hof overweegt&#13;
daaromtrent als volgt. In de artikelen 56a&#13;
(onder ‘c’) en 56b, lid 1, van de Pachtwet&#13;
wordt de verplichting om de pachter bij voorkeur&#13;
in de gelegenheid te stellen het aan te&#13;
bieden recht te verkrijgen gelegd op de verpachter&#13;
die – voor zover hier van belang – wil&#13;
overgaan tot overdracht in eigendom van het&#13;
verpachte of een deel daarvan. Dientengevolge&#13;
is van schending van het voorkeursrecht eerst&#13;
sprake indien het verpachte of een deel ervan&#13;
aan een derde wordt overgedragen zonder dat&#13;
van voorafgaande aanbieding daarvan aan de&#13;
pachter sprake is geweest. Blijkens artikel 1&#13;
van de Pachtwet kunnen slechts hoeven,&#13;
gebouwen of los land – derhalve onroerende&#13;
zaken – worden verpacht en mitsdien kan volgens&#13;
de wet van schending van het voorkeursrecht&#13;
van de pachter eerst sprake zijn indien&#13;
sprake is geweest van een overdracht van een&#13;
onroerende zaak op een wijze als aangegeven&#13;
in de artikelen 3:84 jo. 3:89 van het Burgerlijk&#13;
Wetboek. Bij een overdracht van aandelen als&#13;
hier aan de orde is daarvan echter geen sprake.&#13;
Het feit dat (een) andere(n) de feitelijke zeggenschap&#13;
in de verpachtende B.V. hebben verkregen&#13;
doet daaraan niet af. Het hof ziet in&#13;
hetgeen appellanten ter toelichting op hun&#13;
grieven aanvoeren geen aanleiding om terug te&#13;
komen op de overwegingen en beslissingen&#13;
van zijn arrest van 23 februari 1999, rolnr.&#13;
98/076 (gepubliceerd in het tijdschrift Agrarisch&#13;
Recht, jaargang 2000, onder nummer&#13;
5040).&#13;
5.2 Appellanten voeren nog aan dat H.C.&#13;
Gewin indertijd het landgoed met voorbijgaan&#13;
aan het voorkeursrecht van de pachters&#13;
heeft ingebracht in de B.V. Indien hiervan&#13;
sprake is geweest, zou op dat moment hun&#13;
voorkeursrecht zijn geschonden. Een en ander&#13;
kan echter niet meebrengen dat de beslissing&#13;
over het standpunt dat de pachters thans innemen&#13;
anders luidt dan onder 5.1 is weergegeven.&#13;
5.3 Voor zover appellanten mede aan hun vorderingen&#13;
ten grondslag hebben gelegd dat&#13;
geïntimeerden nrs. 2, 3 en 4 onrechtmatig&#13;
jegens hen hebben gehandeld betreft het geen&#13;
vordering in de zin van art. 128 of 129 van de&#13;
Pachtwet. Aangezien er geen sprake is&#13;
(geweest) van een pachtovereenkomst tussen&#13;
geïntimeerden nrs. 2, 3 en 4 en appellanten&#13;
deze in de inleidende dagvaarding ook niet&#13;
(voldoende duidelijk) hebben gesteld, zal het&#13;
hof ambtshalve de pachtrechter onbevoegd&#13;
verklaren om van de vorderingen kennis te&#13;
nemen voor zover deze zijn gericht tegen de&#13;
genoemde geïntimeerden.&#13;
5.4 Het bovenstaande brengt mee dat grief I&#13;
faalt. Grief II is gericht tegen een overweging&#13;
die de beslissing van de pachtkamer van het&#13;
kantongerecht niet draagt, zodat appellanten&#13;
bij een beoordeling daarvan geen belang hebben.&#13;
Grief III deelt in het lot van de overige grieven.&#13;
5.5 De slotsom luidt, dat het hof de pachtrechter&#13;
onbevoegd zal verklaren om kennis te&#13;
nemen van de vorderingen voor zover gericht&#13;
tegen geïntimeerden 2, 3 en 4 en voor het overige&#13;
het vonnis waarvan beroep zal bekrachtigen.&#13;
Appellanten zullen worden veroordeeld&#13;
in de kosten van het hoger beroep.&#13;
6 De beslissing&#13;
Het hof, rechtdoende in hoger beroep,&#13;
verklaart de pachtrechter niet bevoegd tot&#13;
kennisname van de vorderingen voor zover&#13;
gericht tegen Anita Muriel Gewin, Yvonne&#13;
Joyce Jouet-Gewin en Charles Herman Richard&#13;
Gewin en vernietigt daartoe alleen in zoverre&#13;
het vonnis van de pachtkamer van het kantongerecht&#13;
te Zutphen van 14 augustus 2001;&#13;
bekrachtigt genoemd vonnis voor het overige;&#13;
veroordeelt appellanten in de kosten van het&#13;
hoger beroep, aan de zijde van geïntimeerden&#13;
tot op heden begroot op € 230,– wegens verschotten&#13;
en € 771,43 wegens salaris.</content><legacyfootnotes/><footnotes><footnote/></footnotes><auteurs/><published>2004-05-01 00:00:00</published><modified>2004-05-01 00:00:00</modified><editiondate>2004-05-01</editiondate><htmlpath>https://denhollander.info/artikel/3634</htmlpath></article>
</articles></edition>