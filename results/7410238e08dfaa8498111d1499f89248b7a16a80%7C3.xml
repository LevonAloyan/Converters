<edition><articles><article><jaar>1980</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1980</searchword><id>6569</id><udhid>UDH:TvAR/6569</udhid><titel>RENTEAFTREK VOOR VRIJKOMEND KAPITAAL BIJ ONTEIGENING</titel><searchwords><searchword>TvAR 11/1980</searchword><searchword>UDH:TvAR/6569</searchword></searchwords><attachments><attachment><name>1980_nr 11 _Artikel_Tolner.pdf</name><extention>pdf</extention><url>https://denhollander.info/download/6342/ci</url></attachment></attachments><inleiding>Grondwet en onteigeningswet verplichten de onteigenende partij, om de onteigende schadeloos te stellen. Om de onteigende voor en na de onteigening in dezelfde financiële positie te laten verkeren dienen zowel de vermogens- als eventueel ook nog inkomensschade en bijkomende schade te worden vergoed.&#13;
Het inkomen van iemand, die met onroerend goed werkt, bestaat in principe uit de vergoeding voor de arbeid, het ingezette kapitaal en het ondernemersloon. Wanneer na de onteigening de arbeid economisch kan worden benut dient een aftrek voor zgn. vrijkomende arbeid te worden toegepast. Wil men de onteigende niet in een betere financiële positie brengen dan vóór de onteigening, dan dient tevens een aftrek te worden toegepast voor de rente van het door de onteigening vrijkomende kapitaal. Iets nauwkeuriger kan men zeggen, dat het gaat om de interest, die is te beschouwen als de prijs, die betaald wordt als vergoeding voor het gebruik van kapitaal, en welke dus ook is te beschouwen als een bedrijfslast, die van het bruto-inkomen moet worden afgetrokken. De maatstaf, waarnaar interest wordt gemeten, kan men de rentevoet noemen 1). Men zou ook kunnen zeggen, dat met het bij onteigening vrijkomende kapitaal weer rente kan worden verkregen, waardoor een deel van het inkomen in stand gehouden wordt. Dit deel beperkt dus de schade en behoeft (mag) niet vergoed worden.&#13;
Tot zover heeft vrijwel niemand moeite met de schadeberekening. Al vele jaren wordt echter gediscussieerd over het probleem van de hoogte van de rentevoet, die men voor het vrijkomende kapitaal moet hanteren, zowel bij de rechtbanken als in de vakbladen. Verwezen zij bijv. naar de beschouwingen van mr. R. A. Mörzer Bruijns 2).&#13;
Recentelijk is dit onderwerp weer in de publiciteit gekomen door het nogal geruchtmakende boek van mr. A. R. Vliegenthart 3). Hierop werd gereageerd door mr. H. Blom 4). De laatste discussie is in wezen aanleiding tot deze bijdrage. Varieert de renteaftrek voor agrarische grond (vrij van pacht) bij de rechtbanken tussen ongeveer 2 en 4%, mr. Vliegenthart komt tot 1 a 2% (zijnde het rendement van verpachte grond voor de belegger), terwijl mr. Blom concluderend komt tot 5%.&#13;
In wezen komt mr. Blom tot deze conclusie door te stellen, dat bij een groter risico een hoger rentepercentage past, terwijl, anders dan voordien, thans een belegging (ik zou in dit verband liever spreken van investering) in agrarische grond sedert het begin van de onevenredige prijsstijging een risico bevat. Volgens mr. Blom zal dat pas weer verdwenen zijn, wanneer de verhouding tussen de prijs en een winstgevende exploitatie hersteld zal zijn. Hierover straks iets meer.</inleiding><content>Het achterliggende principe is door de Hoge Raad in het arrest dd. 31 mei 1961, N.J. nr. 420, duidelijk gesteld. Bij het schatten van de te der-ven inkomsten gaat het niet alleen om de verwachte inkomsten en het aan-tal jaren, dat in aanmerking is te nemen, doch mede om de aard van de bron van die inkomsten, - dat immers van de aard van die bron zal afhangen welk rentepercentage bij het berekenen van de contante waarde van de geschatte opbrengsten over het aangenomen aantal jaren aangehouden zal dienen te worden;&#13;
- dat dit percentage ten nauwste samenhangt met het risico en de liquidi- teit van de belegging;&#13;
- dat indien het een solide belegging betreft, welke gemakkelijk en zonder veel kosten te gelde kan worden gemaakt, een lager percentage, passend bij zodanige solide en liquide belegging, zal kunnen worden aangehou- den dan indien het gaat om een belegging welke meer risico meebrengt en waarbij te geldemaking met meer moeite en kosten gepaard zal gaan.&#13;
Gaat men bij de berekening uit van een te hoog of te laag percentage, dan krijgt de onteigende te weinig resp. te veel, en dat zou in strijd zijn met de wet.&#13;
Het principe, dat het gaat om het risico en de liquiditeit van de bron van de inkomsten, is duidelijk en daarover is ook weinig discussie. De grootste moeilijkheid ontstaat, wanneeer dit principe „vertaald" moet worden in een concreet percentage. Hierover lopen de meningen dus uiteen. Ter illus-tratie een recent vonnis van de Rechtbank Arnhem (De Staat/P.P. Hof-man) van 29 mei 1980 (niet gepubliceerd), waarbij de rechtbankdeskundi-gen een rentevoet van 2% hanteerden (bij ƒ 10,- per m2 voor een deel van een huiskavel, pachtvrije agrarische grond, liggende in een natuurgebied met passief-recreatieve bestemmingen), terwijl de Staat, bij monde van mr. H. Blom, een renteaftrek van 5% voorstond, daarbij aanvoerend, dat de prijzen van zuiver agrarisch onroerend goed al sedert vele jaren verder zijn gestegen dan bij de inflatie zou passen en dat daarin een kentering moet komen, zodat een belegging in dergelijke grond een risico bevat. De rechtbank ziet echter geen verhoogd risico voor de bepaling van het rende-ment, en bepaalt, geheel naar eigen mening, de renteaftrek op 4%. Waren de rechtbankdeskundigen, in afwijking van de werkelijkheid, uitgegaan van het rendement van een belegging in verpachte grond (deze is veelal niet meer dan 1%, mede als gevolg van de pachtprijsbeheersing), de rechtbank gaat - terecht - uit van de grond in onverpachte staat, gelijk bij de berekening van de vermogensschade. De rechtbank leert dan: „Het rentepercentage wordt dan bepaald door het rentepeil voor beleggingen welke voor wat risico en liquiditeit betreft, soortgelijk zijn aan de belegging die door de onteigening komt te vervallen. Voor pachtvrije-agrarische grond kan aansluiting gezocht worden bij het rendement van een risicovrije belegging in een inflatievrije economie. Dat rendement wordt algemeen op 4% gesteld. De rechtbank ziet geen aanleiding daarvan in dit geval af te wijken."&#13;
Opvallend is wellicht, dat de Rechtbank Breda, die meestal uitgaat van 2%, onlangs in een vonnis ook 4% hanteerde. Hierbij zij nog opgemerkt, dat de president van de Nederlandsche Bank, dr. J. Zijlstra, onlangs opmerkte, dat je momenteel na aftrek van inflatie terechtkomt bij „een reële rente van drie of vier procent, en dat is heel normaal" (N.R.C., 26-4-1980).&#13;
Bij verpachte grond zal men meestal niet te maken hebben met de rente van uit de grond vrijkomend kapitaal. De pachter heeft er niet mee te maken, en bij de verpachter overtreft 1% renteaftrek vaak al de nettopacht van de onteigende grond.&#13;
Bij onverpachte grond ligt het moeilijker. Mr. H. Blom stelt, dat de ver-houding tussen de prijs van de grond en een winstgevende exploitatie thans verbroken is. In zijn algemeenheid is dit zeker niet juist. Toevoeging van enkele hectares aan een bedrijf kan ook bij hoge prijzen voor de grond vaak zeer rendabel zijn door de zeer hoge „marginale" rendementen, zoals uit verschillende Wageningse en andere onderzoekingen is gebleken. Bovendien moet niet vergeten worden, dat het, o.a. in ons land, meestal gaat om familiebedrijven. Ook al zijn de bedrijfsresultaten, bedrijfseconomisch gezien, vaak laag of zelfs negatief, dan nog kan er worden gespaard en eigen vermogen gevormd. Veel bedrijfseconomische kosten zijn nl. geen uitgaven voor het boerengezin, maar inkomen. Dit geldt met name voor de kosten van eigen arbeid en de ,,rentekosten" van eigen kapitaal. (De risico's liggen ook niet in het eigen grondkapitaal, doch in het weer, ziektes van vee en gewassen, de markt, enz.). Zodoende kan er veelal, bij sober leven, nog gespaard worden, en uit economisch onderzoek is gebleken, dat bij 2 a 3% besparing van het geïnvesteerd vermogen de continuïteit gewaarborgd is; dit betekent nl. in 25 jaar de vorming van 75% eigen vermogen 5). Dit kan dus ten dele ook in aangekochte grond van hoge prijs gestoken worden, zonder het bedrijf, onder normale omstandigheden en bij goed vakmanschap, in gevaar te brengen. Overigens, mede met behulp van langlopende kredieten. De moeilijkheid schuilt veel meer in de vraag, welk gedeelte van de opbrengst aan de grond moet worden toe-gerekend. Zoals C. F. Hanegraaff 6) terecht stelt, „heeft land waarde in de totaliteit van de financiële opbrengst van het agrarisch proces. Het is de op-brengst van de gezamenlijke produktiemiddelen, die kan worden bepaald. Welk gedeelte aan de grond moet worden toegerekend is arbitrair, want voor verdeling is geen verdeelsleutel te geven". Kennelijk wordt hier ge-doeld op onverpachte grond, waarvoor dus het rendement niet nauwkeurig is te bepalen in de ingewikkeldheid van maatschappij en bedrijfsvoering en -resultaat, dit ondanks het feit, dat geleerden zich er al minstens vanaf de tijd van Ricardo mee bezig gehouden hebben. En wat de inflatie betreft, is onroerend goed niet alleen inflatie-ontvanger, doch ook inflatie-veroorza-ker, aldus drs. H. J. W. Brouwer 7). Hieraan kunnen we - zijdelings -nog toevoegen, dat er volgens prof. dr. J. Horring 8) niet één rentevoet is, maar een gamma van rentevoeten.&#13;
In zijn straks genoemde artikel in N.J.B, stelt mr. Blom, dat de theorie van mr. Vliegenthart, dat 4%, de hypotheekrente in een inflatievrije economie, een goede benadering is, wordt bevestigd door de praktijk van het Landbouw Economisch Instituut (L.E.I.). Het L.E.I. gaat, volgens mr. Vliegenthart, uit van 4% bij de rendementsberekeningen. Dan gaat mr. Blom voort: „Terecht bestrijdt mr. Vliegenthart, dat deze handelwijze de praktijk zou beïnvloeden. Het belang van de handelwijze is echter wel, dat het L.E.I. kennelijk met 4% werkt, omdat dit percentage past bij een risicovrije belegging in een inflatievrije economie. Het juiste rentepercen-tage kan echter ook hoger dan 4 zijn, ook bij agrarische grond, namelijk wanneer de verkoopwaarde zo hoog is, dat daar een risico in zit". Dit houdt dan, volgens mr. Blom, weer verband met het bijhouden van de in-flatie en met de mogelijkheid van verantwoorde agrarische exploitatie. Over zowel het risico als deze exploitatie kan men dus kennelijk en terecht ook anders denken dan mr. Blom.&#13;
Het is jammer, dat de heren Blom en Vliegenthart zich niet beter ge-oriënteerd hebben. Het rentepercentage, dat door het L.E.I. voor de bere-kening van de rente over de waarde van de grond wordt gehanteerd, be-droeg namelijk voor de boekjaren 1977/78 en 1978/79 2½ % en voor de daarvoor liggende jaren 3 ½% 9). En dit uitgaande van de grondprijzen uit de bekende CBS-statistiek, dus ook van de - vlg. mr. Blom onevenredig -hoge agrarische grondprijzen van 1977-1979! Voor de rente gebouwen re-kende men voor de jaren 1975/76 t/m 1978/79 resp. 7½,7½,7 en 6%. De rente wordt bepaald door besluit van het bestuur van het L.E.I. Om nu op de woorden van mr. Blom aan te sluiten, zou ik willen zeggen, dit rente-percentage kan ook lager liggen, ondanks de hoge prijzen. Bij een - gedacht - inflatievrij rentepercentage van het L.E.I. van 4% rekent mr. Blom voor agrarische grond met risico 5%, dus voor het risico 1% of wel 25% van het rentepercentage. Houden we dit even als juist aan, dan brengt ons dat bij een L. E. J. -rente van 2½% op een percentage bij enig meerder risico van ruim 3%, en in de voorgaande jaren - van sterke prijsstijging -op ruim 4%.&#13;
Concluderende moeten we nu stellen, dat het gehele scala compleet is: mr. Vliegenthart 1 a 2%, Rechtbank Breda tot voor kort 2%, voorgaande berekening 3%, verschillende rechtbanken en rechtbankdeskundigen 3 a 4%, mr. Blom 5%, en in 1974 Mr. Mörzer Bruijns 5%.&#13;
Wat moeten de „arme" onteigenden hier wel van denken! En het maakt toch wel enig verschil, of de rente vrijkomend kapitaal wordt berekend naar 2 of naar 5%, vooral ook doordat dit voor de eigenaar-gebruiker nog wordt vermenigvuldigd met de factor 10 (waarin sommigen - foutief -ook nog een rente van 4% zien). Bij een waarde van - voor het gemak -ƒ 50.000,- per ha, maakt dat een verschil in aftrek op de schadeloosstelling voor inkomen van ƒ 10.000,- of ƒ 25.000,-. In het laatste geval zal vaak maar weinig te vergoeden inkomensschade overblijven.&#13;
Maar waar blijven we op deze wijze met de moderne redelijkheid en billijkheid in ons recht, en vooral waar is voor de onteigenden in ons land de rechtszekerheid en rechtsgelijkheid, wanneer deskundigen en rechtbanken zo ver in hun feitelijke oordeel, in hun vertaling van de juiste theorie in de praktische cijfers, uiteen kunnen lopen!&#13;
Dit is een in wezen - al jaren durende - zeer ongewenste toestand, die m. i. alleen maar uit de wereld geholpen kan worden zoals gebeurd is bij de kapitalisatiefactor 10 voor eigenaar-gebruiker bij onteigening, nl. door een soort afspraak, gevolgd door vaste jurisprudentie. Het merendeel van de deskundigen hanteert 4% voor agrarische grond, en ik wil dan ook voorstellen, dat iedereen dat onderschrijft en er zich aan houdt. Met daarbij een beroep op de onafhankelijke rechter, op de rechtbanken, hetzelfde te doen. Ook op de factor 10 (9 en 8) is best kritiek uit te oefenen, maar dat leidt eveneens tot een oeverloze en eindeloze discussie. Laten we ons, terwille van de rechtsgelijkheid en rechtszekerheid, houden aan 4% voor de renteaftrek voor vrijkomend kapitaal uit onverpachte agrarische grond, ongeacht de grondprijs van dat moment. Er is nu eenmaal geen (toverformule voor de vertaling van risico en liquiditeit in een iedereen bevredigend rentepercentage. En laten we niet de onteigenden het financiële slachtoffer laten worden van onvruchtbare verdere discussies. Ook voor die - vele - gevallen, dat het niet tot gerechtelijke onteigening komt, is dit een goede zaak. In dezelfde lijn doorgedacht kan men dan voor gebouwen en inventaris 5% hanteren, en voor de afzet vee 6%; voor houtopstanden in de fruitteelt zou dan 5% kunnen gelden. Ter wille vooral van rechtszekerheid en rechtsgelijkheid en ter voorkoming van verdere onvruchtbare discussies. Dat deze feitelijkheid in de onteigeningswet opgenomen zou kunnen worden lijkt me een illusie; ook de sinds jaar en dag algemeen aanvaarde kapitalisatiefactoren zijn daarin niet opgenomen. Doch de Hoge Raad lijkt er vrede mee te hebben.&#13;
Literatuur:&#13;
1) Mr. A. G. Maris: „Interest en rentevoet bij onteigening". WPNR nr. 4781, 21-9-1963.&#13;
2) Mr. R. A. Mörzer Bruijns: „Renteaftrek en rentevoet bij onteigening". WPNR nr. 4753, 2-2-1963 en nr. 4754, 9-2-1963.&#13;
3) Mr. A. R. Vliegenthart: „De onrechtspraak van de Hoge Raad. In het bijzonder met be- trekking tot het onteigeningsrecht en rente van vrijkomend kapitaal". Kluwer, 1980.&#13;
4) Mr. H. Blom: „De rente van bij onteigening vrijkomend kapitaal". Nederlands Juristen blad, 24 mei 1980.&#13;
5) Drs. S. Aukema (L.E.I.): „De financiering van de Nederlandse landbouw". Landbouw kundig Tijdschrift/Pt, september 1979.&#13;
6) C. F. Hanegraaff: „Pachtprijsbeleid, pachtprijzen en pachttaxaties". De Pacht, 40, 2, februari 1980.&#13;
7) Drs. H. J. W. Brouwer: „Belegging in onroerend goed in de eeuw", in de bundel „Spiegel van onroerend goed". Kluwer 1977.&#13;
8) Prof. dr. J. Horring: „De Agrarische waarde van landbouwgrond", in de bundel „Onroe- rend goed". Kluwer 1968.&#13;
9) L.E.I.: „Bedrijfsuitkomsten in de landbouw. Boekjaren 1975/76 t/m 1978/79". Land bouw Economisch Instituut, nr. 3.94, april 1980.</content><legacyfootnotes/><footnotes><footnote/></footnotes><auteurs>Ing. J. Tolner.</auteurs><published>1980-11-01 00:00:00</published><modified>1980-11-01 00:00:00</modified><editiondate>1980-11-01</editiondate><htmlpath>https://denhollander.info/artikel/6569</htmlpath></article>
</articles></edition>