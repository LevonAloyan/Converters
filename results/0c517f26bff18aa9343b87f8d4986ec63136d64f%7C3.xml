<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2006</searchword><id>4080</id><udhid>UDH:TvAR/4080</udhid><titel>De Pachtwet en de bancaire financieringspraktijk; de sale and lease back transactie ter zake van agrarische onroerende zaken nader beschouwd</titel><searchwords><searchword>TvAR 10/2006</searchword><searchword>UDH:TvAR/4080</searchword></searchwords><attachments><attachment><name>2006_nr 10_Artikel_Heuvel.pdf</name><extention>pdf</extention><url>https://denhollander.info/download/4039/ci</url></attachment></attachments><inleiding>1 Inleiding&#13;
In de bancaire financieringspraktijk worden, naast de meer ‘traditionele’ financieringsvormen&#13;
zoals geldleningen en kredieten, financieringen op vele wijzen gestructureerd.&#13;
Eén van de gestructureerde financieringsvormen is een sale and lease back transactie.&#13;
Bij een sale and lease back transactie zal veelal sprake zijn van een vorm van kredietverlening,&#13;
waarbij de eigendom van het goed aan een partij (de lessor) wordt overgedragen&#13;
en vervolgens in gebruik wordt gegeven aan de verkoper van het desbetreffende&#13;
goed (de lessee).&#13;
De overwegingen om voor een sale and lease back structuur te kiezen in plaats van&#13;
een ‘gewone’ (al dan niet hypothecaire) financiering zijn afhankelijk van de feitelijke&#13;
omstandigheden van het geval. Indien sprake is van activa die kwalificeren voor fiscale&#13;
investeringsregelingen kan het benutten van fiscale winst van de lessor (mede) een&#13;
overweging zijn om een transactie te structureren in de vorm van een sale and lease&#13;
back transactie. Ook het off-balance karakter kan een overweging zijn om voor een&#13;
sale and lease back transactie te kiezen.&#13;
Een casus om een sale and lease back transactie te verduidelijken: een kweker van&#13;
tomaten (de ‘Kweker’) is eigenaar van een (in aanbouw zijnde) tuinbouwkas (de&#13;
‘Kas’). De Kas voldoet aan de eisen die op grond van toepasselijke fiscale investeringsregelingen&#13;
worden gesteld en de bank (de ‘Bank’) is bereid om de Kas te financieren&#13;
door middel van een sale and lease back transactie. De sale and lease back&#13;
transactie bestaat, zoals de naam al doet vermoeden, uit twee stappen. Allereerst de&#13;
‘sale’ (koop/ verkoop) waarbij de Kweker (verkoper) de Kas verkoopt en levert aan de&#13;
Bank (koper). Vervolgens geeft de Bank (lessor) de Kas in gebruik aan de Kweker (lessee).&#13;
Daartoe sluiten partijen onder meer een koopovereenkomst en een leaseovereenkomst.&#13;
Indien de Kas door middel van een ‘gewone’ financiering zou worden gefinancierd,&#13;
blijft de Kweker – anders dan in geval van een sale and lease back structuur – eigenaar&#13;
van de Kas.&#13;
Over een sale and lease back transactie valt veel te schrijven. In dit artikel zal de&#13;
sale and lease back transactie op zich slechts op hoofdlijnen worden behandeld. Dit&#13;
artikel zal, zonder uitputtend te zijn, in het bijzonder pachtrechtelijke aspecten&#13;
behandelen die voor een lessor een rol spelen in een sale and lease back transactie van&#13;
een agrarische onroerende zaak.&#13;
</inleiding><content>2 Sale and lease back transactie&#13;
2.1 Sale and lease back transactie&#13;
Een sale and lease back transactie in het kader van kredietverlening is in beginsel een&#13;
rechtsgeldige transactie. Tot 1995 werd wel gesteld dat een sale and lease back transactie&#13;
ongeldig zou zijn. Een dergelijke transactie was volgens sommige schrijvers in&#13;
strijd met het fiduciaverbod van artikel 84 lid 3 Boek 3 van het Burgerlijk Wetboek. In&#13;
het ‘Sogelease-arrest’1 heeft de Hoge Raad echter beslist dat een sale and lease back&#13;
transactie geen (ongeoorloofde) eigendomsoverdracht tot zekerheid is in de zin van&#13;
artikel 84 lid 3 Boek 3 van het Burgerlijk Wetboek indien de rechtshandeling van partijen&#13;
tot werkelijke overdracht van het goed strekt en de strekking heeft om het goed&#13;
zonder beperkingen op de verkrijger te doen overgaan. Artikel 84 lid 3 Boek 3 van het&#13;
Burgerlijk Wetboek staat volgens de Hoge Raad er niet aan in de weg dat een goed&#13;
enerzijds aan de koper wordt verkocht en geleverd en anderzijds door de koper tegen&#13;
betaling in gebruik wordt gegeven aan de verkoper onder zodanige voorwaarden dat&#13;
de koper in geval van toerekenbare tekortkoming van de verkoper in de nakoming van&#13;
de overeenkomst deze overeenkomst – voor wat betreft het gebruik – slechts behoeft&#13;
te ontbinden ten einde weer vrijelijk over het goed te kunnen beschikken.&#13;
Volgens de Hoge Raad is niet van belang2:&#13;
– of de overeenkomst is gesloten in verband met verstrekking van enigerlei vorm van&#13;
krediet door de koper aan de verkoper;&#13;
– of de sale and lease back transactie betrekking heeft op goederen die reeds eigendom&#13;
zijn van de verkoper dan wel op door de verkoper nieuw aan te schaffen goederen;&#13;
– voor welk doel de ontvangen gelden worden gebruikt;&#13;
– een beding dat krachtens de leaseovereenkomst het onderhoud en het risico voor&#13;
rekening komen van de lessee;&#13;
– dat de lessee louter persoonlijke rechten en verplichtingen heeft, zoals een persoonlijk&#13;
gebruiksrecht, een persoonlijke verplichting de leasetermijnen te betalen&#13;
en een koopoptie die de lessee aan het einde van de leaseperiode het recht geeft om&#13;
het goed te kopen, ook niet als die optie zo is ingekleed dat zij in de praktijk steeds&#13;
zal worden uitgeoefend.&#13;
2.2 Financial lease versus operational lease&#13;
In de praktijk wordt onderscheid gemaakt tussen een ‘financial lease’ en een ‘operational&#13;
lease’. Deze aanduidingen zijn niet primair gericht op een verschillende juridische&#13;
kwalificatie van de desbetreffende leaseovereenkomsten, maar hebben veel meer&#13;
betrekking op een (door de betrokken partijen gewenst) bedrijfseconomisch onderscheid.&#13;
3 Zeer globaal kan bij de juridische karakterisering van leaseovereenkomsten&#13;
worden teruggegrepen op twee in de wet geregelde, ‘benoemde contracten’: de huur-&#13;
overeenkomst en de huurkoopovereenkomst. De eerste karakterisering sluit over het&#13;
algemeen aan bij een operational lease, de tweede bij een financial lease.4 Een belangrijk&#13;
criterium om te beoordelen van welke leasevorm sprake is, is de beantwoording&#13;
van de vraag welke partij het risico van economische waardeverandering draagt. Vanuit&#13;
civielrechtelijke optiek zal het risico van waardeverandering voor de lessor dienen&#13;
te zijn, wil sprake zijn van een operational lease.&#13;
De kwalificatie van een leaseovereenkomst als een operational lease dan wel een&#13;
financial lease kan verschillen, afhankelijk of dit vanuit civielrechtelijk oogpunt, vanuit&#13;
fiscaal oogpunt dan wel accounting oogpunt wordt beoordeeld.&#13;
Voor het vervolg van dit artikel ga ik er van uit dat civielrechtelijk gezien sprake is&#13;
van een operational lease.&#13;
3 De Pachtwet en de leaseovereenkomst&#13;
3.1 De leaseovereenkomst&#13;
De Pachtwet heeft drie doelstellingen: (i) beschermen van de pachter, (ii) rekening&#13;
houden met de belangen van de verpachter en (iii) waarborgen van het algemene&#13;
landbouwbelang.5 De Pachtwet is grotendeels dwingendrechtelijk van aard, behoudens&#13;
indien en voor zover in de Pachtwet uitdrukkelijk anders is bepaald (artikel 57&#13;
Pachtwet). De Pachtwet beoogt onder meer hierdoor de pachter, als zwakkere partij&#13;
bij de overeenkomst, te beschermen.&#13;
Op grond van de Pachtwet is een pachtovereenkomst ‘een overeenkomst, in welke&#13;
vorm en onder welke benaming dan ook aangegaan, waarbij de ene partij (verpachter/&#13;
lessor) zich verbindt aan de andere partij (pachter/lessee) tegen voldoening van een&#13;
tegenprestatie een hoeve of los land in gebruik te verstrekken ter uitoefening van de&#13;
landbouw’.6&#13;
De wettelijke definitie valt uiteen in een viertal elementen:&#13;
1. in gebruik verstrekken;&#13;
2. ter uitoefening van de landbouw;&#13;
3. tegen voldoening van een tegenprestatie;&#13;
4. een hoeve of los land.7&#13;
Indien een rechtsverhouding tussen twee of meer partijen elk der elementen vertoont&#13;
is er sprake van pacht, met alle daar door de wet aan verbonden consequenties.8 Gelet&#13;
op genoemde elementen zal de leaseovereenkomst ter zake van een agrarisch object&#13;
mogelijk als een pachtovereenkomst worden gekwalificeerd en zal de lease-overeenkomst&#13;
hierop moeten worden beoordeeld.&#13;
Als we het voorbeeld van de leaseovereenkomst ter zake van de Kas nemen dan:&#13;
– zal sprake zijn van het ter beschikking stellen van een object (de Kas) door de&#13;
Bank zonder dat deze zich met de exploitatie ervan bemoeit (element 1);&#13;
– is sprake van een object dat dient ter uitoefening van de tuinbouw (element 2);&#13;
– bestaat de tegenprestatie in ieder geval uit periodiek verschuldigde leasetermijnen&#13;
en zal daarnaast sprake zijn van bijkomende verplichtingen, zoals de verplichting&#13;
tot groot onderhoud (element 3);&#13;
– is sprake van een hoeve of (indien een opstalrecht is gevestigd) van een gebouw&#13;
zonder bijbehorende grond (element 4).&#13;
Doordat de Pachtwet van toepassing is, wordt de contractsvrijheid van de Bank en de&#13;
Kweker beperkt. Hierna zullen – zonder uitputtend te zijn – enkele in het kader van&#13;
een sale and lease back transactie voor een lessor in de bancaire financieringspraktijk&#13;
relevante bepalingen uit de Pachtwet nader worden beschouwd aan de hand van het&#13;
hiervoor geschetste voorbeeld met betrekking tot de leaseovereenkomst ter zake van&#13;
de Kas.&#13;
3.2 Goedkeuring ter zake van de leaseovereenkomst door de grondkamer&#13;
(artikel 5 Pachtwet)&#13;
De Pachtwet bepaalt dat goedkeuring van de grondkamer is vereist (artikel 2 lid 1&#13;
Pachtwet). Ieder der partijen is verplicht een pachtovereenkomst, een wijzigingsovereenkomst&#13;
of beëindigingsovereenkomst binnen twee maanden nadat zij is aangegaan&#13;
aan de grondkamer ter goedkeuring in te zenden.9 De Bank zal de leaseovereenkomst&#13;
ter zake van de Kas ter goedkeuring bij de grondkamer willen indienen, gelet op de&#13;
sancties die staan op het ontbreken van goedkeuring: de Bank kan zolang de leaseovereenkomst&#13;
niet door de grondkamer is goedgekeurd geen rechtsvordering tot&#13;
betaling tegen de Kweker instellen en de leaseovereenkomst geldt voor onbepaalde&#13;
tijd zonder dat zij door één der partijen kan worden opgezegd.&#13;
Artikel 5 van de Pachtwet bepaalt op welke elementen de grondkamer de leaseovereenkomst&#13;
dient te toetsen: (i) de pachtprijs, (ii) de overige (bijkomende) verplichtingen,&#13;
(iii) landbouwkundige aspecten en (iv) strijd met de Pachtwet.10 Deze opsomming&#13;
is limitatief.11 Indien de grondkamer goedkeuring aan de leaseovereenkomst&#13;
onthoudt, wijzigt zij de overeenkomst op het punt of de punten die goedkeuring verhindert/&#13;
verhinderen of verklaart zij de overeenkomst nietig. Een door de grondkamer&#13;
gewijzigde overeenkomst geldt als een tussen partijen aangegane en goedgekeurde&#13;
overeenkomst.&#13;
Een opschortende voorwaarde in de leaseovereenkomst inhoudende dat de leaseovereenkomst&#13;
niet van kracht wordt indien de grondkamer de leaseovereenkomst&#13;
niet zou goedkeuren kan volgens artikel 61 Pachtwet niet rechtsgeldig worden overeengekomen.&#13;
Omdat de Bank niet achteraf geconfronteerd zal willen worden met&#13;
wijzigingen die bindend door de grondkamer worden vastgesteld, zal de Bank zekerheidshalve&#13;
de ontwerp leaseovereenkomst ter goedkeuring willen inzenden (welke&#13;
mogelijkheid de Pachtwet aan de Bank biedt). Indien de Kweker en de Bank binnen&#13;
twee maanden na goedkeuring door de grondkamer van de ontwerp leaseovereenkomst&#13;
een definitieve leaseovereenkomst inzenden waarvan de inhoud gelijk is aan de&#13;
ontwerp leaseovereenkomst, is de grondkamer tot goedkeuring van deze definitieve&#13;
leaseovereenkomst gehouden (artikel 7 lid 3 Pachtwet).&#13;
Overigens kan, mocht de grondkamer de leaseovereenkomst goedkeuren terwijl&#13;
een nietige bepaling over het hoofd is gezien, in een eventueel later geschil terzake&#13;
voor geldigheid van bepalingen die in strijd zijn met de Pachtwet geen beroep worden&#13;
gedaan op eerdere goedkeuring van de overeenkomst door de grondkamer (artikel 5&#13;
lid 6 Pachtwet).&#13;
3.3 Duur van de leaseovereenkomst (artikel 12 Pachtwet)&#13;
De Bank heeft niet de volledige vrijheid om de looptijd van de leaseovereenkomst te&#13;
bepalen. Een pachtovereenkomst wordt immers aangegaan voor een bepaalde tijd en&#13;
heeft in beginsel een looptijd van 6 jaar (los land en gebouwen zonder bijbehorende&#13;
grond) of 12 jaar (hoeve). Dit kan voor de Bank een probleem opleveren aangezien de&#13;
looptijd van een leaseovereenkomst normaal gesproken wordt gerelateerd aan de&#13;
(economische) levensduur van het te leasen object. Voorts dient de Bank er rekening&#13;
mee te houden dat de oorspronkelijke looptijd van de leaseovereenkomst in beginsel&#13;
(telkens) van rechtswege met een periode van 6 jaar wordt verlengd (artikel 36 lid 1&#13;
Pachtwet). Hoewel de Bank de mogelijkheid heeft om aan de Kweker kennis te geven&#13;
dat zij geen (verdere) verlenging meer wenst, dient de Bank er rekening mee te houden&#13;
dat indien de Kweker hier niet mee instemt, de pachtkamer op verzoek van de&#13;
Kweker de leaseovereenkomst verlengt.&#13;
De leaseovereenkomst kan slechts worden beëindigd door middel van een schriftelijke&#13;
overeenkomst tot beëindiging. De beëindigingovereenkomst behoeft, zoals in&#13;
paragraaf 3.2 al aan de orde kwam, in beginsel goedkeuring van de grondkamer.&#13;
Voortijdige beëindiging van de leaseovereenkomst door de Bank wegens een toerekenbare&#13;
tekortkoming van de Kweker is niet zonder meer mogelijk. Artikel 55 van&#13;
de Pachtwet bepaalt dat indien een pachter tekortschiet in de nakoming van zijn verplichtingen,&#13;
de verpachter uitsluitend ontbinding in rechte kan vorderen. Indien de&#13;
Kweker in gebreke is de pachttermijn te voldoen, kan de pachtkamer de Kweker een&#13;
betrekkelijk korte termijn gunnen om alsnog aan zijn verplichtingen te voldoen. Het&#13;
niet buiten rechte kunnen beëindigen van de leaseovereenkomst, ook niet indien sprake&#13;
is van een toerekenbare tekortkoming aan de zijde van de Kweker, is een zeer nadelige&#13;
bepaling voor de Bank en zal niet in overeenstemming zijn met de voorwaarden die de&#13;
Bank gebruikelijk bedingt in een leaseovereenkomst waarop de Pachtwet niet van toepassing&#13;
is.&#13;
3.4 De leasetermijnen en overige (bijkomende) verplichtingen (artikel 3 Pachtwet)&#13;
Het zal voor de Bank belangrijk zijn dat zij vergelijkbare leasetermijnen ontvangt en&#13;
gebruikelijke kosten en lasten vergoed krijgt als in het geval dat de leaseovereenkomst&#13;
niet onderworpen zou zijn aan de Pachtwet.&#13;
Echter, de hoogte van de leasetermijnen is gemaximeerd tot de ‘hoogst toelaatbare&#13;
pachtprijs’ en wordt periodiek herzien in overeenstemming met een wijziging krachtens&#13;
het Pachtnormenbesluit.12 De Bank zal binnen deze kaders de leasetermijnen&#13;
dienen vast te stellen. Voorts zal het voor de Bank van belang zijn dat zij overige (bijkomende)&#13;
verplichtingen kan opleggen aan de Kweker, zoals het sluiten van verzekeringen13,&#13;
het voor zijn/haar rekening nemen van groot onderhoud en het vergoeden&#13;
aan de Bank van door haar eventueel verschuldigde belastingen en zakelijke eigenaarslasten14&#13;
die verband houden met de eigendom van de Kas. Of dergelijke verplichtingen&#13;
(of een combinatie daarvan) als buitensporig zijn aan te merken (en om&#13;
die reden mogelijk goedkeuring door de grondkamer van de leaseovereenkomst in de&#13;
weg staan) zal mede afhangen van de feitelijke omstandigheden van een specifieke sale&#13;
and lease back transactie.&#13;
3.5 Voorkeursrecht lessee (artikel 56a t/m 56i Pachtwet)&#13;
Een verpachter die tot vervreemding, vestiging of overdracht van een beperkt recht&#13;
daaronder begrepen, van het verpachte of een deel daarvan wil overgaan, is verplicht&#13;
de pachter bij voorkeur in de gelegenheid te stellen het aan te bieden recht te verkrijgen.&#13;
Dit geldt niet in geval van verkoop krachtens een rechterlijk bevel of executoriale&#13;
verkoop. Voor de Bank kan de bovenstaande bepaling nadelig zijn. Indien de Kweker&#13;
de koopoptie (die gebruikelijk in de leaseovereenkomst zal zijn opgenomen) aan het&#13;
einde van de looptijd van de leaseovereenkomst niet uitoefent en de leaseovereenkomst&#13;
in beginsel van rechtswege zal worden verlengd, kan het voorkeursrecht van&#13;
de Kweker er aan in de weg staan dat de Bank de Kas aan een derde vervreemdt tegen&#13;
een tussen haar en deze derde overeen te komen waarde. Indien de Bank de Kas zou&#13;
willen vervreemden en de Kweker gebruik zou maken van zijn voorkeursrecht,&#13;
wordt – indien de door de grondkamer vastgestelde waarde van de Kas lager is dan de&#13;
Bank van een derde partij als koopsom zou kunnen ontvangen – de Bank gedwongen&#13;
de Kas in eigendom te houden dan wel tegen die lagere waarde aan de Kweker te verkopen.&#13;
4 Ten slotte&#13;
Zoals in de inleiding van dit artikel is vermeld, kan een sale and lease back transactie&#13;
ter zake van een agrarische onroerende zaak om verschillende redenen aantrekkelijk&#13;
zijn voor een agrarische ondernemer. De lease-overeenkomst valt echter onder het&#13;
bereik van de Pachtwet en die wet beperkt de contractsvrijheid van een lessor en lessee&#13;
in sterke mate en op een wijze waardoor een lessor, in vergelijking met een ‘gewone’&#13;
sale and lease back transactie, met additionele risico’s, kosten en lasten wordt&#13;
geconfronteerd. Een lessor zal een dergelijke transactie ter zake van een agrarische&#13;
onroerende zaak daarom alleen willen overeenkomen indien op een andere wijze, bijvoorbeeld&#13;
door het op een bijzondere wijze structureren van de transactie, de additionele&#13;
risico’s en lasten en kosten worden gemitigeerd. Een bancaire instelling zal een&#13;
dergelijke bijzondere structuur echter niet altijd kunnen of willen toepassen. Indien&#13;
een agrarische ondernemer in dat geval is aangewezen op een ‘normale’ bancaire&#13;
financiering kan de agrarische ondernemer een (financieel) voordeel mislopen. Vanuit&#13;
de bancaire financieringspraktijk bezien kan de Pachtwet daarom ook ten nadele van&#13;
een agrarische ondernemer uitwerken. Het is de vraag of dat in alle situaties wenselijk&#13;
is.&#13;
Begin februari 2003 is een voorstel tot wijziging van het pachtrecht aan de Tweede&#13;
Kamer aangeboden.15 De voorgestelde wijzigingen in de Pachtwet zijn niet materieel,&#13;
althans niet ter zake van de aspecten die in een sale and lease back transactie voor een&#13;
lessor van belang zijn. Wellicht biedt een fundamentele herziening van het pachtrecht,&#13;
hetgeen volgens de Memorie van Toelichting bij voormeld wetsvoorstel voor de toekomst&#13;
niet is uitgesloten, hiervoor in de toekomst een oplossing.</content><legacyfootnotes>* Mw. mr. I.P. van den Heuvel is werkzaam als senior jurist bij Juridische Zaken Wholesale van Rabobank&#13;
Nederland. Dit artikel is op persoonlijke titel geschreven.&#13;
1. HR 19 mei 1995, NJ 1996/119 (Mr. Keereweer q.q./Sogelease).&#13;
2. HR 19 mei 1995, NJ 1996/119 (Mr. Keereweer q.q./Sogelease), r.o. 3.4.3 en 3.6.&#13;
3. Leasing (Serie Onderneming en Recht), J.J. van Hees, W.E.J. Tjeenk Willink 1997, p. 10.&#13;
4. Mon. Nieuw BW B-6a (Brahn/Reehuis), Kluwer 1997, nr. 28.&#13;
5. Besluit instelling commissie pachtbeleid, Stcrt. 1999, nr. 55.&#13;
6. Artikel 1 lid 1 sub d. Pachtwet.&#13;
7. Zie ook artikel 1 lid 1 sub c en artikel 1 lid 2.&#13;
8. Asser-Snijders 5-IIB, W.E.J. Tjeenk Willink, eerste druk 2001, nr. 23.&#13;
9. Een beëindigingovereenkomst behoeft niet aan de grondkamer ter goedkeuring te worden voorgelegd in&#13;
geval van feitelijke uitvoering van die overeenkomst (artikel 2 lid 3 Pachtwet).&#13;
10. Artikel 5 lid 1 Pachtwet.&#13;
11. Asser-Snijders 5-IIB, W.E.J. Tjeenk Willink, eerste druk 2001, nr. 97.&#13;
12. Artikel 19 lid Pachtwet.&#13;
13. Zie echter ook artikel 28 Pachtwet.&#13;
14. Zie echter ook artikel 8 en 9 Pachtnormenbesluit 1995.&#13;
15. Voorstel tot wet tot vaststelling en invoering van titel 7.5 (pacht) van het Burgerlijk Wetboek (kamerstuk&#13;
30 448, nrs. 1-3). Bespreking van dit wetsvoorstel gaat dit artikel te buiten. Zie over dit wetsvoorstel&#13;
onder meer recent G.M.F. Snijders in WPNR 6663 (22 april 2006).</legacyfootnotes><footnotes><footnote/></footnotes><auteurs>mw. mr. I.P. van den Heuvel</auteurs><published>2006-10-01 00:00:00</published><modified>2006-10-01 00:00:00</modified><editiondate>2006-10-01</editiondate><htmlpath>https://denhollander.info/artikel/4080</htmlpath></article>
</articles></edition>