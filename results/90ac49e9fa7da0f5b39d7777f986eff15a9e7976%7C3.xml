<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2003</searchword><id>4584</id><udhid>UDH:TvAR/4584</udhid><titel>Landbouwgrond en ruimtelijke ordening</titel><searchwords><searchword>TvAR 12/2003</searchword><searchword>UDH:TvAR/4584</searchword></searchwords><attachments><attachment><name>2003_nr 12_Artikel_Brussaard.pdf</name><extention>pdf</extention><url>https://denhollander.info/download/4529/ci</url></attachment></attachments><inleiding>&#13;
Het onderwerp dat mij in het kader van dit symposium is toebedeeld is ‘landbouwgrond en ruimtelijke ordening’. Ik ben van plan daartoe eerst terug te kijken hoe in de loop van ruim zestig jaar de ruimtelijke ordening zich met landbouwgrond bezig heeft gehouden, en daarbij zal het bestemmingsplan centraal staan. Daarna wil ik ingaan op de Reconstructiewet concentratiegebieden, en met name op de wijze waarop daarin de relatie met de ruimtelijke ordening is gelegd.&#13;
&#13;
</inleiding><content>De bemoeienis van de ruimtelijke ordening met landbouwgronden&#13;
&#13;
De relatie tussen de ruimtelijke ordening en landbouwgrond begon formeel gezien in 1937. Toen werd namelijk voor het eerst erkend dat gemeentelijke uitbreidingsplannen, die zich tot dat moment hoofdzakelijk met het stedelijk gebied hadden beziggehouden, ook een regeling voor de landelijke delen van de gemeente konden bevatten. Niet dat die erkenning feitelijk veel te betekenen had, want het enige instrument dat een gemeente toen ter realisering van haar uitbreidingsplan ter beschikking had was de bouwvergunning. De belangrijkste beslissingen over landbouwgronden werden toen op een heel andere plaats genomen, namelijk op Rijksniveau in het kader van ruilverkavelingen. En hoewel wat er bij een ruilverkaveling wordt beslist ruimtelijk zeer relevant is, kwam de gemeente er in die besluitvorming niet of nauwelijks aan te pas. Hooguit had de burgemeester zitting in de zogenaamde plaatselijke commissie, de voorloper van de huidige landinrichtingscommissie. Veelal bleef de bemoeienis van de gemeentelijke overheid beperkt tot het achteraf in het uitbreidingsplan vastleggen van hetgeen in de ruilverkaveling besloten was. U moet deze situatie overigens ook zien in het licht van de toenmaals heersende bestuurlijke verhoudingen: als vanuit het Rijksniveau, namelijk door de Centrale Cultuurtechnische Commissie werd gesteld dat het vastgestelde ruilverkavelingsplan goed was, nam een gemiddelde gemeente (en het ging hier doorgaans om kleine agrarische gemeenten) dat zonder meer over. Ik heb die periode later wel aangeduid als: de ruimtelijke ordening als papieren tijger. &#13;
&#13;
Dat werd anders in 1965, toen de Wet op de Ruimtelijke Ordening in werking trad. Die wet introduceerde voor de gemeenteraden de verplichting om voor hun buitengebied een bestemmingsplan vast te stellen, waarin de bestemming van gronden wordt aangegeven en voorschriften worden gegeven over het gebruik van grond en opstallen. Het is overigens kenmerkend voor de kracht van de toenmalige landbouwlobby dat aan deze wettelijke bepaling bij amendement was toegevoegd dat de bestemmingsplanvoorschriften geen eisen mochten bevatten met betrekking tot de structuur van agrarische bedrijven (het zogenaamde amendement-Brouwer). Een tweede nieuw element in de Wet op de Ruimtelijke Ordening was dat, naast de al bestaande bouwvergunning, voor gemeentebesturen de mogelijkheid werd geïntroduceerd om een aanlegvergunning te eisen voor de uitvoering van andere werken of werkzaamheden, en om via de planvoorschriften ook andere vormen van grondgebruik te reguleren.&#13;
	Deze bepalingen gaven de gemeentebesturen ongekende mogelijkheden om regelend op te treden, niet alleen ten aanzien van de bestemming, maar ook - als zij dat wilden - ten aanzien van het gebruik van agrarische gronden in hun buitengebied. Het duurde even voor de gemeenten de reikwijdte van deze bevoegdheden door hadden, maar op een dag bemerkte de plaatselijke commissie van de ruilverkaveling Oirschot-Best tot haar ontzetting dat zij voor de uitvoering van ruilverkavelingswerken een aanlegvergunning van de gemeente nodig had. Terzijde: het is waarschijnlijk dat het betrokken gemeentebestuur dat voorschrift vooral in het bestemmingsplan had opgenomen om zichzelf daarmee aan de onderhandelingstafel te manoeuvreren, en dat lukte.&#13;
	Daarna is in bestemmingsplannen buitengebied een heel scala aan voorschriften ontwikkeld met betrekking tot het gebruik van agrarische gronden. Via de jurisprudentie van de Kroon en later van de Afdeling bestuursrechtspraak van de Raad van State is in de loop van tientallen jaren afgebakend hoe ver de gemeentelijke bevoegdheid op dit punt gaat.  Het amendement-Brouwer bleek daarbij overigens geen belemmering te zijn.  Het algemene beeld dat uit de jurisprudentie naar voren komt is dat aan de landbouw beperkingen mogen worden opgelegd, maar dat deze altijd hun rechtvaardiging moeten kunnen vinden in een goede ruimtelijke ordening, dat wil zeggen in overwegingen van lokale ruimtelijke ordening. Wat aan beperkingen acceptabel is, hangt dus in sterke mate af van de lokale situatie. Ik heb deze periode (een beetje onaardig) gekarakteriseerd als: de landbouw onder het juk van de ruimtelijke ordening. Bij dit beeld dient men zich echter wel te realiseren dat een bestemmingsplan niet alleen beperkingen voor de landbouw kan betekenen, maar die landbouw ook beschermt tegen andere bestemmingen en ander gebruik.&#13;
	In feite is dit aftasten van de grenzen van de gemeentelijke bestemmingsplanbevoegdheid nog steeds gaande. Een recent en sprekend voorbeeld op dit punt is te vinden in het bestemmingsplan ‘Zoetermeerse Meerpolder’ van de gemeente Zoetermeer, dat (onder meer) het telen van ruwvoedergewassen, zoals maïs, aan een aanlegvergunning bindt en maxima stelt aan het grondoppervlak bouwland dat voor maïsteelt in aanmerking mag komen. De Afdeling bestuursrechtspraak van de Raad van State acht deze beperkingen acceptabel.  Zij constateert dat het plangebied is gelegen in het zogenaamde Groene Hart, waar het beleid er op is gericht de bestaande openheid van het weidelandschap te behouden, en dat de beperkingen verbonden zijn aan gronden die in het bestemmingsplan de bestemming ‘Agrarisch gebied met natuur- en landschapswaarden’ gekregen hebben. Tegen die achtergrond kan volgens de Afdeling geoordeeld worden dat het telen van maïs tot een ernstige inbreuk op het karakter van het gebied kan leiden.&#13;
&#13;
De inwerkingtreding van de Landinrichtingswet in 1985 markeerde voor mijn gevoel het begin van een wat andere relatie tussen ruimtelijke ordening en landbouw. Eén van de doelstellingen bij die wet was het tot stand brengen van een betere samenhang met de ruimtelijke ordening. In artikel 4 is de relatie tussen landinrichting en ruimtelijke ordening als volgt verwoord: ‘Landinrichting strekt tot verbetering van de inrichting van het landelijk gebied overeenkomstig de functies van dat gebied, zoals deze in het kader van de ruimtelijke ordening zijn aangegeven.’ In de besluitvorming over landinrichting speelt het provinciaal bestuur een belangrijke rol; op dat niveau moet de afstemming tussen landinrichting en ruimtelijke ordening plaatsvinden. Daartoe bepaalt de wet dat provinciale staten het ontwerp van een landinrichtingsplan moeten toetsen aan de hoofdlijnen van hun provinciaal ruimtelijk beleid. De bepalingen van de Landinrichtingswet weerspiegelen hier een zeker evenwicht tussen en gelijkwaardigheid van ruimtelijke ordening en landinrichting. Ik heb die periode dan ook aangeduid als: ruimtelijke ordening en landbouw als partners. Opmerkelijk is echter dat in de Landinrichtingswet de relatie met het gemeentelijk niveau, en in het bijzonder met het bestemmingsplan, geheel buiten beeld blijft.&#13;
&#13;
De Reconstructiewet en de relatie met de ruimtelijke ordening&#13;
&#13;
De laatste decennia heeft zich in de landbouwwereld een aantal ontwikkelingen voorgedaan, die ook uit een oogpunt van ruimtelijke ordening zeer relevant zijn. Daar is natuurlijk in de eerste plaats het mestprobleem, dat aanleiding heeft gegeven tot een nauwelijks overzienbare berg regelgeving. In het kader van dit verhaal wil ik echter kijken naar een andere serie gebeurtenissen, namelijk de crises waardoor de veehouderijsector getroffen is: de varkenspestepidemie in 1997, de mond- en klauwzeercrisis van 2001 en dit jaar de vogelpest. Met name de varkenspestuitbraak had een gigantische impact. Maandenlang lag de sector volkomen plat, en de maatregelen ter bestrijding en inperking van de ziekte gaven aanleiding tot ‘nationale ramp’-achtige verschijnselen. Grote gebieden in Nederland werden met inschakeling van het leger afgesloten van de buitenwereld. De economische schade was enorm, in de eerste plaats natuurlijk bij de sector zelf, maar ook daarbuiten: ondernemers in bijvoorbeeld de horeca en de recreatie zagen hun bedrijf vrijwel tot stilstand komen, en de middenstand leed zware verliezen. De crisis maakte duidelijk dat door de wijze waarop de varkenshouderij georganiseerd is, zij een gevaar voor zichzelf geworden is. Maar tevens werd duidelijk dat ook ruimtelijke elementen, zoals de plaats en de omvang van het bedrijf, en de afstand tot andere bedrijven van groot belang zijn. Deze ervaringen waren aanleiding tot het besluit om de Nederlandse varkenshouderij te herstructureren. Deze operatie werd juridisch vorm gegeven in de Wet herstructurering varkenshouderij en, in het verlengde daarvan, de Reconstructiewet concentratiegebieden.&#13;
&#13;
De Reconstructiewet is van toepassing in de twee concentratiegebieden zuid en oost. In die gebieden zal een reconstructie plaatsvinden, onder andere ter bevordering van een goede ruimtelijke structuur in die gebieden (art. 4). De reconstructie omvat de gecoördineerde en geïntegreerde voorbereiding, vaststelling en uitvoering van maatregelen en voorzieningen, onder meer ter verbetering van de ruimtelijke structuur ten behoeve van de landbouw, mede om de veterinaire risico’s van een te hoge veedichtheid te verminderen, aldus artikel 5 van de wet. In dat verband zullen onder meer varkensvrije zones worden gerealiseerd. Het instrument om deze doelstellingen te bewerkstelligen is het reconstructieplan, dat door provinciale staten wordt vastgesteld. Dat plan vertoont kenmerken van een streekplan, een bestemmingsplan en een landinrichtingsplan, en bevat beslissingen over tal van ruimtelijk elementen. Van Buuren heeft al gesignaleerd dat het bij de Reconstructiewet primair gaat om een speciaal instrument voor de ruimtelijke ordening in delen van het buitengebied, en tegelijk om een lex specialis voor de landinrichting. Als groot verschil met de plannen uit de WRO ziet hij het sterk operationele karakter van het reconstructieplan. &#13;
	De vraag is dan ook van belang wat de verhouding is tussen dit plan en de plannen op basis van de Wet op de Ruimtelijke Ordening, en in het bijzonder het bestemmingsplan. De Reconstructiewet bevat daarover een paar coördinatiebepalingen, maar de meest opmerkelijke daarvan is ongetwijfeld de regeling van artikel 27. Dit artikel bepaalt in het eerste lid dat in een reconstructieplan gebieden kunnen worden aangewezen waar het reconstructieplan geldt als voorbereidingsbesluit in de zin van artikel 21 van de Wet op de Ruimtelijke Ordening. Het derde lid van het artikel gaat nog een stuk verder: voor zover in die gebieden het reconstructieplan en het bestemmingsplan niet met elkaar in overeenstemming zijn, geldt het reconstructieplan tevens als een vrijstelling als bedoeld in artikel 19 van de Wet op de Ruimtelijke Ordening.&#13;
	Deze constructie, aangeduid als ‘directe doorwerking’, houdt in feite in dat in de aangewezen gebieden het bestemmingsplan opzij wordt gezet door het reconstructieplan. Weliswaar laat de wet gedeputeerde staten de keus of zij dergelijke gebieden willen aanwijzen of niet, en ligt het (volgens de voorlichtingsbrochure van LNV over de wet) voor de hand dat Gedeputeerde Staten met name dan voor directe doorwerking zullen kiezen als vaststaat dat een gemeente niet bereid is planologische medewerking te verlenen, maar daar zit nu precies de pijn. Gemeenten die hun eigen planologische afweging in het bestemmingsplan beter vinden dan de afweging van het reconstructieplan, worden zonder meer aan de kant gezet. In de afgelopen jaren waren er al eerder wetten die poogden zich te onttrekken aan de ruimtelijke ordening (ik noem in dit verband o.a. de Ontgrondingenwet, de Tracéwet, de Wet vijfde baan Schiphol), maar nog nooit werd zo schaamteloos het bestemmingsplan opzij gezet als hier. Het ziet er dus naar uit dat met de Reconstructiewet een vierde periode in de relatie tussen landbouw en ruimtelijke ordening begonnen is, die gekarakteriseerd kan worden als: de ruimtelijke ordening onder het juk van de landbouw.&#13;
&#13;
De vraag is waarom in deze operatie gekozen is voor een speciale reconstructiewet met een ingrijpende inhoud zoals ik net geschetst heb. Had niet, in ieder geval voor wat betreft de ruimtelijke aspecten, hetzelfde bereikt kunnen worden met toepassing van de instrumenten uit de Wet op de Ruimtelijke Ordening? En zou dat niet juist voordelen hebben gehad?&#13;
	Laat ik voorop stellen dat in mijn opvatting er een aantal zaken is die uniform, en dus op Rijksniveau, vastgesteld moeten worden. Afgezien van de aanwijzing van de concentratiegebieden zijn dat bijvoorbeeld de voorwaarden waaraan de varkensvrije zones moeten voldoen: zoals de minimale afstand tussen varkensbedrijven, al dan niet gerelateerd aan het aantal varkens op dat bedrijf. Uitwerking van deze randvoorwaarden in een bestemmingsplan heeft als groot voordeel dat maatwerk per gemeente geleverd kan worden. Op dat niveau kan, in relatie met andere bestemmingen, de locatie van bedrijven, hun gewenste omvang, de afstand tot andere bedrijven en andere bestemmingen het beste afgewogen worden. In hun preadvies voor de Vereniging voor Agrarisch Recht in 1998 hebben Drupsteen en Bruil reeds uitvoerig geïnventariseerd welke mogelijkheden het bestemmingsplan op dit punt biedt. &#13;
	Als mogelijk nadeel van een regeling via het bestemmingsplan zou genoemd kunnen worden dat dan dus verschillen tussen gemeenten kunnen ontstaan, maar dat lijkt mij niet doorslaggevend: door de vanuit het Rijk gestelde randvoorwaarden zullen de marges voor verschillen beperkt zijn, en voor zover zij wel optreden zullen zij dus gerechtvaardigd worden door lokale verschillen. Ook het argument dat de gemeente te dicht bij de burger staat om met de nodige distantie te kunnen beslissen, gaat naar mijn mening niet op: de wetgever heeft immers bewust de beslissingen over ruimtelijke ordening op het gemeentelijk niveau gelegd en voor zover daarbij bovengemeentelijke belangen in de knel mochten komen, is in de afgelopen decennia het interventie-instrumentarium waarmee de hogere overheid kan ingrijpen in het bestemmingsplan, steeds verder verfijnd. Daarnaast moeten we ons ook realiseren dat in de laatste tientallen jaren de bestuurlijke schaal van een gemiddelde landelijke gemeente door samenvoegingen aanzienlijk groter geworden is.&#13;
&#13;
Naar een nieuwe Wet ruimtelijke ordening&#13;
&#13;
Op dit punt is echter nog een andere ontwikkeling van belang. In het voorjaar van dit jaar is bij de Tweede Kamer een voorstel voor een nieuwe wet over de ruimtelijke ordening ingediend.  Blijkens de considerans van dit wetsontwerp is een dergelijke nieuwe wet (onder meer) wenselijk ‘teneinde de positie van het bestemmingsplan te versterken, de doelgerichtheid en doeltreffendheid van het ruimtelijk beleid te vergroten en de ruimtelijke regelgeving te vereenvoudigen’. Opmerkelijk is dat in dit ontwerp het bestemmingsplan (weer) als het centrale instrument van gemeentelijke ruimtelijke planning wordt gezien en (nog opmerkelijker) dat de vrijstellingsmogelijkheid van artikel 19 WRO vrijwel uit het beeld verdwijnt. Als gevolg van deze ommezwaai zal in de toekomst voor nagenoeg elke nieuwe ontwikkeling die niet in het geldende bestemmingsplan past, de procedure tot wijziging van dat plan gevolgd moeten worden. In verband daarmee wordt de bestemmingsplanprocedure aanzienlijk verkort, met name door het schrappen van de goedkeuring door gedeputeerde staten.&#13;
	Maar daar blijft het niet bij. Vrijwel alle plannings- en interventie-instrumenten die de huidige wet beschikbaar heeft op het provinciaal en Rijksniveau, gaan verdwijnen. Zo worden onder andere afgeschaft de planologische kernbeslissing en het streekplan, alsmede de aanwijzingsbevoegdheden en de vervangingsbevoegdheid. Daar komt een aantal nieuwe instrumenten voor in de plaats. Om het beleid van de lagere overheid te kunnen beïnvloeden kan de Rijksoverheid (de Kroon) bij algemene maatregel van bestuur ‘algemene regels’ uitvaardigen, en dezelfde mogelijkheid komt toe aan provinciale staten bij provinciale verordening. Daarnaast kent het wetsontwerp ook de mogelijkheid van specifieke aanwijzingen door de minister of door gedeputeerde staten, alsmede de mogelijkheid van Rijks- en provinciale bestemmingsplannen.&#13;
&#13;
Het moet met deze korte schets al duidelijk zijn dat met dit wetsontwerp een geheel nieuwe weg in het ruimtelijk bestuursrecht wordt ingeslagen. Maar ook is zonneklaar dat de Reconstructiewet, en met name de wijze waarop daarin de ruimtelijke doorwerking naar het bestemmingsplan geregeld is, niet strookt met deze nieuwe koers. Als in de nieuwe Wet ruimtelijke ordening de vrijstellingsmogelijkheid van artikel 19 komt te vervallen, ontvalt daarmee ook de basis aan de ruimtelijke doorwerking van het reconstructieplan in artikel 27 van de Reconstructiewet. En als in de nieuwe wet het bestemmingsplan weer centraal wordt gesteld, wordt de vraag nog klemmender waarom de reconstructie van de concentratiegebieden niet via dat plan kan verlopen. Ook de overige nieuwe instrumenten van de Wet ruimtelijke ordening lijken daar keurig op aan te sluiten. Via de ‘algemene regels’ kan de Rijks- of provinciale overheid de hiervoor al genoemde randvoorwaarden vastleggen waaraan de reconstructie moet voldoen. En als een gemeente onwillig mocht zijn om de benodigde planologische medewerking te verlenen, kunnen minister en gedeputeerde staten via specifieke aanwijzingen corrigerend optreden, en in het uiterste geval zelf een (Rijks- of provinciaal) bestemmingsplan vaststellen.&#13;
Ontbreekt er dan nog iets? In de afgelopen decennia is vanuit de sectordepartementen bij verschillende gelegenheden (met meer of minder succes) gepoogd om voor bepaalde projecten (een weg, een startbaan, een reconstructie) het bestemmingsplan te omzeilen en in een aparte wet een specifieke procedure te creëren waarin ook de ruimtelijke afweging meegenomen werd; en het was dan gebruikelijk om er ter onderbouwing van dat streven over te klagen dat het bestemmingsplan ‘niet operationeel genoeg’ is. Niet altijd was duidelijk wat er dan eigenlijk ontbrak. Ik heb altijd de indruk gehad dat als een overheid een project werkelijk wil uitvoeren, het bestemmingsplan niet een belemmering kan zijn. Wat wel een probleem kan zijn is dat de gemeentelijke overheid niet wil meewerken, maar daarvoor geeft de wet (en ook het wetsontwerp) interventie-instrumenten. En als er inderdaad toch nog iets ontbreekt aan de operationaliteit van het bestemmingsplan, biedt het uitbrengen van een nieuwe Wet ruimtelijke ordening dan niet een uitgelezen gelegenheid om daar iets aan te doen?&#13;
&#13;
Tegen deze achtergrond ben ik van mening dat de wijze waarop de relatie tussen landbouw en ruimtelijke ordening in de Reconstructiewet geregeld is niet deugt en zeker niet gezien mag worden als een constructie waarop ook andere wetten (bijvoorbeeld een nieuwe Landinrichtingswet) kunnen voortbouwen. De verschillende crises in de veehouderij van de laatste jaren en de consequenties van die crises voor de verre omgeving en ver buiten de eigen sector, hebben voor mij weer duidelijker gemaakt hoe ruimtelijk relevant die sector eigenlijk is. De wetgever heeft de planologische regeling van het landelijk gebied bewust in handen gelegd van de gemeentebesturen via het instrument van het bestemmingsplan, en ik constateer met genoegen dat die keus in het wetsontwerp voor een nieuwe Wet ruimtelijke ordening wordt gecontinueerd en versterkt.&#13;
&#13;
Epiloog&#13;
&#13;
Ik heb mij voorgenomen dat dit mijn laatste college op het gebied van het agrarisch recht zou zijn. Dat is op zich niet genoeg reden voor een feestje, maar ik ben het bestuur van het Instituut voor Agrarisch Recht erkentelijk dat het deze omstandigheid tezamen met een aantal andere omstandigheden wel voldoende feestwaardig achtte om daarvoor dit minisymposium te organiseren. Voor mij is vandaag de belangrijkste gebeurtenis dat het boek Inleiding agrarisch recht af is. Meer dan 15 jaar geleden heeft De Haan het idee voor zo’n boek voor het eerst geopperd, en hij leverde er een gedetailleerde inhoudsopgave bij. Verschillende pogingen om het plan te realiseren strandden voortijdig. Ik heb het helpen tot stand brengen van dat boek altijd gezien als de afronding van mijn agrarisch-rechtelijke carrière. In de afgelopen maanden heb ik dan ook, samen met Willem Bruil en Saskia Bezemer en in de gastvrije entourage van het Instituut, met erg veel genoegen gewerkt aan de eindredactie van het boek. Dat het nu klaar is ligt niet alleen aan ons, maar vooral ook aan al die auteurs die het boek ingevuld hebben. Ik wil hen graag bedanken voor hun inspanningen en voor hun geduld. Nu is Vermande aan bod om iets heel moois te maken van ons kind.&#13;
&#13;
</content><legacyfootnotes>1. W. Brussaard, ‘Vijftig jaar ruimtelijke ordening en landbouw’, in het themanummer ‘50 jaar Agrarisch&#13;
Recht’; Agr.r. 1990, p. 629-636.&#13;
2. Zie hierover de overzichten van A.Ch. Fortgens in de themanummers over het bestemmingsplan&#13;
buitengebied; Agr.r. 1983, nr. 7/8, 1986, nr. 8/9, 1993, nr. 1, en 1997, nr. 7/8.&#13;
3. De tekst van het amendement heeft er alleen toe geleid dat voorschriften ter regeling van de bedrijfsgrootte&#13;
uit een bestemmingsplan geweerd werden.&#13;
4. ABRvS 1 mei 2002, nr. 200100775/1.&#13;
5. P.J.J. van Buuren, ‘De Reconstructiewet concentratiegebieden’, M en R 2003, p. 146-151.&#13;
6. Th.G. Drupsteen en D.W. Bruil, ‘Ruimtelijke ordening en reconstructie van intensieve veehouderijen’,&#13;
Agr r. 1998, p. 237-263.&#13;
7. Nieuwe regels omtrent de ruimtelijke ordening (Wet ruimtelijke ordening), TK 2002-2003, 28 916, nrs. 1-3.&#13;
</legacyfootnotes><footnotes><footnote/></footnotes><auteurs>prof. mr. W. Brussaard</auteurs><published>2003-12-01 00:00:00</published><modified>2003-12-01 00:00:00</modified><editiondate>2003-12-01</editiondate><htmlpath>https://denhollander.info/artikel/4584</htmlpath></article>
</articles></edition>