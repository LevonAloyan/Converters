<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1989</searchword><id>6256</id><udhid>UDH:TvAR/6256</udhid><titel>Samenloop van verlengings- en indeplaatsstellingsprocedures</titel><searchwords><searchword>TvAR 7/1989</searchword><searchword>UDH:TvAR/6256</searchword></searchwords><attachments><attachment><name>1989_nr 7_Artikel_Hoog.pdf</name><extention>pdf</extention><url>https://denhollander.info/download/6050/ci</url></attachment></attachments><inleiding>INLEIDING&#13;
Onder de werking van het Pachtbesluit en de Pachtwet was de continuïteit van het&#13;
bedrijf van de pachter in hoge mate gewaarborgd. Hij kon in feite zijn bedrijf uitoefenen&#13;
zolang hij dit wilde, derhalve tot op hoge leeftijd. Slechts in uiterste gevallen&#13;
was een niet-verlenging of ontbinding van de pachtovereenkomst op grond van de&#13;
leeftijd van de pachter denkbaar, namelijk in het geval hij niet meer tot een behoorlijke&#13;
bedrijfsvoering in staat was.&#13;
De wijziging van de Pachtwet van 24 juni 1984 (Stb. 1984, 388) heeft deze situatie&#13;
ingrijpend gewijzigd door de invoering van de vijfenzestigjarige leeftijd van de pachter&#13;
als grond voor opzegging van de pachtovereenkomst. De bedoeling van deze wijziging&#13;
was een doorstroming van pachters te bevorderen, met als uiteindelijk resultaat&#13;
dat jongere agrariërs een grotere mogelijkheid zouden krijgen om te pachten.&#13;
Inmiddels mag het werkelijke resultaat bekend worden geacht: in de meeste gevallen&#13;
worden pachtovereenkomsten in verband met de vijfenzestigjarige leeftijd van de&#13;
pachter opgezegd en wordt het vrijgekomen pachtobject verkocht, waarmee het aan&#13;
het pachtareaal wordt onttrokken.&#13;
Het gevolg van deze situatie is, dat pachters eerder dan bedrijfsmatig nodig of&#13;
wenselijk is, gedwongen worden hun opvolging te regelen. Voorzover dit niet op een&#13;
eerder tijdstip nodig is, ligt het voor de hand, dat de opvolging - en ten aanzien&#13;
van de lopende pachtovereenkomst derhalve de indeplaatsstelling - eerst geregeld&#13;
wordt wanneer de zittende pachter geconfronteerd wordt met een opzegging van de&#13;
pachtovereenkomst in verband met de vijfenzestigjarige leeftijd. Aldus ontstaat een&#13;
samenloop van twee procedures: het verzoek aan de pachtkamer van het bevoegde&#13;
kantongerecht tot verlenging van de pachtovereenkomst en de gelijktijdig daarmee&#13;
ingestelde vordering tot indeplaatsstelling.&#13;
Uit een aantal door de Pachtkamer van het Gerechtshof te Arnhem inmiddels gewezen&#13;
arresten blijkt, dat zich ter zake een rechtspraak lijkt te ontwikkelen, die&#13;
uiterst ongewenst is, met name met het oog op de rechtszekerheid voor en de rechtsgelijkheid&#13;
tussen de pachters.</inleiding><content>WETTELIJKE REGELINGEN&#13;
Het recht op verlenging van de pachtovereenkomst is geregeld in de artikelen 36 e.v. van de Pachtwet; het recht op indeplaatsstelling in artikel 49. De Pachtwet kent&#13;
slechts één artikel dat de samenloop van beide procedures regelt voor het geval de&#13;
pachtovereenkomst wegens de vijfenzestigjarige leeftijd van de pachter is opgezegd&#13;
en als zodanig een uitzondering vormt op de algemene regel van de artikelen 36 e.v.&#13;
Artikel 38a lid 2 bepaalt ter zake het volgende:&#13;
'Nochtans kan de pachtkamer op verzoek van de pachter de pachtovereenkomst verlengen,&#13;
indien de pachter een kind, stiefkind of pleegkind heeft dat op het tijdstip&#13;
van indiening van het verzoek de leeftijd van tenminste vijftien jaren heeft bereikt&#13;
en ten behoeve waarvan de pachter op dat tijdstip een vordering tot indeplaatsstelling&#13;
als bedoeld in artikel 49, eerste lid, heeft gedaan.'&#13;
De beoordeling van de onderhavige problematiek zal derhalve geschieden door de&#13;
zich ontwikkelende rechtspraak. Met name is van belang de uitleg die gegeven zal&#13;
worden aan artikel 49 en in mindere mate aan artikel 38a lid 2.&#13;
RECHTSPRAAK&#13;
In een aantal uitspraken van de Pachtkamer van het Gerechtshof te Arnhem is de&#13;
samenloop van verlengings- en indeplaatsstellingsprocedures inmiddels aan de orde&#13;
geweest. De interpretatie van artikel 49 was onderwerp van de arresten d.d. 20 maart&#13;
1986 en 13 april 1987 inzake Staat / IJsseldijk1, 23 maart 1987 inzake Ellen /&#13;
Staat2 en 14 maart 1988 inzake Schurer / Van Lent.3&#13;
In de zaak Staat / IJsseldijk deed zich de situatie voor, dat de Staat de pacht had&#13;
opgezegd wegens de vijfenzestigjarige leeftijd van de pachter. Deze laatste diende&#13;
daarop een verzoek tot verlenging in, en vorderde tevens indeplaatsstelling ten behoeve&#13;
van zijn jongere echtgenote. De procedure in zijn geheel nam een aanzienlijke&#13;
tijd in beslag. De eindbeslissing viel op een moment dat de contractuele einddatum&#13;
van de pachtovereenkomst reeds gepasseerd was. De Pachtkamer van het Gerechtshof&#13;
geeft in het eindarrest de navolgende overweging:&#13;
'Zolang op een vordering tot indeplaatsstelling niet bij gewijsde is beslist, is niet zeker&#13;
of de voorgestelde pachter ook in de plaats wordt gesteld. Ingeval bij vonnis in&#13;
eerste aanleg de inleidende vordering is afgewezen, spreekt het wel vanzelf, dat de&#13;
zittende pachter de wederpartij van de verpachter blijft, tot daarover in appel anders&#13;
wordt beslist. In het laatste geval kan dus de indeplaatsstelling slechts op de datum&#13;
van 's hofs eindarrest geschieden. Het is ongerijmd aan te nemen, dat indien bij&#13;
vonnis in eerste aanleg de vordering wordt toegewezen, de datum van dit vonnis in&#13;
geval van bekrachtiging in appel met terugwerkende kracht beslissend zou zijn.&#13;
Ook het belang van de rechtszekerheid wordt met deze opvatting zeker het beste&#13;
gediend.'&#13;
In een tussenbeschikking had de Pachtkamer reeds de volgende overwegingen&#13;
gemaakt: 'Overwegende voorts ambtshalve, dat indeplaatsstelling geschiedt op de dag, waarop&#13;
het desbetreffende vonnis in kracht van gewijsde gaat, dus in geval van hoger&#13;
beroep op de dag van 's hofs eindarrest;&#13;
Overwegende, dat indien de pachtovereenkomst reeds is geëindigd, de indeplaatsstelling&#13;
- ook in appel - niet meer kan worden uitgesproken.'&#13;
In de zaken Ellen / Staat en Schurer / Van Lent wordt in soortgelijke zin beslist.&#13;
Van evident belang is, dat de Pachtkamer onder het einde van de pachtovereenkomst&#13;
verstaat de contractuele einddatum. Gevolg was dan ook, dat in alle bovengenoemde&#13;
zaken de pachters het gepachte definitief kwijtraakten doordat zij alsnog&#13;
niet-ontvankelijk werden verklaard in hun vorderingen tot indeplaatsstelling.&#13;
Alvorens tot een analyse van de rechtspraak te komen, is het zinvol de casuïstiek,&#13;
zoals die zich in de praktijk ontwikkelt, aan een nadere beschouwing te onderwerpen.&#13;
CASUÏSTIEK&#13;
Ingevolge artikel 36 lid 2 Pachtwet kan de pachtovereenkomst ten hoogste drie jaar&#13;
en tenminste één jaar voor het einde van de pachtovereenkomst worden opgezegd.&#13;
In bijzondere gevallen is opzegging tot een half jaar voor het einde van de pachtovereenkomst&#13;
mogelijk. In veel gevallen zegt de verpachter de pachtovereenkomst&#13;
iets meer dan een jaar voor het einde ervan op.4 Binnen een maand na de opzegging&#13;
dient de pachter verlenging van de pachtovereenkomst te verzoeken bij de&#13;
pachtkamer van het kantongerecht, binnen welks ressort het pachtobject is gelegen&#13;
(artikel 36 lid 3). Tegelijk met het verlengingsverzoek zal hij ten behoeve van zijn&#13;
opvolger een vordering tot indeplaatsstelling moeten indienen, wil hij althans de mogelijkheid&#13;
behouden dat de pachtovereenkomst zal blijven voortbestaan.&#13;
De situatie die zich vervolgens ontwikkelt is afhankelijk van de werkwijze van de&#13;
bevoegde pachtkamer.5 Is het gepachte gelegen in de provincie Zeeland op Walcheren,&#13;
Noord- of Zuid-Beveland, dan is de Pachtkamer van het Kantongerecht te Middelburg&#13;
bevoegd. De pachtkamer roept na ontvangst van de verzoekschriften beide&#13;
partijen op om in persoon ter zitting van de pachtkamer te verschijnen. Na deze&#13;
mondelinge behandeling geeft de pachtkamer op korte termijn een beschikking en&#13;
wijst zij vonnis. Binnen circa twee a drie maanden zijn de procedures in eerste aanleg&#13;
derhalve afgewerkt. Dit betekent dat voor de behandeling van het eventuele hoger&#13;
beroep nog negen a tien maanden beschikbaar zijn voordat de formele einddatum&#13;
van de pachtovereenkomst is bereikt. Deze periode mag - tenzij zich complicaties&#13;
voordoen - in beginsel toereikend worden geacht voor het voltooien van de procedure.&#13;
Is het gepachte evenwel gelegen in bijvoorbeeld het ressort van de Pachtkamer van het Kantongerecht te Bergen op Zoom of dat van de Pachtkamer van het Kantongerecht&#13;
te Alkmaar, dan heeft de procedure een ander verloop. In de verlengingsprocedure&#13;
krijgt de verpachter de gelegenheid door middel van een verweerschrift&#13;
zijn standpunt schriftelijk uiteen te zetten. In de meeste gevallen zal daarna&#13;
nog gere- en gedupliceerd worden. In de indeplaatsstellingsprocedure vindt na indiening&#13;
van het inleidend verzoekschrift een wisseling van conclusies van antwoord, repliek&#13;
en dupliek plaats. Het is zeker niet uitgesloten dat de pachtkamer na de schriftelijke&#13;
uitwisseling van argumenten alsnog de behoefte zal voelen partijen in persoon&#13;
te horen. Dat betekent, dat in dat geval na de wisseling van stukken vervolgens een&#13;
interlocutoire beschikking en/of een interlocutoir vonnis gewezen zal worden, een&#13;
comparitie van partijen gehouden zal worden, beide partijen indien gewenst een&#13;
conclusie na comparitie zullen nemen, waarna de eindbeschikking gegeven en het&#13;
eind vonnis gewezen zullen worden.&#13;
Het is evident, dat een dergelijke procedure niet binnen enkele maanden afgewikkeld&#13;
kan zijn; men kan gevoeglijk uitgaan van een tijd van tenminste acht a twaalf&#13;
maanden. In het gunstigste geval resteert voor de behandeling van het hoger beroep&#13;
een termijn van vier maanden tot aan de formele einddatum van de pachtovereenkomst.&#13;
Gezien de processuele gang van zaken bij de Pachtkamer van het Gerechtshof&#13;
te Arnhem moet het uitgesloten worden geacht, dat in de procedures in hoger&#13;
beroep voor de formele einddatum van de pachtovereenkomst een eindbeschikking&#13;
is gegeven en een eindarrest is gewezen.&#13;
Het is duidelijk, dat wanneer men met de Pachtkamer bij de beoordeling van de&#13;
ontvankelijkheid van de vordering tot indeplaatsstelling uitgaat van de contractuele&#13;
einddatum van de pachtovereenkomst, er een onaanvaardbaar grote rechtsonzekerheid&#13;
voor de pachter ontstaat. De kans dat de pachter zijn bedrijf behoudt is dan&#13;
in veel gevallen afhankelijk van de werkwijze van de individuele pachtkamers. Hanteert&#13;
men daar de 'snelle' procedure, dan is de kans op behoud van het bedrijf reëel,&#13;
hanteert men de 'langzame' procedure, dan is de pachter zijn bedrijf kwijt, doordat&#13;
er onvoldoende tijd is beide instanties voor de contractuele einddatum af te ronden.&#13;
Ik denk dan nog maar niet aan de situatie, dat de Pachtkamer in beginsel nog op&#13;
tijd een eindbeslissing had zullen nemen, doch wegens drukte of om andere oorzaken&#13;
de te nemen beslissing aanhoudt tot een datum, die toevallig na de contractuele&#13;
einddatum valt.&#13;
HET EINDE VAN DE PACHTOVEREENKOMST&#13;
De onaanvaardbaarheid van de visie van de Pachtkamer is niet gelegen in de uitspraak,&#13;
dat indeplaatsstelling niet meer kan worden uitgesproken na beëindiging van&#13;
de pachtovereenkomst. Artikel 49 kent immers de pachter het recht toe indeplaatsstelling&#13;
te vorderen. Verliest de pachter zijn hoedanigheid, dan verliest hij ook&#13;
het recht. De kern van de zaak is gelegen in de uitleg, die de Pachtkamer aan het&#13;
begrip 'einde' geeft. In alle bovengenoemde uitspraken vat de Pachtkamer het begrip&#13;
einde op als samenvallend met de contractuele einddatum van de pachtovereenkomst. Het is duidelijk, dat met het verstrijken van de periode waarvoor de pachtovereenkomst&#13;
is aangegaan, deze geenszins geëindigd is, ook wanneer de verpachter de&#13;
overeenkomst heeft opgezegd. Het staat de pachter immers vrij verlenging te vragen&#13;
bij de pachtkamer van het bevoegde kantongerecht. Zolang nog niet in gewijsde op&#13;
een verlengingsverzoek is beslist, staat niet vast of de pachtovereenkomst geëindigd&#13;
is.6 Slechts wanneer een afwijzing van het verlengingsverzoek kracht van gewijsde&#13;
heeft, dan wel wanneer de pachter heeft nagelaten tijdig verlenging te vragen, is het&#13;
einde van de pachtovereenkomst definitief.7&#13;
Wanneer men uitgaat van de stelling, dat indeplaatsstelling niet meer kan geschieden,&#13;
wanneer de pachtovereenkomst geëindigd is, dient men dit aldus te verstaan dat&#13;
er sprake is van een definitief einde. Zolang verlenging nog mogelijk is, kan niet van&#13;
een einde van de pachtovereenkomst gesproken worden. Een dergelijke opvatting&#13;
strookt ook met de zojuist aangehaalde jurisprudentie.&#13;
ARTIKEL 38A LID 2&#13;
Zoals hierboven reeds is aangegeven, is artikel 38a lid 2 van mindere betekenis voor&#13;
de samenloop van verlengings- en indeplaatsstellingsprocedure. Het geeft immers&#13;
slechts een bijzondere regeling voor een aantal gevallen dat een vordering tot indeplaatsstelling&#13;
op het moment van wijzen van het vonnis nog niet toewijsbaar is.&#13;
De uitleg van artikel 38a lid 2 kwam aan de orde in de arresten d.d. 20 maart 1986&#13;
inzake Staat / Zeevaart8 en 9 maart 1987 inzake Quaak / Staat9, alsmede in de beschikking&#13;
d.d. 14 maart 1988 inzake Schurer / Van Lent.10&#13;
In de zaak Staat / Zeevaart wordt als voornaamste reden waarom de potentiële&#13;
bedrijfsopvolger de pachter nog niet is opgevolgd, de jeugdige leeftijd van eerstgenoemde&#13;
vermeld. In dit arrest wordt aangegeven, dat de uitzondering zich niet beperkt&#13;
tot deze groep van potentiële bedrijfsopvolgers. De Pachtkamer geeft de navolgende&#13;
overweging:&#13;
'dat echter deze bepaling slechts een leeftijd van tenminste 15 jaren voor de potentiële&#13;
opvolger vermeldt, en niet een maximum leeftijd; dat dus in beginsel niet geheel&#13;
uitgesloten is te achten, dat de uitzondering van het tweede lid van artikel 38a ook&#13;
kan gelden voor potentiële opvolgers, die om een andere reden dan hun zeer jeugdige&#13;
leeftijd nog niet voldoende ervaring hebben om de pacht over te nemen, maar&#13;
van wie mag worden aangenomen, dat een vordering tot indeplaatsstelling op een&#13;
later tijdstip wel kans van slagen heeft;'&#13;
Naast de jeugdige leeftijd wordt hier derhalve een nog onvoldoende ervaring als&#13;
reden geïntroduceerd. In de zaak Quaak / Staat, wordt een sterk verruimde uitleg gegeven. De Pachtkamer&#13;
overweegt ter zake:&#13;
'De strekking van genoemd artikel 38a, lid 2 is om verlenging van een pachtovereenkomst&#13;
mogelijk te maken ten behoeve van een pachter die ouder is dan 65 jaar, ook&#13;
indien de vordering tot indeplaatsstelling van een kind, stiefkind of pleegkind als bedoeld&#13;
in dat artikel zou worden afgewezen op grond dat dit nog onvoldoende waarborgen&#13;
biedt om voor de pachter in de plaats te worden gesteld, maar van wie mag&#13;
worden aangenomen dat een vordering tot indeplaatsstelling op een later tijdstip wel&#13;
kans van slagen heeft.'&#13;
Uit de laatste uitspraak zou men redelijkerwijze de conclusie kunnen trekken, dat&#13;
verlenging van de pachtovereenkomst mogelijk is wanneer er een vordering tot indeplaatsstelling&#13;
aanhangig is, op voorwaarde dat deze te zijner tijd een reële kans van&#13;
slagen zal hebben. Doch de verlenging is zelfs mogelijk, wanneer de vordering in&#13;
verband met het ontbreken van voldoende waarborgen voor een goede bedrijfsvoering&#13;
nog niet toewijsbaar is. De leeftijd van de voorgestelde pachter wordt in deze&#13;
uitspraak niet langer als criterium gehanteerd.&#13;
In de zaak Schurer / Van Lent lijkt de Pachtkamer deze ruime uitleg weer te verlaten&#13;
en keert zij terug naar het leeftijdscriterium.&#13;
Het is de vraag, welke uitleg van artikel 38a lid 2 de juiste is. In dit artikellid worden&#13;
aan de uitzondering de volgende vereisten gesteld: er moet sprake zijn van een&#13;
kind, stiefkind of pleegkind van de pachter, het kind, stiefkind of pleegkind moet&#13;
op het tijdstip van indienen van het verzoekschrift de leeftijd van tenminste vijftien&#13;
jaren bereikt hebben en op dit tijdstip moet de pachter ten behoeve van het kind,&#13;
stiefkind of pleegkind een vordering tot indeplaatsstelling, als bedoeld in artikel 49&#13;
lid 1 Pachtwet hebben gedaan. Andere vereisten stelt artikel 38a lid 2 niet.&#13;
Ook de totstandkoming en de parlementaire behandeling geven geen aanknopingspunten&#13;
voor het stellen van andere vereisten dan de in de wetstekst weergegevene.&#13;
Het voorstel van de regering is destijds geweest, de pachtovereenkomst zonder&#13;
uitzondering te laten eindigen bij de vijfenzestigjarige leeftijd van de pachter, althans&#13;
wanneer de verpachter dat wenst. Doel was een doorstroming naar jongere&#13;
pachters te bereiken.&#13;
Met name vanuit het parlement is aangegeven, dat een uitzondering op deze regel&#13;
werd gewenst, voor het geval de pachter een potentiële bedrijfsopvolger had. Werd in&#13;
eerste instantie met name gedacht aan een opvolger, die de leeftijd van achttien&#13;
jaren nog niet had bereikt en derhalve wegens zijn jeugdige leeftijd de pachter nog&#13;
niet was opgevolgd, later werd nog slechts gesproken over een opvolger van tenminste&#13;
vijftien jaren, ten behoeve van wie in een later stadium een vordering tot indeplaatsstelling&#13;
gedaan zou worden. Het moest vanzelfsprekend wel gaan om een&#13;
vordering die een reële kans van slagen zou hebben.&#13;
De regering heeft deze ruime omschrijving overgenomen. Nadrukkelijk is niet&#13;
aangegeven om welke reden de potentiële bedrijfsopvolger nog niet daadwerkelijk&#13;
de pachter moet zijn opgevolgd. Een beperkte uitleg van artikel 38a lid 2 ligt ook&#13;
niet voor de hand: wanneer verlenging mogelijk is, zelfs wanneer een vordering tot&#13;
indeplaatsstelling ten behoeve van een kind, stiefkind of pleegkind pas na bijvoorbeeld&#13;
drie jaren toewijsbaar is, zou dan geen verlenging kunnen plaatsvinden, wanneer dezelfde vordering tot indeplaatsstelling in feite na dezelfde periode toewijsbaar&#13;
is doordat de voorgestelde pachter eerst dan voldoende opleiding zal hebben&#13;
genoten?&#13;
Een ruime uitleg is ook in overeenstemming met de achterliggende gedachte bij&#13;
het artikel. Van overheidswege is immers beoogd door invoering van artikel 38a lid&#13;
1 een zo groot mogelijke doorstroming ten behoeve van jonge pachters te verkrijgen.&#13;
Op deze regel wenste men een uitzondering te maken voor het geval een opvolging&#13;
van vader op zoon (ouder op kind) in de (nabije) toekomst reëel zou zijn. De reden&#13;
dat de opvolging niet onmiddellijk kan plaatsvinden zal in veel gevallen een kwestie&#13;
van leeftijd zijn, doch er kunnen ook andere factoren een rol spelen, zoals het hierboven&#13;
reeds genoemde voorbeeld van nog onvoldoende opleiding.&#13;
CONCLUSIE&#13;
De huidige rechtspraak van de Pachtkamer van het Gerechtshof te Arnhem inzake&#13;
indeplaatsstelling en einde van de pachtovereenkomst heeft geen wettelijke grondslag&#13;
en is overigens niet aanvaardbaar, gezien de gevolgen ervan voor de pachter.&#13;
Wordt het begrip einde van de pachtovereenkomst als synoniem beschouwd van de&#13;
contractuele einddatum van de pachtovereenkomst, dan ontstaat een onaanvaardbare&#13;
rechtsonzekerheid voor de pachter, en een eveneens onaanvaardbare rechtsongelijkheid&#13;
tussen pachters onderling. De enige wijze waarop dit voorkomen kan&#13;
worden is door onder het begrip einde van de pachtovereenkomst te verstaan het definitief&#13;
geëindigd zijn ervan. De huidige rechtspraak van de Pachtkamer is ook op&#13;
een merkwaardige wijze inconsequent. De Pachtkamer stelt immers, dat de indeplaatsstelling&#13;
eerst ingaat op het moment dat het vonnis dienaangaande in kracht&#13;
van gewijsde is gegaan. Het ligt voor de hand om ook met betrekking tot het einde&#13;
van de pachtovereenkomst het standpunt in te nemen, dat de pachtovereenkomst&#13;
eindigt, wanneer de niet-verlenging in kracht van gewijsde is gegaan.&#13;
Ten aanzien van de uitleg van artikel 38a lid 2 kan gesteld worden, dat slechts de&#13;
ruime uitleg in overeenstemming is met de bedoeling van de wetgever. Op de algemene&#13;
regel, dat de pachtovereenkomst wegens de vijfenzestigjarige leeftijd van de&#13;
pachter opgezegd kan worden, is uitdrukkelijk een uitzondering gemaakt voor het&#13;
geval dat de pachter een opvolger in de familiekring heeft, waarvoor een indeplaatsstelling&#13;
niet tijdig - dat wil zeggen eerst op een later tijdstip - gerealiseerd&#13;
zou kunnen worden. Het doel ervan was de opvolging binnen de familiekring veilig&#13;
te stellen. Binnen deze doelstelling past geen onderscheid naar reden van het nog niet&#13;
gerealiseerd kunnen worden van de indeplaatsstelling. De huidige - beperkte - uitleg&#13;
die de Pachtkamer aan artikel 38a lid 2 geeft mist derhalve eveneens een wettelijke&#13;
grondslag.&#13;
Tenslotte nog een enkele opmerking over de plaats van de onderhavige rechtspraak&#13;
binnen het pachtrecht. Men zou het standpunt kunnen innemen, dat de aangehaalde&#13;
uitspraken slechts van marginaal belang zijn en een direct gevolg van de&#13;
tijdelijke overgangssituatie die zich na de wijziging van de Pachtwet in 1984 voordeed.&#13;
Op de langere termijn zou de onderhavige problematiek zich niet meer voordoen: de pachters zullen immers in een veel eerder stadium hun opvolging en indeplaatsstelling&#13;
gaan regelen.&#13;
Deze visie lijkt mij principieel onjuist. In zijn algemeenheid kan immers gesteld&#13;
worden, dat de hierboven vermelde wettelijke bepalingen in onderling verband gezien,&#13;
in redelijkheid en in overeenstemming met de kennelijke bedoeling van de wetgever&#13;
en de beginselen en de strekking van de Pachtwet als geheel, moet worden uitgelegd.&#13;
De wetgever heeft bedoeld de pachtovereenkomst in beginsel te doen eindigen&#13;
vanwege de vijfenzestigjarige leeftijd. De rechtspraak van de Pachtkamer betekent&#13;
materieel een verlaging van deze leeftijd met enkele jaren, hetgeen uitdrukkelijk niet&#13;
de bedoeling van de wetgever is geweest.&#13;
Juist ook gezien de ingrijpende gevolgen voor de individuele pachters is het te hopen,&#13;
dat de Pachtkamer op haar thans ingenomen standpunten terugkomt.&#13;
Ter overname gevraagd: compleet kaartregister van De Pacht/Agrarisch recht.&#13;
Mevr. mr. S.C. Verburg, Uitgeverij Kluwer bv, Postbus 23, 7400 GA Deventer,&#13;
tel. 05700-47225.</content><legacyfootnotes>1. Agrarisch recht 1986, 4001 en 1987, 4065.&#13;
2. Agrarisch recht 1987, 4063.&#13;
3. (nog) niet gepubliceerd.&#13;
4. Waar over opzegging van de pachtovereenkomst wordt gesproken, wordt opzegging in verband met&#13;
de vijfenzestigjarige leeftijd van de pachter bedoeld.&#13;
5. De hierna te noemen concrete voorbeelden zijn ontleend aan mijn eigen praktijk; het is denkbaar dat&#13;
zich bij andere pachtkamers nog andere procedurele varianten voordoen.&#13;
6. In dergelijke gevallen pleegt de pachter het gepachte ook na de contractuele einddatum van de pacht&#13;
overeenkomst te blijven gebruiken.&#13;
7. Vergl. Pk. Hof Arnhem 24 december 1962, P 1963, 2380 en Pk. Ktg. Boxmeer 9 juni 1987 inzake Bongers&#13;
/ Janssen, Agrarisch recht 1988, 4094.&#13;
8. Agrarisch recht 1986, 4002.&#13;
9. Agrarisch recht 1987, 4076.&#13;
10. (nog) niet gepubliceerd.&#13;
</legacyfootnotes><footnotes><footnote/></footnotes><auteurs>Mr. P.A. de Hoog</auteurs><published>1989-07-01 00:00:00</published><modified>1989-07-01 00:00:00</modified><editiondate>1989-07-01</editiondate><htmlpath>https://denhollander.info/artikel/6256</htmlpath></article>
</articles></edition>