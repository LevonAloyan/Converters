<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1988</searchword><id>6275</id><udhid>UDH:TvAR/6275</udhid><titel>Het gezinsbedrijf, arm maar zelfstandig</titel><searchwords><searchword>TvAR 4/1988</searchword><searchword>UDH:TvAR/6275</searchword></searchwords><attachments><attachment><name>1988_nr 4_Artikel_Mertens.pdf</name><extention>pdf</extention><url>https://denhollander.info/download/6069/ci</url></attachment></attachments><inleiding>'Mijn opvatting is dat herstructurering van de landbouw nodig is om de realiteiten&#13;
van de markt eerlijker te benaderen. Ik ben ervan overtuigd dat het gezinsbedrijf&#13;
daarbij zal blijven bestaan. Uiteraard wel in een moderne vorm en niet zoals ik het&#13;
nog uit mijn tijd ken', zo sprak minister Braks op 28 oktober 1987 tijdens de behandeling&#13;
van zijn begroting in de Tweede Kamer. De twee dagen erna vergaderden juristen&#13;
en anderen uit België, Duitsland, Luxemburg en Nederland over het boerengezinsbedrijf&#13;
in het agrarisch recht. De bijeenkomst was in Heerlen georganiseerd&#13;
door het bestuur van de Nederlandse Vereniging voor Agrarisch Recht.&#13;
OPENING&#13;
De voorzitter van voormeld bestuur, prof. mr. M. J.A. van Mourik, opent de bijeenkomst&#13;
en spreekt de aanwezigen in het Duits toe. Hij hoopt dat de wat tegengevallen&#13;
opkomst ten goede zal komen aan de discussie, welke in het Duits wordt gevoerd,&#13;
terwijl er in het Nederlands vragen gesteld mogen worden. Verder hoopt hij dat de&#13;
bijeenkomst enig licht zal werpen op de vraag waarom het gezinsbedrijf in de Europese&#13;
Gemeenschap nog steeds beschermd wordt.</inleiding><content>DUITSLAND&#13;
Prof. dr. E.E. Lipinsky uit Bonn begint zijn rede met een historisch overzicht betreffende&#13;
de criteria die sinds de negentiende eeuw in zijn land gelden voor het begrip&#13;
boerengezinsbedrijf, welk soort bedrijf het heersende element in de agrarische structuur&#13;
was en nog steeds is. De wereldwijde verbreiding van het gezinsbedrijf is te danken&#13;
aan technische en economische factoren en aan het aanpassingsvermogen van&#13;
het bedrijf. Chronologisch zijn de volgende criteria genoemd:&#13;
a. vrijheid, eigendom en aanpassingsvermogen hebben tot de hervorming in de negentiende&#13;
eeuw geleid, in 1862 geldt voor een boer in Westfalen dat hij grond moet&#13;
bezitten waarop werk is voor minstens één span paarden, terwijl hij moet kunnen&#13;
bestaan van zijn bedrijf;&#13;
b. agrarisch inkomen; de vorige eeuw moest een zelfstandige boer tussen de 2½&#13;
en 100 ha bezitten, terwijl in 1933 in een wet als criterium voor een boerderij een&#13;
grootte tussen de 7½ en 125 ha werd aangegeven;&#13;
c. gezinsarbeid; in 1942 werd voor het gezinsbedrijf verondersteld dat er maar een&#13;
huishouden was, waarin de boer met zijn gezin en arbeidskrachten samenleefde. Wanneer een vreemde arbeidskracht een eigen huishouding op zo'n boerderij begon&#13;
verloor deze boerderij het karakter van gezinsbedrijf;&#13;
d. gezinsarbeid en volledig agrarisch inkomen; in 1955 werd het gezinsbedrijf gedefinieerd&#13;
als volgt: een bedrijf dat een gezin een volledige werkkring en een behoorlijk&#13;
inkomen alleen uit de landbouw kan bieden, waarbij van hoogstens twee arbeidskrachten&#13;
wordt uitgegaan. Inmiddels is het aantal hoofdberoepsbedrijven sterk&#13;
teruggelopen en het aantal nevenberoepsbedrijven gestabiliseerd hetgeen eraan heeft&#13;
bijgedragen dat beide soort bedrijven nu als boerengezinsbedrijf worden gezien;&#13;
e. gezinsarbeid en hoofd- en nevenberoep; in 1981 vult Priebe, onder druk van&#13;
het stijgende aantal nevenberoepsbedrijven, de definitie van het gezinsbedrijf als&#13;
volgt aan: een arbeids- en leefgemeenschap waarin twee generaties samenleven met&#13;
een potentieel van slechts twee volwaardige arbeidskrachten. Men let voortaan niet&#13;
meer op het aantal arbeidskrachten maar op de bemoeienis van het gezin met het&#13;
bedrijf. De Duitse Boerenbond heeft zich aangesloten bij de definitie van het CEA&#13;
uit 1982: 'Het boerengezinsbedrijf is een landbouwbedrijf dat het gezin in wisselen&#13;
de generaties een bestaansgrond biedt en onder leiding van een gezinslid door de familie&#13;
wordt gedreven; het geeft inkomen en levensinhoud aan een gezin en verzekert&#13;
het materiële en ideële bestaan daarvan.';&#13;
ƒ. grondgebonden produktie; in het gezinsbedrijf wordt binding tussen veehouderij&#13;
en grond in eigendom of pacht verondersteld of het nu een hoofdberoeps- of een&#13;
nevenberoepsbedrijf betreft. Dit is vooral van belang voor de fiscale behandeling&#13;
van de dierveredeling in de toekomst. Men denkt bijvoorbeeld als bovengrens voor&#13;
het boerengezinsbedrijf bij 15 ha slechts 55 koeien met jongvee of 750 mestvarkens&#13;
te stellen; komt men daarboven dan is er sprake van dierveredeling.&#13;
In de politiek speelt het gezinsbedrijf een grote rol, het blijft het element van de&#13;
Europese landbouwstructuur. Naast de economische functie vervult het ook een&#13;
ecologische functie. De neiging bestaat om de niet-grondgebonden produktie in de&#13;
dierveredeling het kenmerk van gezinsbedrijf te onthouden. In het gezinsbedrijf is&#13;
de arbeidsinzet groot, er wordt arbeid verricht welke niet direct van materieel belang&#13;
is maar wel bevrediging biedt, beroep en hobby vloeien in elkaar over op het bedrijf&#13;
dat ook de woning is, soms worden er grote offers gebracht en er wordt hard gewerkt&#13;
met respect voor de natuur, terwijl voor bedrijfsverbetering hoge prijzen worden&#13;
betaald. In 1986 heeft de bondsraad van Nedersaksen het gezinsbedrijf gedefinieerd&#13;
om het te beschermen in verband met de veredeling, waarin kenmerken zijn:&#13;
eigendom of pacht, gezin werkt in het bedrijf, eigen woon- en bedrijfsgebouwen,&#13;
grondgebonden produktie, eigen bedrijfsmiddelen of loonwerk, eigen bedrijfsrisico.&#13;
Kenmerken als een bepaald inkomen of lidmaatschap van een bedrijfspensioenfonds&#13;
worden niet genoemd.&#13;
Het Ministerie van Landbouw is bezig met het maken van een structuurwet waarin&#13;
het gezinsbedrijf moet worden gedefinieerd. Het begrip komt tot nu toe alleen in&#13;
de wet op de agrarisch-sociale bank voor.&#13;
Het definiëren van het boerengezinsbedrijf op grondgebondenheid, het daarbij trekken&#13;
van het nevenbedrijf en het benadrukken van zijn ecologische betekenis werkt&#13;
discriminatie met andere boeren in de hand en spreker hoopt dat nieuwe wetgeving&#13;
het boerengezinsbedrijf niet in een sjabloon zal dwingen dat strookt met de realiteit. In de discussie blijkt dat het meer om een sociaal probleem gaat dan om een juridisch.&#13;
Het oude gezinsbedrijf staat tegenover de moderne bio-industrie. Het gezinsbedrijf&#13;
zou moeten worden beschermd tegen de dierveredeling, welke broodroof zou&#13;
plegen; daarom zou het gezinsbedrijf een definitie behoeven! Het gezinsbedrijf zou&#13;
volgens politici de hoeksteen van de samenleving zijn, terwijl de mensen die er geen&#13;
verstand van hebben deze hypothese steunen. Ook de ecologie, het&#13;
landschapsbeheer en de ontvolking van economisch slechte plattelandsstreken zijn&#13;
leuke politieke items. Met de 55% nevenberoepsbedrijven, waarvan zich slechts een&#13;
derde kan ontwikkelen tot een hoofdberoepsbedrijf, is het begrijpelijk dat de&#13;
boerin veelal ook buitenshuis werkt om het inkomen op te vijzelen.&#13;
Dr. B. Bendel uit Munster benadrukt dat het Duitse pachtrecht het hoofdberoep&#13;
meer beschermt dan het nevenberoep. Men kan het bedrijf geheel overdoen bij testament,&#13;
maar overdracht van grond aan een niet-boer is verboden terwijl de grondprijs&#13;
door de overheid wordt getoetst. In het sociale en milieurecht wordt het gezinsbedrijf&#13;
niet beschermd. In de toekomst worden er misschien bovengrenzen gesteld&#13;
aan de produktie of het aantal stuks vee. Elk bedrijf wordt gesteund door EEGprijsgaranties&#13;
terwijl het belastingrecht het kleine bedrijf beschermt. Zouden er veel&#13;
milieumaatregelen komen dan wordt het kleine bedrijf de dupe.&#13;
Dr. E. Klüppel meent dat er een wettelijke definitie van het gezinsbedrijf moet&#13;
komen om de precaire inkomenssituatie in de landbouw en de concurrentie te regelen,&#13;
opdat kleine bedrijven steeds meer nevenbedrijven kunnen worden nu de prijzen&#13;
omlaag gaan in de EG. Anderzijds wil men grote veredelingsbedrijven extra fiscaal&#13;
belasten maar ze niet over de grens jagen. In het noorden wil men het gezinsbedrijf&#13;
ruim omschrijven maar in het zuiden wil men enige grenzen aan die omschrijving.&#13;
BELGIË&#13;
Mr. L.Joly uit Leuven begint zijn inleiding met het noemen van de technologische&#13;
revolutie van de jaren '70 met als voordelen voor de boer een betere produktiviteit&#13;
en menswaardiger arbeid en als nadelen schaalvergroting, kapitaalbehoefte, afvloei&#13;
van bedrijven, hoge prijzen en intensivering van produktie. Ondertussen moest de&#13;
landbouw als geheel bevoegdheden afstaan naar boven aan de EG en naar onder aan&#13;
de drie Gewesten. De Gewesten kregen exclusief de bevoegdheden toegedeeld betreffende&#13;
grond en milieu. Er ontstaat nu een strijd tussen agrarisch recht en milieurecht!&#13;
De Belgische Boerenbond definieerde het zelfstandige gezinsbedrijf in 1976 als&#13;
volgt: 'Een familiebedrijf is een onderneming geleid door een ondernemer die samen&#13;
met zijn echtgenote en andere familieleden een groot deel van de arbeid presteert&#13;
en de meeste beslissingen over arbeids- en kapitaalsinzet en over bedrijfsvoering&#13;
voor zijn rekening neemt en daarvan zelf het risico draagt.'&#13;
In België besteedt het bedrijf slechts 9% uit aan loonwerkers en 1% aan vreemde&#13;
arbeidskrachten, slechts een derde deel is geleend kapitaal en een derde tot twee derde&#13;
deel van de grond is eigendom van de familie terwijl de rest wordt gepacht. De&#13;
boer ploegt dus zelf voort. Dynamiek van de ondernemer, herinvestering van winst en arbeidsinzet zijn de&#13;
grote troeven. Een vierde produktiefactor van levensbelang is kennis en inpassing&#13;
van nieuwe technologieën in het bedrijf.&#13;
Het familiebedrijf is de juiste formule voor de Europese landbouw omdat het een&#13;
spontaan aanpassingsvermogen paart aan een hoge produktiviteit, terwijl kwaliteit,&#13;
beperkte ruimte en sanitaire risico's in de veeteelt pleiten voor kleinschaligheid welke&#13;
terug te vinden is in het familiebedrijf.&#13;
In het recht wordt nauwelijks aandacht besteed aan het gezinsbedrijf.&#13;
Spreker beschrijft de gang van zaken in zijn land betreffende pacht, huwelijksvermogensrecht&#13;
en bedrijfsovername, welke laatste vrijwel dezelfde problemen met de&#13;
daarbij behorende oplossingen heeft als in ons land.&#13;
Vervolgens behandelt hij het erfrecht met het inkortingsgevaar en het wettelijk&#13;
vruchtgebruik van de gehele nalatenschap van de langstlevende. Bij de senaat is echter&#13;
een wetsontwerp in behandeling waarbij een recht van overname tegen de geschatte&#13;
waarde is voorzien voor de erfgenamen in de rechte nederdalende lijn van&#13;
alle goederen die tot het landbouwbedrijf behoren.&#13;
Sinds 1987 is er een vergunning vereist voor het vestigen van een intensieve veehouderij&#13;
boven een bepaald aantal dieren, bijvoorbeeld 300 zeugen of 3000 mestvarkens,&#13;
terwijl men in Vlaanderen niet meer mag uitbreiden boven de 1000 mestvarkens&#13;
of 300 kalveren.&#13;
Sinds de staatshervorming in 1980 is het milieu, in tegenstelling tot landbouw, toegewezen&#13;
aan de gewesten. De gewesten beslissen ook over ruimtelijke ordening,&#13;
landschapszorg, ruilverkaveling, groengebieden en ontwatering, zodat de landbouw&#13;
institutioneel is losgeknipt van zijn werkmilieu, hetgeen spreker een nefaste ontwikkeling&#13;
acht. Joly besluit met de mening dat het gezinsbedrijf zeker toekomst heeft,&#13;
- minder ten gevolge van wetgeving die het vrijheidsgevoel van de boer aantast -,&#13;
maar meer ten gevolge van het dynamisme en de deskundigheid van de boer; zal België&#13;
nog agrarisch (durven) denken of wordt het agrarisch recht vervangen door het&#13;
milieurecht?&#13;
In de discussie blijkt dat de Belgische Boerenbond in 1976 er al op aandrong het&#13;
gezinsbedrijf wettelijk te beschermen maar dat de boer geen regels wilde. Hij wil&#13;
geen knecht zijn van zijn bedrijf maar ondernemer.&#13;
Moet het gezinsbedrijf niet zo worden als elk midden- en kleinbedrijf?&#13;
Van Hulle meent dat men bij het gezinsbedrijf niet moet kijken naar de oppervlakte&#13;
grond, dat het gezinsbedrijf ook voorkomt bij het midden- en kleinbedrijf en&#13;
dat de EG onderscheidt in kleine, midden- en grote bedrijven.&#13;
Gotzen meent dat bodemafhankelijkheid ecologisch zin heeft in tegenstelling tot&#13;
de economische zin daarvan, maar dat beide soort bedrijven gezinsbedrijf kunnen&#13;
zijn.&#13;
Lipinsky onderscheidt drie dimensies in het gezinsbedrijf:&#13;
1. ideologisch: industrie en dus ook bio-industrie is een belast begrip.&#13;
2. economisch: politiek praat graag over het boerenbedrijf;&#13;
3. ecologisch: het gezinsbedrijf is hier niet van belang.&#13;
Het gezinsbedrijf veronderstelt een traditionele houding, maar de boer is een ondernemer&#13;
die streeft naar een 'standesgemasses Leben'.  NEDERLAND&#13;
Prof. mr. P.A. Stein uit Amsterdam begint met te stellen dat de landbouw in ons&#13;
land op het gezinsbedrijf drijft, maar dat dat bedrijf geen definitie nodig heeft zolang&#13;
er geen wetgeving voor wordt gemaakt. Vervolgens vermeldt hij dat ondanks&#13;
de industrialisatie het gezinsbedrijf in stand is gebleven. De beroepsbevolking in de&#13;
landbouw liep van 1950 tot 1984 terug van 18½ % tot 5,8%; tussen 1971 en 1986&#13;
liep het aantal boerenbedrijven onder de 25 ha terug van 147 000 naar 72 500, terwijl&#13;
in dezelfde tijd de grotere bedrijven stegen van 31 500 naar 61 000. De vraag&#13;
naar de toekomst van het boerenbedrijf in de huidige vorm heeft economische, sociologische&#13;
en juridische kanten. Het huidige boerenbedrijf heeft in ieder geval veel&#13;
van zijn vroegere voordelen verloren, het is immers traditioneel meer een levensstijl&#13;
dan een wijze van produceren, hetgeen verklaart dat sommige niet levensvatbare bedrijven&#13;
toch worden voortgezet. Wordt het bedrijf groter dan gaat van de oorspronkelijke&#13;
levensstijl veel verloren en verdwijnt een belangrijke component van de landbouw&#13;
ook.&#13;
Menige arbeider in de industrie leeft onder betere levensomstandigheden en heeft&#13;
een beter inkomen dan de boer, hetgeen ook verklaart dat menige zoon zijn vader&#13;
niet als boer wil opvolgen. De moderne techniek en de financiën bedreigen het kleine&#13;
bedrijf. Vervolgens legt spreker ons erfrecht uit en benadrukt dat de erfgenamen&#13;
recht hebben op uitkering in goederen en ze een legitieme portie hebben. Het delen&#13;
van goederen is altijd ten nadele van het bedrijf, maar gelukkig ziet de huidige jurisprudentie&#13;
het bedrijf als een eenheid.&#13;
De bedrijfsopvolging blijft financiële problemen geven, welke zo goed mogelijk&#13;
worden opgelost via de uitsluiting van iedere huwelijkse gemeenschap, door een&#13;
langzame overheveling van het bedrijf via de maatschap, en de ouderlijke boedelverdeling.&#13;
Toch zal het wel zo blijven dat de boer arm leeft en rijk sterft. De pacht als&#13;
financieringsinstrument loopt terug, thans is nog maar 36% van de oppervlakte verpacht&#13;
en 12% van de gehele bedrijven. Het pachtrecht beschermt het hoofdberoep&#13;
en de bedrijfsopvolging van kinderen van de pachter, hetgeen bescherming van het&#13;
gezinsbedrijf is.&#13;
In Nederland is door voormelde regelingen via testament en maatschap en het&#13;
sluiten van huwelijkse voorwaarden het voortzetten van het boerenbedrijf door de&#13;
volgende generatie vergaand verzekerd. Het is wel zaak dat de ondernemer zelf tijdig&#13;
de juiste maatregelen neemt voor zijn bedrijfsopvolging.&#13;
Vervolgens spreekt drs. N. Koning uit Wageningen die zegt dat een economisch&#13;
verantwoord gezinsbedrijf niet de grootste produktie blijkt op te leveren, maar wel&#13;
de goedkoopste; de boer is immers bereid harder dan anderen te werken voor hetzelfde&#13;
inkomen. Hij doet dat vanwege zijn zelfstandigheid, en soms omdat de arbeidsmarkt&#13;
hem geen plaats biedt. Deze zelfstandigheid wordt kleiner omdat hij&#13;
steeds meer aan regels is gebonden en afhankelijk is van prijsgaranties en contract -&#13;
produktie, welke een zelfstandige bedrijfsontwikkeling in de weg staan.&#13;
Tot slot vraagt hij zich af wat te denken van een staat die eerst de boer met maatregelen&#13;
aanspoort tot uitbreiding van zijn bedrijf, waarvoor hij premies ontvangt,&#13;
om hem vervolgens aansluitend te straffen omdat diezelfde staat van zijn overschot ten af wil. Is dat nog een normaal ondernemersrisico of heeft de boer recht op compensatie?&#13;
Is de boer nog onafhankelijk?&#13;
Hij constateert een merkwaardige gang van zaken, namelijk enerzijds dat het geld&#13;
uit de landbouw verdwijnt naar consument, verpachter en bank, en het anderzijds&#13;
in de landbouw wordt gebracht door prijsgaranties, gesubsidieerde infrastructuur,&#13;
onderzoek, onderwijs en voorlichting terwijl de staat de pachter beschermt.&#13;
LUXEMBURG&#13;
Haller zegt dat in het groothertogdom een familiebedrijf bestaat uit 1½ tot 2 arbeidskrachten.&#13;
Iedere boer heeft eigendom en pacht en houdt gemiddeld 30 koeien&#13;
op 30 ha grond. Een varkensboer die meer dan 70% van zijn voer van derden betrekt&#13;
is geen boer en wordt fiscaal extra belast. In het erfrecht is de 'hakmachine' van de&#13;
Code Napoleon afgeschaft. Men heeft sinds 1969 het Zwitsers systeem, met voorkeursrecht&#13;
voor de bedrijfsopvolger van een levensvatbaar bedrijf, welke bij toedeling&#13;
volgens een parameter van de overheid zijn deelgenoten moet uitkeren in geld.&#13;
Op de toedeling is de eerste 10 jaar bij verkoop van het bedrijf een meerwaardeclausule&#13;
van toepassing. Alleen bedrijven boven de 25 ha hebben nog overlevingskans.&#13;
Lipinsky benadrukt nog eens in de discussie dat een boer de aanpassingsdruk aankan&#13;
omdat hij zelfstandig is; hij werkt vele goedkope uren maar heeft dat er graag&#13;
voor over.&#13;
CONCLUSIE&#13;
Dr. J. Lukanov bedankt namens de gasten het bestuur van de Vereniging voor Agrarisch&#13;
Recht voor dit Dreilanderagrarrechtseminar. Hij meent dat er een goede discussie&#13;
is geweest. Er is veel over de definities van het gezinsbedrijf gesproken door&#13;
Duitsers, hetgeen niet te wijten zou zijn aan hun fatale drang tot definiëren maar&#13;
omdat het moet vanwege toekomstige wetgeving. Het gezinsbedrijf moet wassen of&#13;
wijken en zo nodig moet het gezinsbedrijf beschermd worden en de agrarische fabriek&#13;
verboden worden.&#13;
Conclusie was dat in alle drie de landen het gezinsbedrijf de basis van de landbouw&#13;
is en dat de politiek deze bedrijven wil handhaven en zo nodig beschermen om economische,&#13;
ideologische en ecologische redenen, wat daarvan ook zij. Voor de kleine&#13;
bedrijven is het groeien of wijken, voor hun handhaving lijkt wetgeving nodig!&#13;
SLOT&#13;
Voor een volgende keer wordt als onderwerp voorgesteld het dirigisme in de pachtwetgeving&#13;
in onze landen. De Belgische Vereniging zal daarvoor een dag organiseren&#13;
in Eupen in oktober 1988. Onze voorzitter, prof. mr. M.J.A. van Mourik bedankt&#13;
vervolgens de inleiders en de 40 aanwezigen voor hun inbreng welke tot een levendige en goede discussie heeft&#13;
aanleiding gegeven. Tevens bedankt hij de burgemeester van Heerlen voor zijn ontvangst,&#13;
het hotel voor de uitstekende verzorging en de bestuurscommissie voor het&#13;
goede kwijten van haar taak, om ons vervolgens uit te nodigen tot een lunch ter afsluiting.</content><legacyfootnotes/><footnotes><footnote/></footnotes><auteurs>Mr. L.P.J. Mertens</auteurs><published>1988-04-01 00:00:00</published><modified>1988-04-01 00:00:00</modified><editiondate>1988-04-01</editiondate><htmlpath>https://denhollander.info/artikel/6275</htmlpath></article>
</articles></edition>