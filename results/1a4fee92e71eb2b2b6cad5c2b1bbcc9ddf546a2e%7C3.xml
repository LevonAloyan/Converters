<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2002</searchword><id>5602</id><udhid>UDH:TvAR/5602</udhid><titel>De gewijzigde Woningwet. Over bouwvergunningsvrije, licht-bouwvergunningplichtige en regulier-bouwvergunningplichtige bouwwerken</titel><searchwords><searchword>TvAR 12/2002</searchword><searchword>UDH:TvAR/5602</searchword></searchwords><attachments><attachment><name>2002_nr 12_Artikel_Lurks.pdf</name><extention>pdf</extention><url>https://denhollander.info/download/5534/ci</url></attachment></attachments><inleiding>1. Inleiding&#13;
Op 1 januari 2003 treedt een belangrijke wijziging van de Woningwet in werking.1&#13;
Met de wijziging wordt beoogd de regelgeving over het bouwen te vereenvoudigen&#13;
en het welstandstoezicht en de vergunningprocedures te verbeteren. De driedeling&#13;
bouwvergunningsvrije, meldingplichtige en bouwvergunningplichtige bouwwerken&#13;
zal worden vervangen door een tweedeling: bouwvergunningsvrije en bouwvergunningplichtige&#13;
bouwwerken. Met het afschaffen van de meldingplicht vervalt het&#13;
Besluit meldingplichtige bouwwerken. De voorheen meldingplichtige bouwwerken&#13;
zijn voor een groot deel bouwvergunningsvrij geworden. De bouwvergunningplichtige&#13;
werken zijn opgedeeld in bouwwerken waarbij kan worden volstaan met een lichte&#13;
bouwvergunning en bouwwerken waarvoor een reguliere bouwvergunning is vereist.&#13;
In deze bijdrage wordt aandacht besteed aan de nieuwe indeling van bouwwerken en&#13;
de daaruit voortvloeiende consequenties voor de besluitvomingsprocedure, de preventieve&#13;
of repressieve toetsing en de rechtsbeschermingsmogelijkheden.2</inleiding><content>2. Hoofdregel&#13;
In art. 40, eerste lid, Woningwet (Ww) blijft de hoofdregel gehandhaafd dat het verboden&#13;
is om zonder een voorafgaande verleende bouwvergunning te bouwen. In&#13;
art. 43, eerste lid, Ww wordt voor drie gevallen een uitzondering op die hoofdregel&#13;
gemaakt. Geen vergunning is vereist voor bouwen ingevolge een aanschrijving van&#13;
burgemeester en wethouders, voor bouwen dat tot gewoon onderhoud behoort en voor bouwen dat bij algemene maatregel van bestuur is aangemerkt als van beperkte&#13;
betekenis. In afwijking van de huidige Woningwet (art. 43, eerste lid onder c t/m k)&#13;
staat het merendeel van de bouwvergunningsvrije bouwwerken niet meer vermeld in&#13;
de Woningwet, maar in een algemene maatregel van bestuur, t.w: het Besluit bouwvergunningsvrije&#13;
en licht-bouwvergunningplichtige bouwwerken (Bblb)’3. Krachtens&#13;
art. 44, tweede lid, Ww zijn in dit besluit eveneens de categorieën bouwwerken aangegeven&#13;
die weliswaar niet bouwvergunningsvrij zijn, maar waarvoor wel kan worden&#13;
volstaan met een lichte bouwvergunning. In het tweede lid van art. 43 Ww wordt&#13;
een belangrijke uitzondering gemaakt op het bouwvergunningsvrij bouwen. Het&#13;
bouwen in, op, aan of bij een monument of in een door de ministers van OC&amp;W en&#13;
VROM aangewezen stads- of dorpsgezicht is altijd bouwvergunningplichtig.&#13;
Om te kunnen beoordelen tot welke categorie een bouwwerk wordt gerekend, is&#13;
het noodzakelijk om te beginnen met de uitzondering op de hoofdregel; door raadpleging&#13;
van het Bblb kan worden achterhaald welke bouwwerken vergunningsvrij&#13;
zijn.4 Betreft het geen vrij bouwwerk dan zal aan de hand van het Bblb moeten worden&#13;
nagegaan of kan worden volstaan met een lichte bouwvergunning. Een bouwwerk&#13;
dat niet bouwvergunningsvrij is en ook niet licht-bouwvergunningplichtig, is&#13;
regulier-vergunningplichtig.&#13;
3. Vrije bouwwerken&#13;
Naast art. 43, eerste lid onder a en b Ww worden in de artikelen 2 en 3 van het Bblb&#13;
de typen bouwwerken opgesomd die bouwvergunningsvrij zijn, mits wordt voldaan&#13;
aan een aantal kenmerken die randvoorwaarden en beperkingen bevatten. Deze kenmerken&#13;
hebben betrekking op het bouwwerk zelf (afmeting, grootte e.d.), of op de&#13;
plaats waar het bouwwerk zal worden gerealiseerd. Een bouwwerk is bouwvergunningsvrij&#13;
indien het type bouwwerk in één van beide artikelen is opgesomd en voldoet&#13;
aan de daarbij behorende kenmerken. Voldoet het bouwwerk niet aan de gestelde&#13;
kenmerken, dan is het in beginsel licht-bouwvergunningplichtig.5&#13;
Typen van bouwwerken&#13;
Artikel 2 Bblb bevat één lid met een opsomming van vijf typen bouwwerken die vergunningsvrij&#13;
mogen worden gebouwd, t.w:&#13;
– Aan- en uitbouwen van één bouwlaag aan een woning ter vergroting van het&#13;
woongenot (art. 2 onder a)&#13;
Er is sprake van een aan- of uitbouw indien het bouwwerk in directe verbinding staat&#13;
met het hoofdgebouw. Een aanbouw kan worden gekarakteriseerd als een toevoeging&#13;
van een afzonderlijke ruimte (bijvoorbeeld een serre), terwijl een uitbouw een vergroting&#13;
van een bestaande ruimte is.6 Met ‘vergroting van het woongenot’ wordt bedoeld&#13;
dat het gebruik van het bouwwerk direct gerelateerd dient te zijn aan de woonfunctie. Indien de aan- of uitbouw bijvoorbeeld niet aan een woning plaatsvindt, is het bouwwerk&#13;
regulier-vergunningplichtig aangezien het bouwwerk niet voldoet aan de typeomschrijving.&#13;
– Bijgebouwen of op de grond staande overkappingen van één bouwlaag bij een&#13;
woning ter vergroting van het woongenot (art. 2 onder b)&#13;
Essentieel kenmerk van een bijgebouw is dat het gebouw ondergeschikt is en ten dienste&#13;
staat van het hoofdgebouw en een als afzonderlijk van het hoofdgebouw te onderscheiden&#13;
gebouw betreft. Een los geplaatste schuur, maar ook een garage die gedeeltelijk aan&#13;
een zijde van een woning is gebouwd, wordt aangemerkt als een bijgebouw. Een overkapping&#13;
zal in de meeste gevallen een carport zijn.7&#13;
– Veranderingen in openingen (kozijn, luik, gevelpaneel) van woningen of in een bij&#13;
die woning behorend bijgebouw (art. 2 onder c)&#13;
– Dakkapellen (art. 2 onder d)&#13;
– Erf- of perceelafscheidingen (art. 2 onder e)&#13;
Artikel 3 Bblb is onderverdeeld in drie leden. Het eerste lid bevat elf typen bouwwerken&#13;
waaronder een dakraam in een gebouw (art. 3, eerste lid onder a), een bouwwerk&#13;
van beperkte omvang op een erf (bijv. kleine dierenverblijven art. 3, eerste lid onder&#13;
b), een antenne-installatie ten behoeve van de mobiele telecommunicatie (art. 3, eerste&#13;
lid onder e)8 en veranderingen van niet ingrijpende aard aan een bouwwerk (art. 3,&#13;
eerste lid onder k)9. Het tweede lid kent twee typen bouwwerken, t.w.: speeltoestellen&#13;
en tuinmeubilair. Het derde lid omvat zeven typen bouwwerken waaronder&#13;
bouwwerken, geen gebouw zijnde, van beperkte omvang voor infrastructuur (bijv.&#13;
abri’s, art. 3, derde lid onder a), straatmeubilair (bijv. zitbanken, art. 3, derde lid onder e),&#13;
zonwering en rolhekken bij woningen (art. 3, derde lid onder f).&#13;
Kenmerken aan bouwwerken&#13;
Bij de typen bouwwerken in art. 2 Bblb speelt het effect van het bouwwerk op de&#13;
ruimtelijke kwaliteit van de omgeving een belangrijke rol. Dit komt met name tot&#13;
uiting in de ‘voor- en-achterkant-benadering’ die in de kenmerken bij alle vergunningsvrije&#13;
bouwwerken van art. 2 worden gehanteerd:&#13;
– Aan- en uitbouwen dienen aan de achtergevel op meer dan 1 meter van de weg of&#13;
het openbaar groen te worden gebouwd, of aan een niet naar de weg of het openbaar&#13;
groen gekeerde zijgevel op meer dan 1 meter achter de voorgevel (art. 2 onder&#13;
a, sub 1 onder a en b);&#13;
– Bijgebouwen en overkappingen dienen op het achtererf op meer dan 1 meter van&#13;
de weg of het openbaar groen te worden gebouwd of op een niet naar de weg of&#13;
het openbaar groen gekeerd zijerf op meer dan 1 meter van het voorerf (art. 2&#13;
onder b, sub 1 onder a en b);&#13;
– Kozijn- of gevelwijzigingen mogen niet worden aangebracht aan de voorgevel van een woning of in een naar de weg of het openbaar groen gekeerde zijgevel van een&#13;
woning (art. 2 onder c sub 1);&#13;
– Dakkapellen dienen op het achterdakvlak of op een niet naar de weg of het openbaar&#13;
groen gekeerd zijdakvlak en meer dan 1 meter achter de voorgevel te worden&#13;
gebouwd (art. 2 onder d sub 1 en 2);&#13;
– Erf- of perceelafscheidingen tussen de 1 en de 2 meter hoog dienen meer dan&#13;
1 meter achter de voorgevelrooilijn en meer dan 1 meter van de weg of het openbaar&#13;
groen te worden gerealiseerd (art. 2 onder e).&#13;
Bij een aantal vergunningsvrije bouwwerken wordt in de kenmerken rekening gehouden&#13;
met de belangen van de direct wederzijdse buren die met het bouwwerk worden&#13;
geconfronteerd. Aan- en uitbouwen aan een zijgevel (art. 2 onder a, sub 1 onder b),&#13;
alsmede bijgebouwen en overkappingen met een bruto-oppervlakte van meer dan&#13;
10m2 (art. 2 onder b sub 1 onder c) kunnen alleen vergunningsvrij worden gerealiseerd&#13;
op meer dan 1 meter van het naburige erf.&#13;
Ter voorkoming dat het bij het gebouw aansluitend zij- of achtererf ongewenst dichtslibt,&#13;
is in de kenmerken bij aan- en uitbouwen (art. 2 onder a, sub 5) en bijgebouwen&#13;
en overkappingen (art. 2 onder b, sub 4) een anti-cumulatieregeling opgenomen. Het&#13;
zij- of achtererf mag niet voor meer dan 50% worden bebouwd. Van belang is dat bij&#13;
de aan- en uitbouw moet worden gerekend vanuit de oorspronkelijke gevel, die&#13;
wordt bepaald door de bouwvergunning van het hoofdgebouw. Voor bijgebouwen en&#13;
overkappingen geldt naast de 50% eis dat de totale bruto-oppervlakte van deze&#13;
bouwwerken minder dan 30 m2 moet bedragen.&#13;
Aan- en uitbouwen (art. 2 onder a sub 6), bijgebouwen en overkappingen (art. 2&#13;
onder b, sub 5) en dakkapellen (art. 2 onder d, sub 9) kunnen volgens de kenmerken&#13;
niet bouwvergunningsvrij aan, bij of op recreatiewoningen, woonwagens en tijdelijke&#13;
bouwwerken worden gerealiseerd. Op deze manier kan worden voorkomen dat zonder&#13;
overheidsbemoeienis een transformatie plaatsvindt van recreatief gebruik van een&#13;
recreatiewoning naar permanent gebruik of van tijdelijk gebruik van een woonkeet&#13;
naar langdurig gebruik.&#13;
Behalve de vier bovenvermelde algemene kenmerken bevat art. 2 Bblb kenmerken die&#13;
specifiek betrekking hebben op maatvoeringen qua hoogte, situering e.d. van het&#13;
bouwwerk. Zo dient een dakkapel te zijn voorzien van een plat dak en ondoorzichtige&#13;
zijwanden. De hoogte gemeten vanaf de voet van de dakkapel, dient minder dan&#13;
1,5 meter te bedragen. De dakkapel dient meer dan 0,50 cm en minder dan 1 meter&#13;
boven de dakvoet en meer dan 0,50 cm onder de daknok en meer dan 0,50 cm van de&#13;
zijkanten van het dakvlak te worden geplaatst. In art. 3 Bblb bestaan de kenmerken&#13;
alleen uit dergelijke specifiek aan het bouwwerk gerelateerde kenmerken.10 De vier&#13;
bovengenoemde algemene kenmerken (‘voor- en-achterkant-benadering’, belangen&#13;
van de direct wederzijdse buren, anti-cumulatieregeling en de regeling voor recreatiewoningen,&#13;
woonwagens en tijdelijke bouwwerken) gelden derhalve niet voor de in art. 3 opgesomde typen van bouwwerken.11 De zeven typen bouwwerken in art. 3,&#13;
derde lid, Bblb zijn altijd bouwvergunningsvrij zonder dat ze aan bepaalde kenmerken&#13;
behoeven te voldoen.&#13;
Toetsing&#13;
Bouwvergunningsvrije bouwwerken zijn niet aan enige preventieve gemeentelijke&#13;
toets onderworpen. De bouwwerken behoeven ook achteraf niet te voldoen aan de&#13;
voorschriften van de gemeentelijke bouwverordening en de bebouwingsvoorschriften&#13;
van het bestemmingsplan blijven krachtens art. 20, onder a, WRO, evenzeer buiten&#13;
toepassing. De gebruiksvoorschriften van het bestemmingsplan blijven volgens art. 20,&#13;
onder b, WRO buiten toepassing voor zover het gebruik van het bouwvergunningsvrije&#13;
bouwwerk voldoet aan de voorschriften die in het Bblb zijn gegeven. De&#13;
gebruiksvoorschriften van het bestemmingsplan kunnen het gebruik van vergunningsvrije&#13;
bouwwerken derhalve niet verhinderen voor zover het gebruik ervan in&#13;
overeenstemming is met de kenmerkende functie van het bouwwerk. Zodra het&#13;
gebruik van het bouwvergunningsvrij gebouwde bouwwerk afwijkt van het in het&#13;
Bblb aangegeven gebruiksdoel herleven de gebruiksvoorschriften van het bestemmingsplan&#13;
en kan op basis van het bestemmingsplan handhavend worden opgetreden.&#13;
Volgens art. 4 Ww dienen alle bouwwerken, derhalve ook de bouwvergunningsvrije,&#13;
te voldoen aan de bij of krachtens het Bouwbesluit gestelde voorschriften.&#13;
Voorts mag het uiterlijk van bouwwerken niet in ernstige strijd zijn met de redelijke&#13;
eisen van welstand. Op basis van de excessenregeling van art. 19 Ww kunnen burgemeester&#13;
en wethouders aanschrijven tot het treffen van de nodige voorzieningen. Volgens&#13;
artikel 12a Ww dient de gemeenteraad een welstandsnota vast te stellen waarin&#13;
krachtens art. 12a, eerste lid, onder b, onder meer criteria moeten worden opgenomen&#13;
die burgemeester en wethouders moeten toepassen bij hun beoordeling of het uiterlijk&#13;
van een bouwwerk in ernstige mate in strijd is met redelijke eisen van welstand.&#13;
Rechtsbescherming&#13;
Er is geen voorafgaand toestemmingsvereiste en derhalve geen beschikking waartegen&#13;
bezwaar en beroep kan worden ingesteld. Wordt gebouwd in strijd met het Bblb, het&#13;
Bouwbesluit of de gemeentelijke welstandsnota dan beschikken burgemeester en&#13;
wethouders in het kader van het repressief toezicht over de bevoegdheid om handhavend&#13;
op te treden. Derde belanghebbenden kunnen in beginsel aanspraak maken&#13;
dat gebouwd wordt conform de voorschriften in het Bblb, het Bouwbesluit en de criteria&#13;
in de welstandsnota. Tegen de weigering om handhavend op te treden staat&#13;
bezwaar en beroep open. Voorts blijft het mogelijk om de burgerlijke rechter in te&#13;
schakelen. Dit speelt dan tussen de burgers onderling. Wanneer het publiekrechtelijk&#13;
in orde is, betekent dat nog niet dat er geen inbreuk wordt gemaakt op rechten en&#13;
verplichtingen die uit het privaatrecht voortvloeien.12 4. Bouwvergunningplichtige bouwwerken&#13;
Indien het betreffende bouwwerk niet als bouwvergunningsvrij kan worden aangemerkt,&#13;
is het bouwvergunningplichtig. De artikelen 4,5 en 6 van het Bblb geven aan&#13;
voor welke bouwwerken kan worden volstaan met een lichte bouwvergunning. De&#13;
regulier-vergunningplichtige bouwwerken vormen de restcategorie van bouwwerken&#13;
die niet bouwvergunningsvrij of licht-bouwvergunningplichtig zijn.&#13;
4.1. Licht-bouwvergunningplichtige bouwwerken&#13;
Artikel 4 Bblb geeft aan wanneer een in art. 2 Bblb genoemd bouwwerk dat niet voldoet&#13;
aan de daarbij behorende kenmerken, licht-bouwvergunningplichtig is. In art. 5&#13;
Bblb is dit aangegeven voor de in art. 3 Bblb genoemde bouwwerken die niet voldoen&#13;
aan de daarbij behorende kenmerken. In art. 6, onder a, Bblb is dit geregeld voor de&#13;
in artikel 43, eerste lid onder a en b, Ww genoemde bouwwerken. In art. 6, onder b&#13;
t/m e, Bblb worden vijf typen bouwwerken genoemd die niet voorkomen in de artikelen&#13;
2 of 3 Bblb en derhalve nooit vergunningsvrij zijn. Deze bouwwerken zijn tenminste&#13;
licht-bouwvergunningplichtig en indien niet wordt voldaan aan de toepasselijke&#13;
kenmerken regulier-bouwvergunningplichtig.&#13;
De bouwvergunningsvrije bouwwerken in art. 43, eerste lid onder a en b, Ww en&#13;
de artikelen 2 en 3 van het Bblb zijn licht-bouwvergunningplichtig indien deze&#13;
bouwwerken worden gerealiseerd in, op, aan of bij een monument of in een door de&#13;
ministers van OCW en VROM aangewezen stads- of dorpsgezicht.13&#13;
Behoort het bouwwerk tot een van de in de artikelen 2 of 3 Bblb genoemde typen,&#13;
maar voldoet het niet aan de omschreven kenmerken, dan is het bouwwerk lichtbouwvergunningplichtig&#13;
voor zover wordt voldaan aan eventuele toepasselijke aanvullende&#13;
kenmerken.14 Voor aan- en uitbouwen, bijgebouwen en overkappingen,&#13;
bouwwerken van beperkte omvang, antenne-installaties, openbare nutsgebouwen,&#13;
speeltoestellen en tuinmeubilair gelden aanvullende kenmerken. Zo geldt bijvoorbeeld&#13;
in artikel 2 onder a sub 2 onder a het kenmerk dat een bouwvergunningsvrije&#13;
aan- of uitbouw niet hoger mag zijn dan 4 meter. Wordt niet aan dit kenmerk voldaan&#13;
dan is de aan- of uitbouw volgens art. 4, tweede lid onder a, Bblb, licht-bouwvergunningplichtig&#13;
mits de hoogte van het bouwwerk minder dan 5 meter is. Is de aan- of&#13;
uitbouw 5 meter of hoger dan is het bouwwerk regulier bouwvergunningplichtig.&#13;
De restcategorie licht-bouwvergunningplichtige bouwwerken in artikel 6 onder b&#13;
t/m e heeft betrekking op het bouwen van een balkon, een vloerafscheiding op een&#13;
balkon of dakterras, zonwering bij andere gebouwen dan woningen en reclamezuilen.&#13;
Procedure&#13;
Krachtens art. 40a Ww worden bij algemene maatregel van bestuur voorschriften&#13;
gegeven over de indieningsvereisten voor de aanvraag om bouwvergunning.15 De grote verschillen tussen de door gemeenten in de bouwverordening gestelde indieningsvereisten&#13;
voor een aanvraag van een bouwvergunning gaven aanleiding tot uniformering&#13;
van de aan te leveren gegevens en bescheiden. Voor een aanvraag om een&#13;
lichte bouwvergunning zijn de gegevens en bescheiden die door burgemeester en&#13;
wethouders mogen worden gevraagd, gereguleerd in art. 4, eerste lid onder c van het&#13;
Besluit indieningsvereisten aanvraag bouwvergunning. De beslistermijn voor een aanvraag&#13;
om een lichte bouwvergunning bedraagt zes weken (art. 46, eerste lid onder a&#13;
Ww). Er is geen verdagingsmogelijkheid en bij overschrijding van de termijn is de&#13;
bouwvergunning van rechtswege verleend, tenzij de bouwvergunning slechts kan&#13;
worden verleend na een vrijstelling ex art. 15, 17 of 19 WRO (art. 46, derde en vierde&#13;
lid).&#13;
Toetsing&#13;
Bij de aanvraag voor een lichte bouwvergunning vindt een beperkte preventieve toetsing&#13;
plaats. Krachtens art. 44, derde lid, Ww zijn de weigeringsgronden van artikel 44,&#13;
eerste lid, Ww van toepassing met dien verstande dat alleen de voorschriften uit het&#13;
Bouwbesluit die betrekking hebben op de constructieve veiligheid en de stedenbouwkundige&#13;
voorschriften van de bouwverordening preventief worden getoetst.&#13;
Het bestemmingsplan, de Monumentenwet en de provinciale en gemeentelijke&#13;
monumentenverordening en de redelijke eisen van welstand blijven bij de toetsing&#13;
onverkort van toepassing. Daarnaast dient de bouwaanvraag krachtens art. 17 Wet op&#13;
de Stads- en dorpsvernieuwing (WSDV) te worden getoetst aan de bepalingen van&#13;
een eventueel van kracht zijnde leefmilieuverordening. Voorts dienen de bouwaanvragen&#13;
te worden getoetst aan de Vogelrichtlijn en de Habitatrichtlijn en in de toekomst&#13;
ook aan de Kaderrichtlijn voor het waterbeleid.16&#13;
Artikel 20 WRO is niet van toepassing, aangezien de aanvragen voor licht-bouwvergunningplichtige&#13;
bouwwerken moeten worden getoetst aan het bestemmingsplan;&#13;
deze categorie bouwweken kan derhalve via het bestemmingsplan worden gereguleerd.&#13;
De gemeenteraad dient een welstandsnota vast te stellen waarin welstandscriteria&#13;
worden opgenomen die burgemeester en wethouders moeten hanteren bij de toetsing&#13;
van bouwaanvragen aan de redelijke eisen van welstand (art. 12a, eerste lid onder a&#13;
Ww). De voorschriften moeten volgens het derde lid zoveel mogelijk worden toegesneden&#13;
op de onderscheiden categorieën bouwwerken waarbij de criteria mogen&#13;
verschillen naar gelang de plaats waar een bouwwerk ligt; bijvoorbeeld binnen of&#13;
buiten de bebouwde kom.&#13;
Krachtens art. 12a, vierde lid, Ww mogen bij algemene maatregel van bestuur&#13;
voorschriften worden gegeven over de bij de verschillende categorieën bouwwerken&#13;
te hanteren welstandscriteria. In art. 7 van het Bblb is daar invulling aan gegeven. Volgens&#13;
dat artikel moet bij de toetsing aan de welstand een onderscheid worden&#13;
gemaakt tussen de bouwwerken ex art. 2 Bblb (de aan- en uitbouwen, overkappingen e.d.) en andere bouwwerken ex art. 3 Bblb. In het geval van licht-bouwvergunningplichtigheid&#13;
van de vermelde bouwwerken onder art. 2 Bblb mag uitsluitend worden&#13;
getoetst aan plaatsing, de vorm, de maatvoering, het materiaalgebruik en de kleur. Dit&#13;
type welstandscriteria wordt ook wel ‘loketcriteria’ genoemd; het dienen dermate&#13;
concrete criteria te zijn dat een aspirant-bouwer als het ware aan het loket van de&#13;
gemeente zelf al kan zien of zijn bouwplan voldoet aan die criteria. Voor de art. 3&#13;
Bblb bouwwerken behoeven de loketcriteria niet te gelden. In art. 44 eerste lid onder&#13;
d Ww staat nadrukkelijk vermeld dat burgemeester en wethouders niettemin bouwvergunning&#13;
kunnen verlenen wanneer het bouwwerk in strijd is met de in de welstandsnota&#13;
opgenomen redelijke eisen van welstand. Deze toevoeging is in feite overbodig&#13;
aangezien de welstandsnota beleidsregels bevat, waarvan krachtens art. 4:84&#13;
Awb in bijzondere omstandigheden van kan worden afgeweken.17&#13;
Volgens art. 48, eerste lid, Ww is het inwinnen van een welstandsadvies door burgemeester&#13;
en wethouders bij een lichte bouwvergunning niet verplicht.&#13;
Rechtsbescherming&#13;
De beslissing op een aanvraag om een lichte bouwvergunning is een beschikking&#13;
waartegen bezwaar kan worden gemaakt bij burgemeester en wethouders, beroep kan&#13;
worden ingesteld bij de rechtbank en hoger beroep bij de Afdeling Bestuursrechtspraak&#13;
van de Raad van State.&#13;
4.2. Regulier-vergunningplichtige bouwwerken&#13;
De restcategorie regulier-bouwvergunningplichtige bouwwerken omvat drie soorten&#13;
bouwwerken. Bouwwerken die niet behoren tot één van de genoemde typen van de&#13;
bouwvergunningsvrije bouwwerken ex art. 2, 3 of 6 van het Bblb. Bouwwerken die niet&#13;
voldoen aan de kenmerken voor licht-bouwvergunningplichtige bouwwerken. Bouwwerken&#13;
die niet voldoen aan een in art. 2 of 3 Bblb genoemd kenmerk en worden&#13;
gebouwd in, op, aan of bij een monument of in een beschermd stads- of dorpsgezicht.&#13;
Procedure&#13;
De beslistermijn voor de aanvragen om bouwvergunning voor regulier-bouwvergunningplichtige&#13;
bouwwerken is 12 weken (art. 46, eerste lid onder b, Ww) met een eenmalige&#13;
verdagingsbevoegdheid voor burgemeester en wethouders van 6 weken (art. 46,&#13;
tweede lid, Ww). De bouwvergunning wordt geacht te zijn verleend wanneer de termijn&#13;
is overschreden en de bouwaanvraag binnen het bestemmingsplan past (art. 46,&#13;
vierde lid, Ww).&#13;
Een bouwvergunning voor een regulier-bouwvergunningplichtige bouwwerk kan&#13;
op aanvraag in twee fasen worden verleend (art. 56a Ww). De mogelijkheid tot het&#13;
gefaseerd verlenen van een bouwvergunning lijkt enigszins op de huidige toegestane&#13;
constructie waarin op hoofdlijnen een bouwvergunning ten aanzien van de planologische aspecten wordt verleend met voorwaarden over de later in te vullen technische&#13;
details met betrekking tot de constructie van het bouwwerk. Bij de gefaseerde bouwvergunningverlening&#13;
krachtens artikel 56a Ww worden in de eerste fase de ruimtelijke&#13;
aspecten van het bouwplan beoordeeld en in de tweede fase de bouwtechnische&#13;
aspecten en de bodemrapportage. De beslistermijn omvat telkens zes weken na ontvangst&#13;
van de aanvraag (art. 46, eerste lid, onder c Ww) met een verdagingsmogelijkheid&#13;
van zes weken (art. 46, tweede lid, Ww). Wordt niet voldaan aan de termijnen&#13;
dan is de bouwvergunning van rechtswege verleend. Beide fasen kunnen eenmalig&#13;
met 6 weken worden verdaagd (art. 46, eerste lid onder c, Ww). In art. 4, eerste lid&#13;
onder b en c, Besluit indieningsvereisten aanvraag bouwvergunning is aangegeven&#13;
welke gegevens en bescheiden door burgemeester en wethouders mogen worden&#13;
gevraagd voor het indienen van een aanvraag om een reguliere bouwvergunning&#13;
respectievelijk voor een gefaseerde aanvraag.&#13;
Toetsing&#13;
Bij de aanvraag voor een reguliere bouwvergunning vindt krachtens art. 44 Ww een&#13;
volledig preventieve toetsing plaats aan het Bouwbesluit, de bouwverordening, het&#13;
bestemmingsplan, redelijke eisen van welstand en de Monumentenwet, provinciale of&#13;
gemeentelijke monumentenverordening. Verder dient de bouwaanvraag te worden&#13;
getoetst aan de bepalingen van een eventueel van kracht zijnde leefmilieuverordening&#13;
(art. 17 WSDV), alsmede aan de Vogelrichtlijn en de Habitatrichtlijn en in de toekomst&#13;
ook aan de Habitatrichtlijn en Kaderrichtlijn voor het waterbeleid.&#13;
Bij een reguliere bouwvergunning die in twee fasen wordt verleend, wordt in de eerste&#13;
fase (art. 56a, tweede lid, Ww) getoetst aan het bestemmingsplan of de leefmilieuverordening&#13;
(art. 17, derde lid, WSDV, nieuw), de redelijke eisen van welstand, aan de&#13;
stedenbouwkundige voorschriften van de bouwverordening en op de aanwezigheid&#13;
van een eventueel vereiste monumentenvergunning. In de tweede fase vindt een toetsing&#13;
plaats aan de voorschriften van het Bouwbesluit en de overige bepalingen van de&#13;
bouwverordening (art. 56a, derde lid, Ww).&#13;
Rechtsbescherming&#13;
Tegen de beslissing op een aanvraag om een reguliere bouwvergunning staat bezwaar,&#13;
beroep en hoger beroep open. Zowel de beslissing in de eerste fase als in de tweede&#13;
fase zijn besluiten in de zin van art. 1:3 Awb en dientengevolge beide vatbaar voor&#13;
bezwaar en (hoger) beroep.&#13;
Volgens de toelichting bij het Bblb moet de burger indien er een verschil van&#13;
mening bestaat met het gemeentebestuur over de vraag of voor een bepaalde werkzaamheid&#13;
een bouwvergunning is vereist, een aanvraag om bouwvergunning indienen&#13;
om daarover duidelijkheid te verkrijgen.18 In het kader van die aanvraag moeten burgemeester&#13;
en wethouders dan beoordelen of er voor het bouwvoornemen een bouwvergunning&#13;
is vereist. Het besluit dat op de aanvraag om bouwvergunning wordt&#13;
genomen is vatbaar voor bezwaar en (hoger) beroep, waarbij ook de vraag aan de orde kan zijn of er überhaupt een bouwvergunning vereist is. In de praktijk zal het er&#13;
op neerkomen dat de aspirant bouwer gewoon gaat bouwen. Het ligt niet voor de&#13;
hand dat de burger een bouwaanvraag zal indienen en de daaraan verbonden leges&#13;
betalen als hij/zij van mening is dat het een vergunningsvrij bouwwerk betreft.&#13;
Afsluitende opmerkingen&#13;
Wanneer het Besluit meldingplichtige bouwwerken en het Bblb met elkaar worden&#13;
vergeleken, moet worden geconstateerd dat het nieuwe besluit in algemene zin de&#13;
mogelijkheden tot bouwvergunningsvrij bouwen fors verruimt. Voor bepaalde typen&#13;
bouwwerken is het in bepaalde gevallen, m.n. bij de voorkant/achterkantbenadering,&#13;
meer beperkend. Het aantal bouwaanvragen zal dalen en daarmee ook de werkdruk.&#13;
In de toelichting wordt gesteld dat 60% van de bouwwerken die onder de vigerende&#13;
Ww onder het preventieve toezicht vallen, bij de nieuwe Ww buiten de reguliere vergunningprocedure&#13;
zullen vallen.19 Niettemin zal m.i. de beoordeling van de principeverzoeken&#13;
gelijk blijven en zullen de verzoeken om handhaving stijgen.&#13;
Hoewel sprake is van een vergroting van de vergunningsvrije bouwwerken en&#13;
afschaffing van de meldingplichtige bouwwerken is de vereenvoudiging maar ten dele&#13;
geslaagd. De kenmerken bij de de bouwvergunningsvrije bouwwerken zijn zeer complex&#13;
en bevatten bovendien een aantal vage normen. De moelijkheidsgraad neemt nog&#13;
toe doordat een zelfde type bouwwerk vanwege de verschillende kenmerken in het&#13;
concrete geval in meer dan een categorie kan vallen. Een groot deel van de in artikelen&#13;
2 en 3 Bblb bedoelde bouwwerken is in het ene geval bouwvergunningsvrij, in het&#13;
andere geval licht-bouwvergunningplichtig en weer in andere geval regulier-bouwvergunningplichtig.&#13;
Hoewel de categorie meldingplichtige bouwwerken zal komen te vervallen, zullen&#13;
er toch drie te onderscheiden categorieën bouwwerken blijven bestaan. Het geheel&#13;
overziend kom ik tot de conclusie dat de beoogde deregulering van de Woningwet&#13;
meer regels met zich heeft gebracht. De verruiming van het aantal vrije bouwwerken&#13;
en de introductie van de categorie licht-bouwvergunningplichtige bouwwerken heeft&#13;
geleid tot meer en complexere regelgeving. </content><legacyfootnotes>1. Staatsblad 2001, 518.&#13;
2. Over de gewijzigde Woningwet zijn inmiddels een aantal publicaties verschenen: J.M.H.F. Teunissen,&#13;
‘De komende herziening van de Woningwet op het punt van de bouwvergunningsprocedure en het vergunningvrije&#13;
bouwen’, Gst. 2001, 7141, p. 245 e.v.; B.H. Verfürden, ‘De gewijzigde Woningwet en het&#13;
welstandstoezicht’, BR 2001, p. 89 e.v.; A.G.A Nijmeijer, ‘De gevolgen van de herziene Woningwet&#13;
voor het welstandstoezicht’, BR 2001, p. 95 e.v.; Verslag van de derde kwartaalvergadering van de Vereniging&#13;
voor Bouwrecht, d.d. 26 september 2002 te Amersfoort: in BR 2002: J. Struiksma, ‘De gewijzigde&#13;
Woningwet, de regeling voor vergunningvrije en licht-vergunningplichtige bouwwerken in de&#13;
Woningwet 2003’, p. 559-565, J.W. Weerkamp, ‘Op weg naar de gewijzigde Woningwet’, p. 566-572.&#13;
Binnenkort zal in het tijdschrift Bouwrecht van de hand van D.W. Bruil, M. Lurks en E. de Vilder een&#13;
artikel verschijnen over de nieuwe Woningwet met uitgebreide schema’s.&#13;
3. Staatsblad 2002, 410.&#13;
4. Afgezien van bouwwerken van beperkte betekenis die zijn aangewezen als monument dan wel voorkomen&#13;
in een beschermd stads- of dorpsgezicht.&#13;
5. Art. 4 en 5 Bblb.&#13;
6. Staatsblad 2002, 410, Nota van Toelichting p. 27.&#13;
7. Staatsblad 2002, 410, Nota van Toelichting p. 28.&#13;
8. Vooruitlopend op de nieuwe wetgeving is een aantal bepalingen inzake de vergunningsvrije antenneinstallaties&#13;
voor mobiele telecommunicatie en de C-2000 antenne-opstelpunten al per 15 augustus 2002&#13;
in werking getreden, Staatsblad 2002, 411.&#13;
9. Dit is een restcategorie van bouwactiviteiten die niet expliciet als bouwvergunningsvrij zijn aangewezen. &#13;
10. De kenmerken voor veranderingen van niet ingrijpende aard aan een bouwwerk (art. 3, eerste lid, onder&#13;
k, zijn: geen betrekking op draagconstructie, geen uitbreiding van bebouwde oppervlakte en het bestaande&#13;
niet-wederrechtelijk gebruik wordt gehandhaafd.&#13;
11. Met uitzondering van de anticumulatieregeling die ook geldt voor bouwwerken van beperkte omvang&#13;
(art. 3, eerste lid, onder b sub 3).&#13;
12. Zie in het bijzonder boek 5 titel 4 van het Burgerlijk Wetboek dat gaat over de bevoegdheden en verplichtingen&#13;
van de eigenaars van naburige erven.&#13;
13. Art. 6 sub a onder 1 en 2, art. 4, eerste lid onder a en b en art. 5 eerste lid onder a en b, Bblb.&#13;
14. Art. 4, tweede lid, art. 5, tweede en derde lid, Bblb.&#13;
15. Besluit van 13 juli 2002, houdende indieningsvereisten voor aanvragen om bouwvergunning en voorschriften&#13;
omtrent het opnemen van gegevens in het openbaar bouwregister, Staatsblad 2002, 409.&#13;
16. Zie uitgebreid A.A. Freriks, Th. Peters, J. Robbe en J.M. Verschuuren, De invloed van het Europees&#13;
recht op het ruimtelijk bestuursrecht, Preadviezen voor de Vereniging voor Bouwrecht, nr. 30, Deventer:&#13;
Kluwer 2002, p. 133. Op p. 134 merken de auteurs ten aanzien van de categorie bouwvergunningsvrije&#13;
bouwwerken op dat het de vraag is in welk kader en door welk bestuursorgaan aan de verplichting tot&#13;
het maken van een passende beoordeling volgens Vogelrichtlijn en/of Habitatrichtlijn zal worden voldaan.&#13;
17. Op grond van het bij de Ww behorende overgangsrecht hebben gemeenten na de inwerkingtreding van&#13;
de Ww nog 18 maanden de tijd om een welstandsnota vast te stellen, in die tijd mogen de oude welstandscriteria&#13;
worden gehanteerd, daarna niet meer.&#13;
18. Staatsblad 2002, 410, Nota van Toelichting p. 22.&#13;
19. Kamerstukken II 1998/99, 26 734, nr. 3, p. 5.</legacyfootnotes><footnotes><footnote/></footnotes><auteurs>mr. M. Lurks</auteurs><published>2002-12-01 00:00:00</published><modified>2000-09-05 00:00:00</modified><editiondate>2002-12-01</editiondate><htmlpath>https://denhollander.info/artikel/5602</htmlpath></article>
</articles></edition>