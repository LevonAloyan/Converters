<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2011</searchword><id>9405</id><udhid>UDH:TvAR/9405</udhid><titel>Rechtspraak 5653. Roermond / Kleukers (TvAR 2011/5653)</titel><searchwords><searchword>TvAR 7/8/2011</searchword><searchword>TvAR 2011/5653</searchword><searchword>UDH:TvAR/9405</searchword></searchwords><attachments><attachment><name>TvAR2011_07_08_12_Rechtspraak_5653.pdf</name><extention>pdf</extention><url>https://denhollander.info/download/8215/ci</url></attachment></attachments><inleiding>Beëindigingsovereenkomst. Opschortende voorwaarde.&#13;
Een pachtbeëindigingsovereenkomst met een opschortende voorwaarde kan door de grondkamer worden goedgekeurd. De vraag of een overeenkomst tot stand is gekomen moet door de pachtrechter worden beoordeeld. De grondkamer, en in beroep de Centrale Grondkamer, zijn evenwel gehou­den deze vragen bij wijze van voorvraag te beantwoorden indien dit voor de beoordeling van het onderhavige verzoek noodzakelijk is.&#13;
</inleiding><content>Het geding in eerste aanleg&#13;
De grondkamer Zuid heeft bij beschikking van 22 oktober 2010, waarvan afschrift aan partijen is&#13;
verzonden op 4 november 2010, met betrekking tot de op 23 november 2009 bij haar ter goedkeuring ingezonden “Over­eenkomst tot ontbinding van pachtovereenkomst” met be­trekking tot de tussen partijen bestaande pachtovereenkomst inzake het perceel, kadastraal bekend gemeente Roermond sectie S, nr. 302 ged., kavelnr. 015063, groot 0.58.95 ha, sectie S, nr. 302 ged., kavelnr. 015064, groot 1.00.00 ha, en S, nr. 302 ged., kavelnr. 015064, groot 1.71.93 ha, inhouden­de dat die pachtovereenkomst voortijdig beëindigd wordt en wel met ingang van 1 januari 2008 onder nader daarin ver­melde voorwaarden, als volgt beslist: “De overeenkomst wordt goedgekeurd voor het geval dat het College van Bur­gemeester en Wethouders van Roermond c.q. de Gemeente­raad de in art. 6 van de overeenkomst bedoelde goedkeuring verleent dan wel de bevoegde rechter op vordering van de meest gerede partij beslist dat het College van Burgemees­ter en Wethouders van Roermond c.q. de Gemeenteraad op grond van de redelijkheid en billijkheid bedoelde goedkeu­ring dient te verlenen.” Voormelde beschikking is in fotoko­pie aan deze beschikking gehecht. Daarnaar wordt verwezen voor de procesgang in eerste aanleg en de aan de beschik­king ten grondslag gelegde motivering.&#13;
Het geding in hoger beroep&#13;
Verpachtster is bij een op 30 november 2010 ter griffie in­gekomen beroepschrift in beroep gekomen van voormelde beschikking, met verzoek die beschikking te vernietigen en opnieuw rechtdoende pachter in zijn verzoek niet ontvanke­lijk te verklaren, althans hem dit te ontzeggen. Pachter heeft hiertegen verweer gevoerd bij een op 29 december 2010 per faxbericht en op 30 december 2010 per post ter griffie inge­komen verweerschrift, met verzoek het beroep van verpacht­ster te verwerpen en de beschikking, waarvan beroep, te be­vestigen, kosten rechtens.&#13;
De grieven&#13;
Verpachtster heeft aangevoerd dat op grond van art. 112 van de Grondwet berechting van geschillen over burgerlijke rechten is opgedragen aan de rechterlijke macht en dat inge­volge het bepaalde in de wet op de Rechterlijke Organisatie geschillen over burgerlijke rechten in eerste instantie die­nen te worden voorgelegd aan één der (civiele) sectoren van de rechtbank en dat dientengevolge de vraag of door partijen wel of geen pachtbeëindigingsovereenkomst is gesloten uit­sluitend kan worden beantwoord door de pachtkamer, sector kanton, van de rechtbank; dat eerst indien rechtens onher­roepelijk vast staat dat er tussen partijen een overeenkomst is gesloten de vraag rijst of deze al dan niet goedkeuring van een andere instantie behoeft alvorens zij werking kan heb­ben; dat de grondkamer derhalve geen rechtsmacht toekomt om te beoordelen of een overeenkomst tussen partijen wel of niet is gesloten en dat de grondkamer uitsluitend beoor­deelt of een aan haar voorgelegde overeenkomst al dan niet kan worden goedgekeurd.&#13;
De mondelinge behandeling&#13;
De mondelinge behandeling heeft plaats gevonden ter zit­ting van 21 maart 2011. Daarbij zijn verschenen namens verpachtster mr. J.D.E. van den Heuvel, vergezeld door mevr. L. Heijman, medewerker Beheer eigendommen, als­mede pachter, bijgestaan door mr. J.L.E. Marchal. Ter zit­ting heeft mr. Van den Heuvel desgevraagd verklaard dat te­gen het vonnis van de pachtkamer van de sector kanton van de rechtbank te Roermond van 11 augustus 2009 geen hoger beroep is ingesteld. Voorts heeft hij het standpunt van ver­pachtster nader toegelicht aan de hand van een pleitnotitie.&#13;
Mr. Marchal heeft ter zitting het standpunt van pachter nader toegelicht en in dat verband aangevoerd dat hij het in zijn verweerschrift gestelde onverkort handhaaft. Pachter heeft ter zitting nog opgemerkt dat hij op grond van zijn gesprek­ken met de heer Mevissen niet had verwacht dat het gehele project geen doorgang zou vinden. &#13;
Beoordeling van het geschil in hoger beroep&#13;
1. Verpachtster heeft in beroep aangevoerd dat de grondka­mer in haar bestreden beschikking ten onrechte ervan is uit­gegaan dat in casu sprake is van een pachtbeëindigingsover­eenkomst met de opschortende voorwaarde van goedkeuring van het college van burgemeester en wethouders c.q. de ge­meenteraad van Roermond omdat a) het door ambtenaar Mevissen en pachter ondertekende document geen overeen­komst in civielrechtelijke zin is en b), als er in beginsel spra­ke is van een civiele overeenkomst, ambtenaar Mevissen deze onbevoegd heeft gesloten. Dienaangaande overweegt de Centrale Grondkamer het navolgende.&#13;
2. De beantwoording van de vraag of in casu tussen partij­en een (pachtbeëindigings)overeenkomst tot stand is geko­men en of bij de totstandkoming van die overeenkomst amb­tenaar Mevissen al dan niet als gevolmachtigde bevoegd was om de desbetreffende overeenkomst te sluiten, betreft rechtsvragen waarvan de beantwoording bij uitsluiting is voorbehouden aan de bevoegde (pacht)rechter. De grond­kamer, en in beroep de Centrale Grondkamer, zijn even­wel gehouden deze vragen bij wijze van voorvraag te beant­woorden indien dit voor de beoordeling van het onderhavige verzoek noodzakelijk is en indien en voor zover een rechter­lijk oordeel als vorenbedoeld ter zake niet voorhanden is.&#13;
3. Blijkens de stukken hebben de toenmalige ambtenaar van de gemeente Roermond Mevissen en pachter in het na­jaar van 2007 enkele gesprekken gevoerd om na te gaan of en op welke wijze de onderhavige door verpachtster aan pachter verpachte gronden pachtvrij gemaakt konden wor­den, zulks in het kader van de ontwikkeling van het gebied “de Meer” ten behoeve van een niet agrarische bestemming. De in dat verband door hen gemaakte afspraken zijn neer­gelegd in de litigieuze “overeenkomst tot ontbinding van pachtovereenkomst”, welke destijds door beiden is onder­tekend. In art. 6 van genoemde overeenkomst is vermeld dat deze wordt aangegaan onder opschortende voorwaarde van goedkeuring door het college van burgemeester en wet­houders c.q. de raad van de gemeente Roermond. Nadat het college van burgemeester en wethouders van de gemeente Roermond had besloten om geen pachtbeëindigingsovereen­komst met pachter te sluiten omdat de financiële gevolgen daarvan te zwaar en ingrijpend waren en niet in verhouding stonden met het met de eventuele pachtontbinding te die­nen belang, heeft pachter zich tot de pachtkamer van de sec­tor kanton van de rechtbank te Roermond gewend met het verzoek te verklaren voor recht dat tussen hem en verpacht­ster een rechtsgeldige (pacht)beëindigingsovereenkomst tot stand is gekomen.&#13;
Verpachtster heeft een en ander in die procedure betwist. Bedoelde procedure heeft geleid tot het vonnis van 11 au­gustus 2009 waarin de pachtkamer van de sector kanton van de rechtbank te Roermond -ondermeer- het navolgende heeft overwogen:&#13;
(……)&#13;
De door Kleukers ingestelde vordering tot verklaring voor recht stelt de rechtsgeldigheid aan de orde van een overeen­komst tot beëindiging van een pachtovereenkomst. Blijkens de inhoud van deze op schrift gestelde en in de onderhavi­ge procedure overgelegde overeenkomst is inderdaad tus­sentijdse beëindiging van een bestaande pachtverhouding aan de orde, per 1 januari 2008, tegen een primaire vergoe­ding van EUR 443.740,16 en met eventueel een bijkomende vergoeding voor belastingschade. In zoverre is er dus sprake van een privaatrechtelijke overeenkomst die ook als zodanig door privaatrechtelijke regelgeving wordt beheerst.&#13;
(……)&#13;
De pachtkamer merkt daarom de gemeente aan als con­tractspartij bij de namens haar door haar ambtenaar Mevis­sen -bevoegd dan wel onbevoegd- met Kleukers gesloten overeenkomst tot beëindiging van de bestaande pachtver­houding.”&#13;
Ter zitting heeft verpachtster onweersproken verklaard dat tegen voormeld vonnis geen hoger beroep is ingesteld.&#13;
4. In verband met de taakverdeling tussen grondkamer en Centrale Grondkamer enerzijds en de pachtrechter ander­zijds als hiervoor onder 2 bedoeld, moet worden aangeno­men dat de grondkamer, en in beroep de Centrale Grond­kamer, zich bij de beantwoording van voorvragen zoveel mogelijk dienen te richten naar hetgeen de pachtrechter eventueel reeds tussen partijen heeft overwogen en beslist, onverschillig of de desbetreffende uitspraak reeds kracht van gewijsde heeft verkregen en eveneens onverschillig of het een beslissing in het dictum betreft of in de overwegin­gen van de uitspraak.&#13;
5. Ten overvloede voegt de Centrale Grondkamer aan het voorgaande nog toe dat, anders dan waarvan verpachtster uitgaat, niet alleen aan het dictum van een vonnis van de burgerlijke rechter gezag van gewijsde toekomt, maar ook aan de dragende overwegingen die tot dat dictum hebben geleid. De hiervoor aangehaalde overwegingen komt daar­om gezag van gewijsde toe. Uit het voorgaande volgt echter dat de vraag of een vonnis wel of geen gezag van gewijsde heeft, in een geding ten overstaan van de grondkamer of de Centrale Grondkamer niet van beslissende betekenis is: voor de beantwoording van voorvragen dienen de grondkamer, en in beroep de Centrale Grondkamer, zich hoe dan ook te rich­ten naar hetgeen de pachtrechter heeft overwogen en beslist. In verband hiermede heeft de grondkamer in haar bestreden beschikking terecht geconstateerd dat in casu sprake is van een pachtbeëindigingsovereenkomst met een opschortende voorwaarde en heeft zij deze overeenkomst vervolgens met inachtneming van het dienaangaande bepaalde in art. 7:319 BW goedgekeurd zoals vermeld in haar beschikking, waar­van beroep.&#13;
6. In onderdeel 6 van de onderhavige pachtbeëindigings­overeenkomst is het volgende vermeld: “De overeenkomst wordt aangegaan onder de opschortende voorwaarde van goedkeuring door het College van Burgemeester en Wethou­ders van Roermond c.q. de Gemeenteraad.” Anders dan ver­pachtster, vermag de Centrale Grondkamer niet in te zien dat deze in de onderhavige pachtbeëindigingsovereenkomst opgenomen opschortende voorwaarde als zodanig in de weg zou staan aan de goedkeuring van die overeenkomst inge­volge art. 7:319 BW door de grondkamer, en in beroep door de Centrale Grondkamer. Genoemd artikel bevat daarvoor immers geen beletselen, terwijl deze naar het oordeel van de Centrale Grondkamer ook anderszins niet aanwezig zijn.&#13;
7. Het hiervoor overwogene brengt mede dat de door ver­pachtster aangevoerde grieven geen doel treffen.&#13;
8. In een procedure als de onderhavige is geen plaats voor een kostenveroordeling zoals door pachter gevraagd.&#13;
Slotsom&#13;
De beschikking, waarvan beroep, moet worden bevestigd voor zoveel nodig met aanvulling van&#13;
gronden zoals hiervoor overwogen. &#13;
Beslissing&#13;
De Centrale Grondkamer, beschikkende in hoger beroep:&#13;
Bevestigt de beschikking, waarvan beroep, voor zoveel no­dig met aanvulling van gronden zoals hiervoor overwogen.&#13;
Noot&#13;
1.Deze beschikking betreft de taakverdeling tussen enerzijds de grondkamers en de Centrale grondkamer en anderzijds de pachtrechter. Zaken die hierop betrekking hebben, komen niet zo vaak voor. Alleen al om deze reden is het de moeite waard een paar woorden aan de beschikking te besteden.&#13;
2. Aan de orde was een beëindigingsovereenkomst, met als opschortende voorwaarde dat het College van Burgemeester en Wethouders van verpachtster met de inhoud ervan kon in­stemmen. Het college bleek zijn instemming te onthouden, kennelijk mede in verband met het hoge bedrag dat in geval van beëindiging van de pacht aan pachter diende te worden voldaan. Vervolgens had de pachter zich tot de pachtrech­ter gewend met de vordering dat voor recht werd verklaard, dat tussen hem en verpachtster een rechtsgeldige pachtbe­ëindigingsovereenkomst tot stand was gekomen. Deze vor­dering werd toegewezen. Als ik de beschikking van de Cen­trale Grondkamer goed begrijp, heeft de pachtrechter daarbij in het midden gelaten of de ambtenaar die de overeenkomst namens verpachtster was aangegaan daartoe bevoegd was. Van het desbetreffende vonnis werd geen hoger beroep aan­getekend bij het Pachthof, zodat het ‘kracht van gewijsde’ had verkregen.&#13;
3. Uit de beschikking wordt niet helemaal duidelijk wat pre­cies de strekking van het vonnis was. Werd voor recht ver­klaard dat rechtsgeldig een beëindigingsovereenkomst met opschortende voorwaarde was gesloten, of kwam de verkla­ring voor recht er op neer dat rechtsgeldig een beëindigings­overeenkomst was gesloten met dien verstande dat de ge­meente aan de gemaakte afspraken vastzat zonder dat haar beroep op de opschortende voorwaarde toekwam?&#13;
4. Nadat de pachtrechter uitspraak had gedaan, werd de overeenkomst ter goedkeuring ingezonden bij de grondka­mer. Deze besloot tot voorwaardelijke goedkeuring over te gaan; de overeenkomst werd goedgekeurd voor het geval dat het College van B&amp;W c.q. de Gemeenteraad met de over­eenkomst zou instemmen, dan wel de bevoegde rechter op vordering van de meest gerede partij zou beslissen dat het college of de raad op grond van redelijkheid en billijkheid instemming diende te verlenen. Indien de door de pachtrech­ter uitgesproken verklaring voor recht mede de rechtsgeldig­heid van de opschortende voorwaarde betrof, was het voor­waardelijke karakter van de door de grondkamer afgegeven beschikking onnodig. Indien de verklaring inhield dat de ge­meente geen beroep op de opschortende voorwaarde toe­kwam, was het voorwaardelijk karakter onbegrijpelijk. In beide gevallen moet worden opgemerkt dat de tekst van de art. 7:319 en 7:320 BW geen ruimte voor een voorwaardelij­ke goedkeuringsbeschikking lijken te bieden.&#13;
5. De in het hoger beroep bij de Centrale Grondkamer opge­worpen grieven kwamen er in de kern op neer, dat de grond­kamer geen rechtsmacht zou toekomen om te beoordelen of een overeenkomst tussen partijen wel of niet is gesloten, aangezien zij uitsluitend bevoegd is om voorgelegde over­eenkomsten al dan niet goed te keuren. Geheel in lijn met haar vaste rechtspraak werd deze stelling ter zijde gescho­ven met de overweging dat grondkamers, en in hoger be­roep de Centrale Grondkamer, een opgeworpen rechtsvraag bij wijze van voorvraag dienen te beantwoorden, indien dit voor de beoordeling van een voorliggend verzoek noodza­kelijk is en indien en voor zover een rechterlijk oordeel over de rechtsvraag niet voorhanden is. Deze vaste rechtspraak bedoelt juist te vermijden dat partijen gedwongen zijn om zich met relevante rechtsvragen tot de pachtrechter te wen­den, alvorens zich met het verzoek waar het hen eigenlijk om gaat te kunnen richten tot de grondkamer.&#13;
6. Het bijzondere aan deze zaak was, dat wél een rechter­lijk oordeel voorhanden was; de pachtrechter had immers een verklaring voor recht gegeven. Het spreekt voor zichzelf dat de Centrale Grondkamer voor een dergelijk geval heeft overwogen dat grondkamers zich bij de beantwoording van voorvragen zoveel mogelijk dienen te richten naar hetgeen de pachtrechter reeds tussen partijen heeft overwogen en be­slist, onverschillig of (1) de desbetreffende uitspraak reeds kracht van gewijsde heeft verkregen en (2) het een beslis­sing in het dictum, dan wel in de overwegingen van de uit­spraak betreft.&#13;
7. In rechtsoverweging 6 heeft de Centrale Grondkamer be­grijpelijk en terecht overwogen, dat de in de beëindigings­overeenkomst opgenomen opschortende voorwaarde als zo­danig aan de goedkeuring ervan niet in de weg stond. Voor de goede orde kan hierbij worden opgemerkt dat het ver­bod van art. 7:399b BW slechts opschortende voorwaarden in pachtovereenkomsten betreft, die betrekking hebben op goedkeuring door de grondkamer (en dus niet op de goed­keuring van andere organen, zoals een College van B&amp;W).&#13;
8. De juistheid van het slot van rechtsoverweging 5 moet worden betwijfeld op grond van hetgeen ik in onderdeel 4 van deze annotatie heb betoogd. Mijns inziens had de be­schikking van de grondkamer vernietigd moeten worden aangezien de wet voor voorwaardelijke goedkeuringsbe­schikkingen geen grondslag biedt. De beëindigingsover­eenkomst had onvoorwaardelijk goedgekeurd moeten wor­den. Wat de gevolgen daarvan precies waren geweest, valt niet met zekerheid te zeggen. Deze hangen immers af van de door de pachtrechter gegeven verklaring voor recht; als ge­zegd wordt de strekking van die verklaring uit de beschik­king van de Centrale Grondkamer niet geheel duidelijk. Maar bedoelde afhankelijkheid is een rechtstreeks gevolg van de taakverdeling tussen grondkamers en rechter; zie de onderdelen 5 en 6 van deze noot.&#13;
G.M.F. Snijders&#13;
</content><legacyfootnotes/><footnotes><footnote/></footnotes><auteurs/><published>2011-08-01 00:00:00</published><modified>2011-08-01 00:00:00</modified><editiondate>2011-08-01</editiondate><htmlpath>https://denhollander.info/artikel/9405</htmlpath></article>
</articles></edition>