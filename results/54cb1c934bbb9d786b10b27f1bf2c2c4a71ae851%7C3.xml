<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1985</searchword><id>6389</id><udhid>UDH:TvAR/6389</udhid><titel>Bodemverontreiniging en landbouw</titel><searchwords><searchword>TvAR 6/1985</searchword><searchword>UDH:TvAR/6389</searchword></searchwords><attachments><attachment><name>1985_nr 6_Artikel_Lopes.pdf</name><extention>pdf</extention><url>https://denhollander.info/download/6171/ci</url></attachment></attachments><inleiding>Zo'n 75 natuurlijke personen verzamelden zich op 5 oktober 1984 te Goes om over&#13;
bodemverontreiniging te congresseren. Er waren vijf maal zoveel Nederlanders als&#13;
Belgen, een ongebruikelijke wanverhouding in de geschiedenis van de (zogenaamde)&#13;
Benelux-studiedagen.&#13;
De Nederlandse preadviseur, mr D. Samkalden, had tijdig een geschikte beschouwing&#13;
over de Wet bodembescherming en de landbouw het licht doen zien, inmiddels&#13;
afgedrukt in het laatste decembernummer van dit tijdschrift. Van Belgische zijde&#13;
verschijnt mr D. Soetemans, van wiens hand ter plaatse enkele aantekeningen werden&#13;
verspreid. Beiden geven een mondelinge samenvatting, althans zo is alleen het&#13;
- betrekkelijk korte - optreden van Samkalden te kwalificeren. Soetemans gaat&#13;
hem zeer langdurig voor en vat niet samen, maar uiteen. Zij preadvies is mondeling,&#13;
al heeft hij vele vellen met aantekeningen bij de hand. Eerst volgt een poging daarvan&#13;
een samenvatting te maken. </inleiding><content>HET BELGISCHE PREADVIES&#13;
Soetemans noemt zeven functies van de bodem, de biologische, hydrologische, dragende,&#13;
filtrerende, voortbrengende, reinigende en bergende. Nagenoeg iedere noodzakelijke&#13;
levenscomponent wordt beschermd door een kaderwet. (Zo zouden wij ons&#13;
zeker niet uitdrukken. Wij zouden spreken van sectorwetten of zelfs van subsectorwetten.)&#13;
Zo zijn er de wetten op de bescherming van de oppervlaktewateren tegen&#13;
verontreiniging (26 maart 1971), op de bescherming van het grondwater (26 maart&#13;
1971), betreffende de bestrijding van de luchtverontreiniging (28 december 1964),&#13;
van de geluidshinder (18 juli 1973, bij ons geluidhinder) en op het natuurbehoud&#13;
(12 juli 1973). De regelgeving vertoont soms een overlapping.&#13;
De bodem wordt ook bedreigd door de industrie en door onoordeelkundig gebruik.&#13;
Beschermende wetten zijn de Wet op de gevaarlijke, ongezonde en hinderlijke&#13;
inrichtingen (Hinderwet), respectievelijk die op de ruimtelijke ordening. (Onoordeelkundig&#13;
wordt hier kennelijk gebruikt in een andere betekenis dan wij gewoon&#13;
zijn.)&#13;
De landbouw is niet alleen slachtoffer van bodemverontreiniging, maar ook vervuiler.&#13;
Daarom speelt de Wet op de gevaarlijke, ongezonde en hinderlijke inrichtingen&#13;
(1946) een rol. Deze eerste milieuwet onderwerpt het gebruik van bepaalde stoffen&#13;
aan het vereiste van een vergunning. Er is thans een lijst met zo'n honderd rubrieken,&#13;
die zowel de grote chemie als de kapsalon bestrijken, met de bescherming&#13;
van de bevolking als doel. Onderscheiden wordt tussen inrichtingen die groot gevaar&#13;
opleveren en minder gevaarlijke inrichtingen. Van de eerste bestaat een lijst, van de tweede twee lijsten. De vergunningen worden verleend of geweigerd door de provincie,&#13;
respectievelijk de gemeente. Aan de beschikking gaat inspraak van de bevolking&#13;
vooraf. De vergunning kan onder bepaalde voorwaarden worden verleend en niet&#13;
zelden wordt zij ingetrokken wegens niet-naleving daarvan.&#13;
Bij de Wet van 1974 is het beheer van giftig afval geregeld. Er is een lijst van stoffen&#13;
waarvan overschotten vrijkomen bij bepaalde activiteiten. De vereisten zijn&#13;
streng, zowel ten voordele als ten nadele van de landbouw.&#13;
De voortbrenger is gehouden op zijn kosten het afval te vernietigen. Hierbij geldt&#13;
de objectieve aansprakelijkheid, dat wil zeggen de voortbrenger die het afval aan&#13;
een derde toevertrouwt ter vernietiging, blijft aansprakelijk. Voor de vernietiging&#13;
(c.q. verwerking of neutralisatie) worden speciale centra opgericht. Deze werken&#13;
onder vigeur van een vergunning en zijn aan toezicht onderworpen. Met het oog op&#13;
de gevallen waarin niemand aan te spreken is, wordt aan een waarborgfonds&#13;
gedacht. Reële stappen zijn nog niet genomen.&#13;
Alleen voor het Vlaamse gewest geldt het decreet beheer afvalstoffen van 2 juli&#13;
1981. Het regelt onder andere de wijze van verwijdering c.q. recycling. Dierenmest&#13;
en andere agrarische afvalstoffen vallen niet onder dit decreet. Er is een lijst van&#13;
stoffen die tevens aangeeft welke bepalingen van het decreet van toepassing zijn. De&#13;
voortbrenger en de verwerker (c.q. de af voerder) zijn verplicht tot melding aan de&#13;
Openbare Afvalstoffen Maatschappij. De afgifte zelf kan (ook) geschieden aan een&#13;
inrichting met vergunning, ook indien gelegen in een ander gewest of in een ander&#13;
land. Desgevraagd moet deze dan bewijzen dat hij tot ontvangst bevoegd is. De&#13;
OAM zal een afvalstoffenplan, ook voor een zeer lange termijn, opstellen. Een databank&#13;
voor afvalstoffen is in voorbereiding.&#13;
Vele glastuinbouwbedrijven gebruiken afvalolie (afgewerkte olie) als brandstof.&#13;
Dit is verboden, tenzij een verantwoorde accommodatie daarvoor aanwezig is en&#13;
een vergunning is verleend.&#13;
DE INTERVENTIE VAN PROF. MR TH.G. DRUPSTEEN&#13;
De interventie van prof. mr Th.G. Drupsteen leent zich voor integrale opneming,&#13;
aangezien van een tamelijk algemene vergelijking van stelsels sprake is.&#13;
In beide landen treffen we verspreide wetgeving aan. Wel wordt in Nederland gewerkt&#13;
aan de voorbereiding van een kaderwet.&#13;
België stelt de teeltfunctie van de grond voorop, Nederland gaat uit van de multifunctionaliteit&#13;
daarvan. Het Nederlandse streven naar een algemeen beschermingsniveau&#13;
van de bodem is moeilijk uit te werken; de ruimtelijke ordening moet in de&#13;
toekomst nog vele opties openhouden. Dat de Belgische wetgeving Nederlandse invloeden&#13;
ondergaat, staat niet vast; soms zijn de Belgen verder gevorderd. Bovendien&#13;
zijn sommige normen van Europese herkomst.&#13;
Het Belgische equivalent zou beter werken dan de Nederlandse Hinderwet.&#13;
Drupsteen is benieuwd naar rechtspraak omtrent de objectieve aansprakelijkheid&#13;
voor schade als gevolg van giftig afval. Men mag reeds aannemen dat risico-aansprakelijkheid&#13;
tot 10 a 15% hogere verzekeringspremies leidt dan schuldaansprakelijkheid. Gezien de grotere kans op succes neemt het aantal procedures toe. De causaliteitsvraag&#13;
zal soms toch moeten worden gesteld, ook wanneer de schade niet het gevolg&#13;
is van een fout van de benadeelde. Een schadefonds blijft het overdenken waard.&#13;
HET ANTWOORD VAN DE BELGISCHE PREADVISEUR&#13;
De Belgen bereiden geen kaderwet voor, maar gaan voort op de weg van de fragmentarische&#13;
regeling van bepaalde categorieën vervuiling. Soetemans zelf zou wel&#13;
voelen voor een kaderwet met milieukwaliteitsnormen.&#13;
Dat de teeltfunctie van de bodem vooropstaat is niet zozeer een kwestie van algemeen&#13;
aanvaarde prioriteit, als wel van aanpassing aan de doelstelling van de organiserende&#13;
vereniging en de belangstelling van de Belgische gasten.&#13;
De Wet op de gevaarlijke, ongezonde en hinderlijke inrichtingen van 1946 is zeker&#13;
een succes, al rijzen de laatste tijd problemen, vooral van technische aard. Aanvulling&#13;
lijkt dus wel nodig.&#13;
De objectieve aansprakelijkheid heeft nog niet tot jurisprudentie geleid. Soetemans&#13;
kan zich althans geen uitspraak voor de geest halen, een andere Belgische deelnemer&#13;
zegt van één uitspraak te weten.&#13;
BIJZONDERE ONDERWERPEN&#13;
Aansprakelijkheid; fonds&#13;
Desgevraagd door mr A.D. Mijs, gaat Soetemans in op de objectieve aansprakelijkheid&#13;
zoals voorzien in de Wet van 1974. Werkelijk algemeen is de werking van die&#13;
aansprakelijkheid niet, mede door de limitatieve opsomming van de categorieën&#13;
stoffen. De voortbrenger is aansprakelijk, ook als hij de stof (op de lijst) aan een&#13;
vervrachter heeft toevertrouwd. Hij is aansprakelijk voor verwijdering van de stof&#13;
en alle schade is te zijnen laste. De benadeelde moet de aanwezigheid van de stof&#13;
in de grond aantonen, de voortbrenger heeft eventueel regres tegen vervrachter, vernietiger&#13;
of opslager.&#13;
De vraag rijst of objectieve aansprakelijkheid verenigbaar is met de uitgangspunten&#13;
van ons Burgerlijk Wetboek. Samkalden wijst erop dat, wanneer de aanwezigheid&#13;
van giftige stof is aangetoond, het causaal verband met de milieuschade&#13;
nog moet worden bewezen. Omkering van de bewijslast, dat wil zeggen dat de voortbrenger&#13;
van de stof zou moeten trachten aan te tonen dat de schade aan andere oorzaken&#13;
is toe te schrijven, betekent het tegenovergestelde van hetgeen hieromtrent in&#13;
art. 1401 BW is voorzien. Instelling van een schadefonds is misschien te verkiezen&#13;
(boven een breuk met de rechtshistorie en de rechtslogica, zo voegt R.L. hieraan&#13;
toe). Het fonds zou de schade vergoeden en zich trachten te verhalen op de veroorzaker.&#13;
Er wordt op gewezen dat de causaliteit bij art. 1401 nogal op de achtergrond is&#13;
geraakt. Zelf wil ik hierbij aantekenen dat door de verstrengeling van de adequate&#13;
veroorzaking met de verwijtbaarheid, de nadruk op de schuld is komen te liggen. Wordt deze nu door risico-aansprakelijkheid ter zijde geschoven, dan herleeft de&#13;
causaliteit als zelfstandige factor niet.&#13;
Intussen verzekert dr J. Teesink, veterinair toxicoloog, dat causaal verband tussen&#13;
aanwezigheid van stof en schade zeer wel is aan te tonen. Kennelijk vat Drupsteen&#13;
deze uitspraak technisch op, want in juridische zin ziet hij de nodige problemen rond&#13;
causaliteit.&#13;
Weer anders drukt mr W.J. Wolff (Landbouwschap) zich uit. Het causaal verband&#13;
is wel aan te tonen, maar de toerekening (verwijtbaarheid) is moeilijk. Ik wil&#13;
er even op wijzen dat de verwijtbaarheid bij risico-aansprakelijkheid per definitie&#13;
irrelevant is gemaakt. De opmerking zou dus betrekking moeten hebben op een meer&#13;
technische toerekening. Spreker komt tot de conclusie dat veel te zeggen is voor een&#13;
schadefonds.&#13;
Toepassingsgebieden van wetten&#13;
De verontreiniging van de onderwaterbodem wordt in België bestreken door de Wet&#13;
op de bescherming van de oppervlaktewateren tegen verontreiniging (1971). Soetemans&#13;
noemt hier de slibproduktie. Binnenkort zal ook het Meststoffenbesluit van&#13;
toepassing zijn.&#13;
In Nederland valt de onderwaterbodem in de regel onder de Wet verontreiniging&#13;
oppervlaktewateren. Samkalden wijst bovendien op art. 1 lid 3 van het Uitvoeringsbesluit,&#13;
dat kwaliteitseisen stelt. Soms zal eventueel de Wet bodembescherming van&#13;
toepassing zijn.&#13;
Ten aanzien van mestoverschotten vertelt Soetemans dat deze bij de mestbank ingeleverd&#13;
zullen moeten worden, tenzij de exploitant weet aan te tonen dat zij van&#13;
nut kunnen zijn bij zijn eigen landbouwactiviteit. Thans wordt te veel mest gestort&#13;
met nadelige gevolgen voor bodem of grondwater. Daarbij is veel mest in Belgisch&#13;
Limburg van Nederlandse herkomst. De Belgische preadviseur stelt ten slotte vast&#13;
dat er weliswaar veel wetgeving is, maar dat de toepassing daarvan nogal bij de&#13;
mogelijkheden achterblijft.&#13;
De relatie van de Wet bodembescherming tot andere wetten&#13;
De Wet bodembescherming wijkt voor sommige andere wetten die beogen de bodem&#13;
te beschermen, behalve wanneer de doelstelling de kwaliteit van de bodem betreft.&#13;
Anderzijds zijn er wetten die terugtreden waar de Wet bodembescherming een regeling&#13;
ter zake inhoudt.&#13;
Al schrijvende wordt mij duidelijk dat dit punt slechts zeer globale aandacht heeft&#13;
gekregen.&#13;
Wetenschappelijke provocaties&#13;
Van Belgische zijde komen twee opmerkelijke stellingen. De eerste is dat wij te bezorgd&#13;
zouden zijn voor het milieu. De andere, van L. Joly, is dat de wetgeving zelf&#13;
vervuilt en dat de rechterlijke macht voor de vervuiling capituleert. Oorzaak is de&#13;
exploitatievrijheid, die hopelijk onder Nederlandse invloed beperkt zal worden.&#13;
Anderzijds voorspelt de deregulering weinig goeds. </content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1985-06-01 00:00:00</published><modified>1985-06-01 00:00:00</modified><editiondate>1985-06-01</editiondate><htmlpath>https://denhollander.info/artikel/6389</htmlpath></article>
</articles></edition>