<edition><articles><article><jaar>2009</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2009</searchword><id>8173</id><udhid>UDH:TvAR/8173</udhid><titel>Bestaand gebruik in Natura 2000-gebieden</titel><searchwords><searchword>TvAR 2/2009</searchword><searchword>UDH:TvAR/8173</searchword></searchwords><attachments><attachment><name>TAR_2009_02_Art1.pdf</name><extention>pdf</extention><url>https://denhollander.info/download/7387/ci</url></attachment></attachments><inleiding>Al sinds de inwerkingtreding van de Natuurbeschermingswet 1998 (Nbw 1998) zijn er vragen&#13;
gerezen hoe bestaand gebruik in Natura 2000-gebieden moet worden beoordeeld. De&#13;
vragen kwamen voort uit de formulering van het vergunningstelsel in de Nbw 1998. Hoewel&#13;
de minister van LNV zich aanvankelijk op het standpunt stelde dat bestaand gebruik in&#13;
beginsel onder vigeur van de wet kan worden voortgezet, verplichtte de Nbw 1998 tot een&#13;
vergunning in alle gevallen waarin sprake is van kwaliteitsverslechtering of verstoring. Om te&#13;
kunnen vaststellen of bestaand gebruik deze effecten heeft, moet er wel een meetlat zijn. In&#13;
de Nbw 1998 is deze meetlat het aanwijzingsbesluit van een Natura 2000-gebied, waarin de&#13;
instandhoudingsdoelen voor het gebied zijn opgenomen. Aan de hand van deze instandhoudingsdoelen&#13;
moeten beheerplannen worden opgesteld, waaruit onder andere moet blijken of&#13;
vormen van bestaand gebruik ongewijzigd kunnen worden voortgezet. Probleem is echter&#13;
dat de aanwijzingsbesluiten grotendeels nog in voorbereiding zijn en ook nog maar voor een&#13;
paar gebieden beheerplannen zijn vastgesteld. Welke vormen van bestaand gebruik zonder&#13;
vergunning kunnen worden voortgezet is daarom vaak niet op voorhand te zeggen. De minister&#13;
van LNV vond het wenselijk aan deze onzekerheid een einde te maken, en heeft om&#13;
die reden in 2007 een wijziging van de Nbw 1998 in gang gezet. Deze wetswijziging (Stb.&#13;
2009, 18) is op 1 februari 2009 in werking getreden (Stb. 2009, 23).</inleiding><content>In beginsel wordt bestaand gebruik als gevolg van de wijzigingswet vrijgesteld van de vergunningplicht&#13;
tot het moment waarop het eerste beheerplan voor het betreffende Natura&#13;
2000-gebied onherroepelijk is. De peildatum voor de kwalificatie als bestaand gebruik wordt&#13;
gelegd bij het moment van inwerkingtreding van de Nbw 1998, en voor in de toekomst aan&#13;
te wijzen gebieden bij de datum van het aanwijzingsbesluit. Verder geldt een beperking tot&#13;
gebruik dat sinds de peildatum ‘niet of niet in betekenende mate is gewijzigd’. Deze omschrijving&#13;
geeft de ruimte ook activiteiten die niet het gehele jaar door plaatsvinden maar&#13;
bijvoorbeeld seizoensgebonden zijn, als bestaand gebruik te kwalificeren. Ook indien sprake&#13;
is van een situatie die onder de werking van art. 6, derde en vierde lid Habitatrichtlijn valt,&#13;
blijft de vergunningplicht in stand.&#13;
Het feit dat er voorlopig in beginsel geen vergunningplicht geldt voor bestaand gebruik betekent&#13;
niet dat in deze periode geen instrumenten kunnen worden ingezet om het gebruik&#13;
bij te sturen of te beëindigen. De Minister van LNV moet er namelijk voor zorgen dat passende&#13;
maatregelen worden genomen om kwaliteitsverslechtering of significante verstoring te&#13;
voorkomen. De minister kan met het oog daarop de gebruiker verplichten tot informatieverschaffing,&#13;
tot het treffen van preventieve of herstelmaatregelen, ofwel aanschrijven tot staking&#13;
of beperking van het gebruik. Hoewel Gedeputeerde Staten van de provincies in beginsel&#13;
tot vergunningverlening bevoegd zijn, worden zij in de periode waarvoor de vrijstelling&#13;
van de vergunningplicht geldt, buitenspel gezet. Hiermee wordt het primaat van de provincies&#13;
bij de uitvoering van de Nbw 1998 doorkruist. De verwachtingen omtrent het gebruik&#13;
van deze bevoegdheid moeten niet al te hoog zijn. In wezen wordt de discussie over bestaand&#13;
gebruik doorgeschoven naar het beheerplan. De druk op de vormgeving en inhoud van deze&#13;
plannen is dus groot. Of deze verwachtingen wel bewaarheid worden, moet nog worden afgewacht.&#13;
De praktijk wacht er met smart op.</content><legacyfootnotes/><footnotes><footnote/></footnotes><auteurs>prof. mr. A.A. Freriks</auteurs><published>2009-02-01 00:00:00</published><modified>2009-02-01 00:00:00</modified><editiondate>2009-02-01</editiondate><htmlpath>https://denhollander.info/artikel/8173</htmlpath></article>
</articles></edition>