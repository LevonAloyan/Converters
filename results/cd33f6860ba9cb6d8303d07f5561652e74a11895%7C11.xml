<edition><articles><article><jaar>2022</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2022</searchword><id>17202</id><udhid>UDH:TvAR/17202</udhid><titel>'Scheurt grasland om de voedselvoorziening van het Nederlandsche Volk te verzekeren'</titel><searchwords><searchword>TvAR 4/2022</searchword><searchword>UDH:TvAR/17202</searchword></searchwords><attachments><attachment><name>22200.pdf</name><extention>pdf</extention><url>https://denhollander.info/download/22200/ci</url></attachment></attachments><inleiding/><content>&lt;h3&gt;Overpeinzingen naar aanleiding van een nieuwe Europese oorlog&lt;/h3&gt;&lt;p&gt; &lt;/p&gt;&lt;p&gt;Oorlog in Europa. Wat tot voor kort ondenkbaar leek, is nu realiteit. De oorlog in Oekraïne heeft onvermijdelijk gevolgen voor de landbouw en potentieel ook voor het &lt;em&gt;denken&lt;/em&gt; &lt;em&gt;over&lt;/em&gt; landbouw en de rol van het agrarisch recht. Ervan uitgaande dat de oorlog tot Oekraïne beperkt blijft, is voedselschaarste (in absolute zin) niet te verwachten. Wel een ernstige ontregeling van de gewone marktverhoudingen. Naar verwachting zullen vooral diverse Afrikaanse landen dat gaan voelen, omdat men graan en andere essentiële producten eenvoudig niet meer zal kunnen betalen. Dáár dreigt dus honger; internationale voedselhulp is voor Afrika straks van levensbelang. De situatie in West-Europa is en blijft naar verwachting wezenlijk anders. Voedsel zal duurder worden, met als gevolg een wezenlijke toename van de inflatie. Het is ook niet onmogelijk dat die inflatie tot een recessie zal leiden, maar daarmee is er in West-Europa nog geen tekort aan voedsel. Eventueel zullen we ons dieet ook gedeeltelijk moeten aanpassen, bijvoorbeeld in verband met een langdurig tekort aan zonnebloemolie en producten waarin zonnebloemolie verwerkt wordt. Ook dat is uiteraard niet onoverkomelijk.&lt;br&gt;In de afgelopen decennia zijn wij onze landbouw meer en meer gaan zien als niet meer dan een sector van onze economie in plaats van als nationale voedselvoorziening. Daarbij past ook dat de Nederlandse landbouw zich meer en meer tot een exportlandbouw heeft ontwikkeld. De tijd dat wij tegen onze landbouw heel anders aankeken, ligt echter nog maar kort achter ons. Aan het einde van de Tweede Wereldoorlog was er wél honger. De hongerwinter heeft op de generatie van onze ouders en grootouders een onuitwisbare indruk gemaakt en heeft de inrichting van het agrarisch recht jarenlang sterk beïnvloed. In feite is het denken over landbouw als voedselvoorziening echter al veel ouder. De vraag laat zich zelfs stellen of een visie op landbouw als niet meer dan een sector van de economie wel ooit éérder heeft bestaan. Die visie lijkt product van de stormachtige economische en technologische ontwikkeling van de afgelopen decennia. Meer en meer wordt duidelijk dat die ontwikkeling een zeer donkere schaduwkant heeft: zij is gepaard gegaan met toenemende ongelijkheid in de wereld, overconsumptie, milieuverontreiniging, afnemende biodiversiteit en een beangstigende klimaatverandering. Dat wisten we vijf jaar geleden al, en we behoorden het tien en twintig jaar geleden ook reeds te weten. Maar dat ook de landbouw als voedselvoorziening weer een thema zou kunnen worden, bleef tot voor kort buiten ons blikveld.&lt;/p&gt;
&lt;h2&gt;&lt;span&gt;1. &lt;/span&gt;Inleiding&lt;/h2&gt;
&lt;p&gt;De oorlog in Oekraïne is aanleiding om in deze bijdrage de landbouw en het agrarisch recht weer vanuit de invalshoek van de voedselvoorziening te bezien. Op dit moment komt dat vooral neer op achterom kijken: zoals gezegd is de voedselvoorziening in West-Europa nu niet in gevaar en een wezenlijke herijking van het agrarisch recht is daarom voorlopig niet aan de orde. Dat dit nog zal komen, valt echter niet uit te sluiten. Een uitbreiding van de oorlog in Oekraïne tot een grotere Europese oorlog lijkt op dit moment (medio april 2022) niet waarschijnlijk. Het is echter even naïef om te beweren dat een zodanige uitbreiding onmogelijk is als het eerder naïef was om de mogelijkheid van een Russische inval in Oekraïne te ontkennen. Behalve een grotere oorlog kan op termijn ook de combinatie van klimaatverandering, afnemende biodiversiteit en groei van de wereldbevolking tot wereldwijde voedselschaarste leiden. Ook zo zal onze visie op landbouw fundamenteel kunnen veranderen.&lt;br&gt;In deze bijdrage gaat het mij dus om het thema 'landbouw als voedselvoorziening' in het agrarisch recht. In par. 2 eerst iets nader over de gevolgen van de oorlog in Oekraïne zoals nu voorzien, naar aanleiding van een rapport van Wageningse landbouweconomen. Daarna bespreek ik de eerste aanpassingen in het nationale en EU-beleid naar aanleiding van de oorlog (par. 3). Vervolgens kies ik een historisch perspectief. Nooit was de voedselvoorziening zo'n centraal thema in het agrarisch recht als in de bezettingsjaren van de Tweede Wereldoorlog (par. 4). Overblijfselen van het stelsel dat toen gold, zijn nog altijd aan te wijzen, namelijk in de Noodwet voedselvoorziening (par. 5). Behalve als &lt;em&gt;rechtstreeks&lt;/em&gt; onderwerp van rechtsregels, heeft de gedachte dat landbouw voedselvoorziening is ook indirect een belangrijke rol gespeeld, namelijk als motief voor de wetgever, rechter en grondkamer. Dit is behalve in (de geschiedenis van) het pachtrecht (par. 6), ook aan te wijzen in de wettelijke prijsbeheersing van landbouwgronden zoals die jarenlang heeft gegolden (par. 7). Vervolgens (par. 8) peins ik verder over de actualiteit van voedselvoorziening als motief in het agrarisch recht. Ik sluit af met een voorbehoud: meer dan 'overpeinzingen' biedt deze bijdrage niet (par. 9).&lt;/p&gt;
&lt;h2&gt;&lt;span&gt;2. &lt;/span&gt;Nu voorziene gevolgen van de oorlog in Oekraïne&lt;/h2&gt;
&lt;p&gt;In opdracht van Minister Staghouwer van Landbouw, Natuur en Voedselkwaliteit heeft Wageningen Economic Research onderzoek gedaan naar de te verwachten effecten van de crisis in Oekraïne. De Minister heeft de resultaten van dit onderzoek in een brief aan de Tweede Kamer als volgt samengevat:[2]&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;"De analyse toont aan dat met uitzondering van de gebieden die getroffen worden door de huidige humanitaire crisis in Oekraïne, er vooralsnog geen tekort is aan voedsel: er is voldoende. Dit geldt zowel mondiaal, als in de EU of Nederland. De problemen zitten nu vooral in de toegang tot voedsel, wat vooral een gevolg is van de stijgende prijzen voor voedsel. Dit raakt vooral mensen in armere landen, die soms wel meer dan de helft van hun inkomen uitgeven aan voedsel. &lt;/em&gt;&lt;/p&gt;
&lt;p&gt;&lt;em&gt;Vo&lt;/em&gt;&lt;em&gt;oralsnog is dit eerste effect – beperkte toegang vanwege de gestegen prijzen – het belangrijkst. Dit effect doet zich zoals gezegd het meest dringend voor in de armere landen, maar ook in Europa/Nederland kunnen mensen in de knel komen vanwege de gestegen voedselprijzen. Deze gestegen voedselprijzen zijn het gevolg van én duurdere grondstoffen én duurdere energiekosten. Al voor de inval van Rusland in Oekraïne waren er stijgende prijzen voor energie en voedsel. &lt;/em&gt;&lt;/p&gt;
&lt;p&gt;&lt;em&gt;N&lt;/em&gt;&lt;em&gt;aast de verminderde beschikbaarheid en toegang tot granen en oliezaden door de oorlog in Oekraïne, kan ook de beschikbaarheid en toegang tot kunstmest als gevolg van de handelsembargo's met Rusland en Belarus in het gedrang komen. Er kan schaarste optreden bij sommige producten in Nederland en/of de EU; dit hoeft echter geen bedreiging te vormen voor de voedselzekerheid omdat er (veelal) alternatieven beschikbaar zijn voor het product. Voor de langere termijn zijn er verschillende factoren die bepalen hoe de voedselzekerheid zich kan gaan ontwikkelen."&lt;/em&gt;&lt;/p&gt;
&lt;/blockquote&gt;
&lt;p&gt;Het beknopte Wageningse rapport (niet meer dan 20 pagina's) leest als een beredeneerde analyse naar aanleiding van de actualiteit, op basis van aan eerder onderzoek ontleende data. Veel meer kan men op zo korte termijn uiteraard niet verwachten. Intussen ervaar ik die analyse en data als zeer interessant; als jurist leerde ik snel veel bij.&lt;/p&gt;
&lt;p&gt;Ik vermeld enkele hoofdpunten uit het rapport, met vermelding van de paragraafnummers in voetnoten.[3]&lt;/p&gt;
&lt;p&gt;Het voedselsysteem van de EU is robuust: naast een grote eigen landbouwproductie is er genoeg koopkracht om voedsel aan te kopen op de wereldmarkt. Dat bleek bij eerdere crises, zoals de droogte in 2003, de Tsjernobyl-ramp in 1986 en de uitbraak van dierziektes. Consumenten passen hun dieet aan indien nodig; eventuele tekorten kunnen worden aangevuld via aankopen op de wereldmarkt. Enkel ingeval de invoer van soja ten behoeve van de veevoerindustrie volledig zou wegvallen, is er een behoorlijk effect op de vleesindustrie en de consumptie van vlees te verwachten. De voedselvoorziening in de EU is daarmee echter niet in gevaar; er zijn slechts aanpassingen nodig in het dieet. Wel zijn er kwetsbare groepen die niet altijd voldoende geld hebben voor een gezond en gevarieerd dieet en het spreekt vanzelf dat een crisis dit gemakkelijk zal verergeren.[4]&lt;/p&gt;
&lt;p&gt;Het aandeel van Oekraïne in de mondiale graanproductie (alle granen, inclusief rijst) is niet meer dan 2%; het aandeel van de Russische Federatie het dubbele. In verband met het EU-sanctiebeleid is uiteraard ook die Russische productie van belang. Zoomen we in op de productie van tarwe, dan zijn de cijfers hoger: 3% voor Oekraïne en maar liefst 11% voor Rusland (tegen 17% voor de EU).[5] Hoe kijken de onderzoekers naar deze cijfers? Ik citeer het rapport:&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;"In zijn algemeenheid geldt dat landbouwmarkten zelden in evenwicht zijn en vrij makkelijk ook uit balans raken. Dit vertaalt zich in een grote volatiliteit van de prijzen. Kleine tekorten of overschotten kunnen leiden tot grote prijseffecten. Dit uit balans raken komt doordat de vraag naar voedsel relatief stabiel is en vooral toeneemt door groei van de bevolking en stijgende inkomens, en het aanbod sterker kan variëren – het kost tijd voordat aanbod kan worden aangepast aan een veranderende vraag. Ten slotte geldt dat de wereldmarkt een restmarkt is. Het merendeel van de handel vindt namelijk plaats binnen de eigen regio (geografische blokken zoals NAFTA en de EU). Echter, een aantal met name lage-inkomenslanden met een sterke bevolkingsgroei zoals Nigeria en Bangladesh zijn voor hun graanvoorziening erg afhankelijk van de wereldmarkt. Prijsstijgingen door (verwachte) tekorten hebben dan ook grote invloed op de voedselvoorziening in deze landen."&lt;/em&gt;&lt;/p&gt;
&lt;/blockquote&gt;
&lt;p&gt;Uit het voorgaande volgt reeds dat de voorstelling dat Oekraïne 'de graanschuur van Europa' is, relativering behoeft. Dit geldt ook in nog andere zin. Mogelijk veel belangrijker dan het aandeel van Oekraïne en de Russische Federatie in de wereldproductie van graan, is hun aandeel in de productie van zonnebloemolie (en van zonnebloemzaad als grondstof van zulke olie). Hun respectieve aandelen zijn 26 en 27%, dus in totaal meer dan 50%. Zonnebloemolie wordt volop puur gebruikt om te bakken, maar is bovendien ingrediënt in vele producten. Vervanging door andere oliën is gedeeltelijk mogelijk.[6]&lt;/p&gt;
&lt;p&gt;In het zojuist gegeven citaat werd reeds benoemd dat de wereldmarkt een restmarkt is. Letten we op het aandeel van Oekraïne en de Russische Federatie in de &lt;em&gt;wereldhandel&lt;/em&gt;, dan worden de relevante percentages hoger. Met betrekking tot tarwe is het gezamenlijk aandeel 28% (Oekraïne 9%; Rusland 19%) en met betrekking tot zonnebloemolie zelfs 65% (Oekraïne 44%; Rusland 21%). Ook het aandeel van Oekraïne in de wereldhandel van mais is niet te onderschatten: 15%.[7]&lt;/p&gt;
&lt;p&gt;Belangrijk is verder dat Rusland en Belarus belangrijke exporteurs van stikstofmeststof en kaliumhoudende meststoffen zijn. Landen in Midden-Afrika (met percentages tot 90% van de totale import van de bedoelde meststoffen) én van de EU (ruim 50%) waren belangrijke afnemers. Kortom, als gevolg van het sanctiebeleid zal de prijs van kunstmest onvermijdelijk sterk gaan stijgen. Dit zal tot lagere landbouwopbrengsten leiden, maar voor de vraag in welke mate zijn ook alternatieven van belang (zoals de beschikbaarheid van dierlijke mest).[8]&lt;/p&gt;
&lt;p&gt;Ook een belangrijke factor is de stijging van energieprijzen als gevolg van de oorlog. Het meest rechtstreeks in verband met de verwarming van kassen, maar ook omdat brandstof nodig is voor het gebruik van landbouwmachines en het vervoer van landbouwproducten door middel van vrachtverkeer.[9] De impact van deze factor hangt mede af van onze vastberadenheid om solidair te zijn met Oekraïne. Komen er meer sancties die de Russische energiesector raken[10] of blijft het bij het onder meer lager zetten van de thermostaat in niet alleen overheidsgebouwen?[11]&lt;/p&gt;
&lt;p&gt;Voorlopig is de voedselzekerheid in de EU en in Nederland op geen enkele manier in gevaar. De huidige onrust op de markten en snel stijgende prijzen berusten mede op paniek. De strategische voorraden van granen zijn toereikend. Verder zal de landbouwproductie zich mogelijk aan de nieuwe situatie aanpassen met extra productie door uitbreiding van het areaal en intensivering.[12]&lt;/p&gt;
&lt;p&gt;De EU is voor de meeste producten zelfvoorzienend, met enkele uitzonderingen, onder meer wat betreft oliehoudende zaden. Individuele bedrijven en ketens kunnen echter wel degelijk (grote) problemen ondervinden. Ook zullen consumentenprijzen gaan stijgen.[13] Egypte, Indonesië, Bangladesh, Turkije en Jemen zijn veel sterker afhankelijk van import uit Oekraïne en de Russische Federatie en de gevolgen van de crisis voor die landen zal dan ook veel groter zijn.[14]&lt;/p&gt;
&lt;p&gt;Over de gevolgen van de voedselvoorziening op middellange tot langere termijn doen de onderzoekers in hun tussenrapport nog geen uitspraken. Wel benoemen zij 'vijf bepalende en onzekere factoren', namelijk:&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;"- &lt;/em&gt;&lt;em&gt;de productie(terugval) in Oekraïne en mogelijk ook Rusland&lt;/em&gt;&lt;/p&gt;
&lt;p&gt;&lt;em&gt;- de lengte van het conflict&lt;/em&gt;&lt;/p&gt;
&lt;p&gt;&lt;em&gt;- de beschikbaarheid van kunstmeststoffen&lt;/em&gt;&lt;/p&gt;
&lt;p&gt;&lt;em&gt;- de beschikbaarheid van energie&lt;/em&gt;&lt;/p&gt;
&lt;p&gt;&lt;em&gt;- handelsbelemmeringen (via protectionisme van individuele landen of sancties)."&lt;/em&gt;&lt;/p&gt;
&lt;/blockquote&gt;
&lt;p&gt;Nader onderzoek naar die middellange en langere termijn op basis van verschillende scenario's vindt op dit moment plaats.[15]&lt;/p&gt;
&lt;h2&gt;&lt;span&gt;3. &lt;/span&gt;De eerste aanpassingen van nationaal en EU-beleid&lt;/h2&gt;
&lt;p&gt;Vooral op EU-niveau is er snel op de oorlog gereageerd. Reeds op 2 maart 2022 (een week na de Russische inval) belegden de EU-ministers van Landbouw een videoconferentie.[16] Op 23 maart kwam de Europese Commissie met een mededeling onder de titel 'De voedselzekerheid waarborgen en de veerkracht van voedselsystemen versterken'.[17] Ook volgens de Europese Commissie bestaat er binnen de EU geen risico wat betreft de beschikbaarheid van voedsel, maar staat wel de betaalbaarheid voor mensen met een laag inkomen onder druk. Volgens de mededeling is op 9 maart 2022 een 'nieuw Europees mechanisme voor paraatheid en respons bij voedselzekerheidscrises' van start gegaan, dat de risico's en kwetsbaarheden van de EU-voedselvoorzieningsketen grondig moet inventariseren en vervolgens aanbevelingen doen en 'gepaste mitigatiemaatregelen' moet nemen.[18] Verder kondigt de Commissie aan dat het arsenaal van het gemeenschappelijk landbouwbeleid (GLB) waar nodig zal worden ingezet, waaronder 'het vangnet voor de prijzen en de mogelijkheid om uitzonderlijke maatregelen te nemen'. Gerichte steun aan producenten die geconfronteerd worden met stijgende productiekosten acht de Commissie noodzakelijk, maar met de kanttekening dat dit niet ten koste mag gaan van de langetermijndoelstellingen van een veerkrachtiger en duurzamer voedselsysteem.[19]&lt;/p&gt;
&lt;p&gt;Op 7 april 2022 kwam de Raad van ministers bijeen. Aan een persbericht ontleen ik de volgende samenvatting:[20]&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;&lt;em&gt;"De Raad besprak de mededeling van de Commissie over het waarborgen van de voedselzekerheid en het versterken van voedselsystemen van 23 maart 2022. Daarin staan voorstellen voor maatregelen om de gevolgen van de oorlog in Oekraïne voor de voedselzekerheid – zowel in de EU als wereldwijd – aan te pakken.&lt;br&gt;&lt;/em&gt;&lt;/em&gt;&lt;em&gt;&lt;em&gt;De ministers waren het in grote lijnen eens met de mededeling, en met de steunmaatregelen voor landbouwers die tijdens de Raad van maart werden besproken. Volgens hen zorgt het gemeenschappelijk landbouwbeleid (GLB) voor de nodige voedselzekerheid in de EU.&lt;/em&gt;&lt;/em&gt;&lt;em&gt;&lt;em&gt;Veel lidstaten pleitten voor voedselhulp en andere vormen van steun aan Oekraïne. Ze drongen erop aan het vrije verkeer van landbouwproducten op de Europese en internationale markt niet aan banden te leggen, ter ondersteuning van de regio's die hun bevoorrading uit Rusland en Oekraïne zien verminderen.&lt;br&gt;&lt;/em&gt;&lt;/em&gt;&lt;em&gt;&lt;em&gt;D&lt;/em&gt;&lt;/em&gt;&lt;em&gt;&lt;em&gt;e ministers steunden ook alle maatregelen van de Commissie om de voedselzekerheid in de EU te waarborgen. Het gaat om marktmaatregelen in het kader van het GLB, de capaciteit in het kader van het GLB om braakliggend land opnieuw in productie te nemen, en een tijdelijk crisiskader om de lidstaten te steunen. De Kroatische delegatie verzocht om aanvullende tijdelijke maatregelen om landbouwbedrijven te ondersteunen en de voedselzekerheid te waarborgen, en kreeg hiervoor de steun van andere delegaties.&lt;/em&gt;&lt;/em&gt;&lt;em&gt;&lt;em&gt;Veel ministers benadrukten dat er een langetermijnstrategie moet komen om de sector veerkrachtiger te maken door de afhankelijkheid van productiemiddelen te verkleinen en innovatie te bevorderen."&lt;/em&gt;&lt;/em&gt;&lt;/p&gt;
&lt;/blockquote&gt;
&lt;p&gt;Op nationaal niveau valt er veel minder te melden. De kamerbrief van Minister Staghouwer kwam onder 2 reeds aan de orde. Die kamerbrief bevat geen concrete beleidsvoornemens. Naar verluidt is wel reeds kort na de Russische inval in Oekraïne een team gevormd dat de gevolgen van de crisis in kaart moet brengen. Volgens mijn zegsman zou dat team ook aandacht hebben voor 'een draaiboek voedselvoorziening'.&lt;/p&gt;
&lt;p&gt;De Nederlandse politiek is dus voorlopig terughoudend. Een contrast is EU-buitenbeentje Hongarije, dat reeds begin maart een beperking van de export van onder meer graangewassen in het belang van de voedselzekerheid aankondigde, zonder onderscheid te maken tussen export binnen en buiten de EU.[21] Vervolgens werd echter gas teruggenomen.[22]&lt;/p&gt;
&lt;p&gt;Het spreekt vanzelf dat wat in deze paragraaf is gezegd, reeds achterhaald kan zijn op het moment dat deze bijdrage verschijnt.&lt;/p&gt;
&lt;h2&gt;&lt;span&gt;4. &lt;/span&gt;De voedselvoorziening tijdens de bezettingsjaren&lt;/h2&gt;
&lt;p&gt;Het geniet nog steeds algemene bekendheid dat tijdens de Duitse bezetting (1940-1945) voedsel 'op de bon' was. De voedselvoorziening was in die jaren dus maximaal gereguleerd. Wie een beeld wil krijgen van de organisatie van de voedselvoorziening in die jaren, de inbedding ervan in het ambtelijk apparaat en de houding ten opzichte van die organisatie van respectievelijk de Duitse bezetter, van Nederlandse nationaalsocialisten (de NSB), van de Nederlandse bevolking, van de boerenstand en van de illegaliteit, kan daarvoor terecht bij het Wageningse proefschrift van Trienekens.[23] De titel van het proefschrift, 'Tussen ons volk en de honger', is ontleend aan een uitspraak in 1943 van de topambtenaar Stephanus Louwe Louwes (1889-1953): 'Meer dan ooit is waar, dat tusschen ons volk en de honger alleen staat de organisatie van de voedselvoorziening.' De persoonlijke bijdrage van deze Louwes aan het welslagen van de doelstelling van de voedselvoorziening, eenvoudig iedere Nederlandse burger voldoende te eten geven, is enorm geweest. Ten onrechte is van Louwes, een Groningse boerenzoon, nog geen biografie verschenen,[24] anders dan van één van de provinciale voedselcommissarissen die onder zijn verantwoordelijkheid werkten: Jan Groen Tukker (1894-1971),[25] voedselcommissaris van Gelderland en bewoner van kasteel Spelderholt te Beekbergen (totdat het kasteel in 1943 door de bezetter werd gevorderd ten behoeve van Arthur Seyss-Inquart, de door Hitler aangestelde Rijkscommissaris van Nederland).&lt;/p&gt;
&lt;p&gt;Ik sprak van het welslagen van de voedselvoorziening. Maar de hongerwinter dan? Dat pas in de koude winter 1944-1945 de honger zijn intrede in de Nederlandse huishoudens heeft gedaan, en niet reeds veel eerder, is een bijzondere prestatie. In die winter was zuidelijk Nederland reeds bevrijd en waren alle zuidelijke aanvoerlijnen weggevallen. Op de Algemene Spoorwegstaking vanaf september 1944, begonnen kort na Dolle Dinsdag (5 september), volgde een ernstige represaille van de Duitse bezetter: voor een periode van zes weken werd het vervoer van voedsel naar het Westen volledig geblokkeerd. Pas onder deze uitzonderlijke omstandigheden kwam de honger, dus niet in de eerste plaats als een gevolg van schaarste, maar als een oorlogswapen van een wraakzuchtige bezetter tegen de bevolking van een weliswaar reeds jarenlang bezet land, maar dat tot grote ergernis van die bezetter de naderende vrijheid rook en daarnaar ook meer en meer ging handelen.&lt;/p&gt;
&lt;p&gt;In de jaren vóór de bezetting, vooral na de Duitse aanval op Polen (1 september 1939), werd onder de krachtige leiding van Louwes de voedselvoorziening voorbereid.[26] Daarbij maakte hij gebruik van de bevoegdheden van de Landbouwcrisiswet 1933. Die wet was bedoeld om de gevolgen van de grote economische crisis voor zowel de boerenstand als de stedelijke bevolking zoveel mogelijk weg te nemen en de grote sociale onrust en het gevaar van revolutie te dempen. In feite maakte de Landbouwcrisiswet en haar organisatie van Nederland een geleide landbouweconomie. Welnu, de instrumenten van deze wet waren naar hun aard ook zeer geschikt voor de voorbereiding van een nationale voedselcrisis in oorlogstijd. De Wet van 30 september 1938, houdende 'voorziening ten behoeve van de voedselvoorziening in tijden van oorlog, oorlogsgevaar of andere buitengewone omstandigheden en de voorbereiding daarvan', bepaalde daarom eenvoudig dat de bevoegdheden bij of krachtens de Landbouwcrisiswet 1933 verleend, voortaan ten behoeve van de voedselvoorziening konden worden gebruikt.[27] Natuurlijk was nog niet te voorzien of Nederland bezet zou worden, hoewel daarmee zeker rekening werd gehouden, dan wel onze neutraliteit zou worden gerespecteerd. In beide gevallen was echter een ernstige voedselcrisis te voorzien.&lt;/p&gt;
&lt;p&gt;Voorafgaande aan de Eerste Wereldoorlog was niets behoorlijk voorbereid en dat hadden we geweten! Algemeen is de opvatting dat de Spaanse griep in het najaar van 1918 in Nederland alleen zoveel slachtoffers heeft kunnen maken (meer dan twintigduizend) door de ernstige ondervoeding van grote groepen onder de bevolking. Nu moest en zou het anders. Er werden grote voorraden aangelegd, niet alleen in pakhuizen, maar ook in ongeveer 800 (!) schepen.[28] Er werden plannen voorbereid en uiteindelijk ook gedeeltelijk uitgevoerd tot het massaal slachten van varkens en kippen, omdat deze dieren vanwege hun voedselrantsoen met de mens concurreren.[29] Het rundvee beschouwde men als van een andere categorie, omdat het gras eet, onbruikbaar voor menselijke consumptie. Er diende een omvorming van de productie plaats te vinden om Nederland zelfvoorzienend te maken. (Want ook toen reeds was de Nederlandse landbouw deels exporterend en waren we voor andere landbouwproducten van import afhankelijk.) De grote voorraden dienden voor de tussentijd.[30] Er werd door Louwes in 1939 ook reeds vooruitgekeken, tot achter de oorlog: voldoende goede fokdieren zouden bewaard moeten blijven, om in betere tijden weer snel de gewone veestapel te kunnen opbouwen.[31] In 1939 werden suiker en erwten enige tijd op de bon gebracht.[32] Die producten waren toen nog niet werkelijk schaars, maar Louwes wist dat men zonder oefening niet leren kan.&lt;/p&gt;
&lt;p&gt;Toen Nederland in mei 1940 daadwerkelijk in de oorlog werd betrokken en na vijf dagen de strijd verwisselde voor een bezetting van ongewisse duur, was min of meer alles op orde. De bezetter was zozeer onder de indruk van de Nederlandse organisatie van de voedselvoorziening (ondergebracht in het Rijksbureau voor de Voedselvoorziening in Oorlogstijd, met aan de zijde van de 'uitdeling' het Centraal Distributiekantoor en de daaronder ressorterende distributiekringen), dat pogingen van de NSB en van de nationaalsocialist Friedrich Franz Graf von Grote (1901-1942),[33] &lt;em&gt;Leiter der Abteilung Landwirtschaft und Ernährung&lt;/em&gt; in de staf van Seyss-Inquart, om de voedselvoorziening naar zich toe te trekken, zonder gevolg bleven. Von Grote maakte zich uiteindelijk zo onmogelijk dat hij naar het Oostfront vertrok (mogelijk min of meer onvrijwillig), waar hij de dood vond. Seyss-Inquart besefte dat onder de leden van de NSB en daarmee verbonden boerenorganisaties[34] niet of nauwelijks bekwame bestuurders te vinden waren, terwijl een nazificatie van de voedselvoorziening bij het grootste deel van de bevolking slechts kwaad bloed zou zetten. De genoemde Wet van 30 september 1938 en andere reeds voor de bezetting uitgevaardigde noodwetgeving bleven gelden, ook al werden zij aangevuld met diverse decreten van de bezetter.[35] Aan de opzet van de door Louwes voorgenomen en reeds aanvankelijk gerealiseerde organisatie van de voedselvoorziening veranderden die decreten maar weinig.&lt;/p&gt;
&lt;p&gt;Gedurende de gehele oorlog bestond er een wonderlijke haat-liefdeverhouding tussen Louwes en de bezetter. Louwes bood de Duitse bezetter voldoende voedsel en stond mondjesmaat toe dat voedsel naar Duitsland werd getransporteerd. Maar dat hij niet Duitsgezind was, dat wist de bezetter heel goed. Louwes protesteerde viermaal officieel en in krachtige bewoordingen tegen maatregelen van de bezetter, die zijn werkterrein raakten.[36] Veelbetekenend is dat Seyss-Inquart Louwes eens aansprak als 'der legale Führer der Illegalität'.[37] In een rapportage van de Sicherheitsdienst van 21 april 1942 werd Louwes het 'Mittelpunkt' genoemd van allen die binnen het Nederlandse overheidsapparaat tot verzet geneigd waren.[38]&lt;/p&gt;
&lt;p&gt;Bij de boerenstand lag Louwes in het algemeen goed. Hij stond de boeren huisslachting en andere voordelen toe.[39] In ruil daarvoor verwachtte en kreeg hij hun medewerking aan de organisatie van de voedselvoorziening. Zwarte handel kwam voor, maar gold niet als een verzetsdaad. Zou Louwes verdacht zijn geweest van sympathie voor de bezetter, dan zou dat zeker anders zijn geweest. Ook ten opzichte van de illegaliteit bepaalde Louwes zijn houding met beleid. Hij liet hen heimelijk weten dat zij in de ondergrondse pers zijn persoon vooral niet te veel moesten prijzen en ook eens moesten aanvallen.[40] Intussen genoot hij bij de voormannen van het verzet groot respect. Toen in Den Haag een distributiekantoor was overvallen, liet Louwes onmiddellijk zijn ongenoegen daarover blijken. En ziedaar: de volgende morgen stonden alle kaartenbakken weer netjes op de stoep.[41]&lt;/p&gt;
&lt;p&gt;Niet alleen Louwes, ook de provinciale voedselcommissarissen speelden vaak een dubbelspel. Het is niet onaannemelijk dat dit door Louwes niet slechts werd toegestaan, maar ook gestimuleerd. Het dubbelspel van de al genoemde Gelderse voedselcommissaris Tukker is beschreven door de journalist Kees Tukker (Jan Groen Tukker was zijn oudoom) in de genoemde biografie. Met opzet schoof Tukker regelmatig luxe voedsel toe aan Duitse officieren, waaronder eieren voor Seyss-Inquart zelf, maar tegelijk onttrok hij achter hun rug systematisch voedsel aan de publieke voorraden ten behoeve van onderduikers en onderhield hij contacten met de illegaliteit. Na de oorlog leidde dit dubbelspel tot een onderzoek naar Tukker in het kader van de Bijzondere Rechtspleging. Seponering van zijn zaak was het resultaat.[42]&lt;/p&gt;
&lt;p&gt;Dankzij Louwes, Tukker en anderen kwam de Nederlandse bevolking de oorlogsjaren door, althans allen van die bevolking die de oorlog overleefden. Of met een andere houding ten opzichte van de bezetter meer zou zijn bereikt, vooral voor de zo massaal gedeporteerde Joodse Nederlanders, is een vraag die terecht wordt gesteld, maar niet of nauwelijks kan worden beantwoord. Als dat antwoord bevestigend zou moeten zijn, bevat het in ieder geval vooral wijsheid achteraf. Aan de goede intenties van Louwes en de zijnen is niet te twijfelen, en zijn organisatietalent en de resultaten ervan mogen worden bewonderd.&lt;/p&gt;
&lt;p&gt; &lt;/p&gt;
&lt;p&gt; &lt;Voor orginele afbeelding zie bijlage.&gt;&lt;/p&gt;
&lt;p&gt;Eén element van de geschiedenis van de voedselvoorziening in de Tweede Wereldoorlog moet nog worden benoemd, reeds omdat de titel van deze bijdrage eraan is ontleend. Op aandringen van ontevreden nationaalsocialisten van het Nationaal agrarisch front en de Nederlandse Landstand, die de NSB'er Evert Jan Roskam (1892-1974)[43] tot 'boerenleider' uitriepen, en door toedoen van Graf Von Grote, gaven de Duitse autoriteiten in maart 1941 de ruimte om iets te doen náást de organisatie van de voedselvoorziening van Louwes en de zijnen, namelijk propaganda.[44] Posters met opzichtige afbeeldingen en grote woorden naar het Duitse voorbeeld van Joseph Goebbels' ministerie van Volksvoorlichting en Propaganda zouden de boeren moeten bewegen om voortaan te handelen uit onvervalste nationaalsocialistische principes. Er werd een commissie ingesteld, waarvan Roskam lid was en Folkert Evert Posthuma (1874-1943), nota bene tijdens de Eerste Wereldoorlog als minister belast met de voedseldistributie. De poster met de titel 'Scheurt grasland om de voedselvoorziening van het Nederlandsche Volk te verzekeren' is een typisch voorbeeld van het werk van de commissie. Louwes voelde zich er allerminst door gesteund en dat was ook zeker niet Posthuma's bedoeling. Louwes klaagde bij de Duitse autoriteiten dat de boeren van de propaganda slechts wantrouwend werden.[45]&lt;/p&gt;
&lt;p&gt;Met Posthuma liep het niet goed af: op 3 juni 1943 werd hij in zijn woning in Vorden door de ondergrondse geliquideerd.[46] En zoals gezegd wonnen na het vertrek van Von Grote naar het Oostfront de gematigde krachten in de staf van Seyss-Inquart het definitief: de pogingen tot nazificatie van de Nederlandse boerenstand werden afgeschaald. Natuurlijk betekent dat niet dat Seyss-Inquart zich ook overigens gematigd heeft gedragen. Onder meer wat betreft de uitvoering van het afschuwelijke plan gericht op de &lt;em&gt;Endlösung der Judenfrage &lt;/em&gt;heeft hij zich aanhoudend fanatiek betoond. Hij is door het Neurenbergse oorlogstribunaal op 1 oktober 1946 schuldig bevonden aan oorlogsmisdrijven en misdaden tegen de mensheid.[47] Twee weken later vond ook hij de dood: niet door de kogel, maar door ophanging.&lt;/p&gt;
&lt;h2&gt;&lt;span&gt;5. &lt;/span&gt;De voedselvoorziening nu&lt;/h2&gt;
&lt;p&gt;Na de oorlog was Louwes de eerste directeur van het Europese Bureau van de Food and Agriculture Organization (FAO) van de Verenigde Naties. Naar verluidt liet hij om gezondheidsredenen een benoeming tot directeur-generaal van de FAO aan zich voorbijgaan. In 1953 overleed hij, 64 jaar oud.&lt;/p&gt;
&lt;p&gt;Van zijn levenswerk is niet veel meer over dan de herinnering, zoals hiervoor opgehaald.&lt;/p&gt;
&lt;p&gt;Er bestaat nog een Noodwet voedselvoorziening. Kenmerkend is dat, als ik het goed zie, deze noodwetgeving voor het laatst in 1990 in dit tijdschrift (kort) aandacht kreeg, namelijk in de terugblik van De Haan op vijftig jaar rechtsontwikkeling met betrekking tot de landbouw.[48]&lt;/p&gt;
&lt;p&gt;Volgens art. 2 Noodwet voedselvoorziening is er in iedere provincie een door de Kroon benoemde voedselcommissaris. Dit voorschrift wordt niet meer nageleefd, zomin als art. 11 en 12 Distributiewet, volgens welke elke gemeente een distributiekring vormt, met de burgemeester aan het hoofd ervan.[49] Het laatste besluit tot benoeming van een provinciale voedselcommissaris dat ik in de Staatscourant heb kunnen vinden, dateert van 12 september 2005.[50] Omdat mogelijk op grond van overwegingen van privacy tegenwoordig kroonbenoemingen anders worden gepubliceerd,[51] zocht ik ook in LinkedIn op term 'voedselcommissaris'. Het resultaat leidt uitsluitend naar het eerdergenoemde boek van Kees Tukker. Navraag bij het Ministerie van LNV leert dat er inderdaad geen 'actuele' KB's zijn waarbij voedselcommissarissen zijn aangewezen. Het kabinet werkt aan een modernisering van het staatsnoodrecht, waarbij het Ministerie van Justitie en Veiligheid de kar trekt.[52] Het is te hopen dat men daarbij ook oog zal hebben voor landbouw en voedselvoorziening.&lt;/p&gt;
&lt;p&gt;Terug naar de papieren realiteit van de Noodwet voedselvoorziening. Die wet voorziet in buitengewone bevoegdheden die 'ingeval buitengewone omstandigheden dit noodzakelijk maken' op voordracht van de Minister-President bij Koninklijk Besluit kunnen worden geactiveerd, onverwijld gevolgd door een aan de Staten-Generaal te zenden voorstel van wet (art. 4). De bedoelde buitengewone bevoegdheden zien op werkelijk alles wat met de voedselvoorziening in verband kan worden gebracht, zowel wat betreft de producten (art. 6), te weten alles wat, al dan niet na bewerking of verwerking, kan dienen als voedsel voor mens en dier (art. 1), als wat betreft grondstoffen, machines, gereedschappen enzovoort (art. 9). Er is onder meer voorzien in een eventuele verplichte inlevering van producten en goederen (art. 10).&lt;/p&gt;
&lt;p&gt;Als de nood aan de man komt, is er dus direct veel mogelijk. En inderdaad: ook de provinciale voedselcommissarissen zijn zo nodig binnen enkele uren benoemd, als zij bij de huidige stand van de communicatietechnieken nog nodig zijn naast de zogenaamde regioambassadeurs van de met het Ministerie van Economische Zaken gedeelde directie Regio. Die regioambassadeurs worden, anders dan de non-existente provinciale voedselcommissarissen, wel genoemd in het introductiedossier voor de nieuw aangetreden bewindslieden van LNV.[53] De taakstelling van deze regioambassadeurs is echter opzettelijk zeer ruim en het valt te vermoeden dat zij in het algemeen niet een landbouwkundige achtergrond zullen hebben (Louwes en de voedselcommissarissen van zijn tijd hadden allemaal of bijna allemaal landbouweconomie in Wageningen gestudeerd). Het woord 'voedselvoorziening' wordt in hetzelfde introductiedossier wel genoemd, maar alleen in een geheel andere context.[54]&lt;/p&gt;
&lt;p&gt;Ook als het organisatietalent van het huidige ambtelijke apparaat optimaal zou zijn, lijkt me dat nog steeds een essentiële voorwaarde niet kan worden vervuld. Er worden in Nederland immers geen strategische voedselvoorraden meer aangehouden (zomin als er in ons land nog operationele schuilkelders zijn).[55] Daardoor zal voor een omvorming van de huidige Nederlandse commerciële landbouw in de richting van een nationale voedselvoorziening eenvoudig de noodzakelijke tijd ontbreken. In een rapport van het LEI uit 2013 is de aanleg van een strategische voedselvoorraad in overweging gegeven,[56] maar daarmee lijkt niets te zijn gedaan. Het rapport voorzag dat in ernstige crisissituaties spoedig tekorten zouden ontstaan, mede als gevolg van hamsteren. Vlees, eieren, melk en groenten zullen uit lopende productiecycli weer snel beschikbaar zijn, maar in het bijzonder de broodvoorziening zou gemakkelijk spaak kunnen lopen.[57]&lt;/p&gt;
&lt;p&gt;Het rapport laat zien dat diverse buitenlandse overheden andere keuzes maken. In Duitsland wordt wel een strategische voedselvoorraad aangehouden en zelfs de bonnenboekjes voor de voedseldistributie zijn reeds gedrukt.[58] Ook Zwitserland en Noorwegen beschikken over strategische voedselvoorraden.[59] Opvallend is dat het LEI-rapport met vooruitziende blik vooral plantaardige olie als knelpunt aanwees.[60] Een aan te leggen voorraad van plantaardige olie zou volgens de onderzoekers eventueel kunnen worden uitgebreid met een voorraad van belangrijke geïmporteerde productiemiddelen, waaronder kunstmest.[61] Verstandige woorden van Wageningse landbouweconomen van ná Louwes en de zijnen! Voortekenen dat de oorlog in Oekraïne aanleiding is om alsnog de daad bij het woord te voegen, heb ik niet kunnen ontdekken.&lt;/p&gt;
&lt;h2&gt;&lt;span&gt;6. &lt;/span&gt;Voedselvoorziening en pacht&lt;/h2&gt;
&lt;p&gt;Hiervoor ging het over voedselvoorziening als overheidstaak in tijden van crises. Dat is nu ver van ons bed, in ieder geval voorlopig. Voedselvoorziening kan echter ook in indirecte zin in het recht aan de orde zijn, namelijk als motief voor de wetgever voor het formuleren van bepaalde regels van publiek- of privaatrecht. Onder meer in het pachtrecht is dit duidelijk aan te wijzen. Wie denkt dat het pachtrecht uitsluitend is voortgekomen uit de wens om de pachter te beschermen tegen het sociaaleconomisch overwicht aan de zijde van grondeigenaren, vergist zich. Juist is dat het pachtrecht &lt;em&gt;mede&lt;/em&gt; sociale wetgeving is. In zoverre kan het pachtrecht vergeleken worden met onder meer het arbeidsrecht en het huurrecht. In ieder geval van oorsprong heeft het pachtrecht nog een andere doelstelling, namelijk het bevorderen van de nationale voedselproductie. De verregaande overheidsbemoeienis met de pachtpraktijk in de pachtwetgeving, is alleen te verklaren uit beide doelstellingen tezamen: bescherming van de sociaal zwakkere partij en bevordering van de voedselproductie.[62]&lt;/p&gt;
&lt;p&gt;Aanvankelijk betrof het zuiver crisiswetgeving. Ik doel op de Crisispachtwet van 1932. Volgens art. 2 van deze wet kon de pachter die van oordeel was dat 'van hem in verband met de heerschende buitengewone tijdsomstandigheden niet in redelijkheid kan worden gevorderd de bedongen pachtprijs te voldoen', om gehele of gedeeltelijke ontheffing van de betaling verzoeken. Het verzoek moest worden gericht tot het bevoegde kantongerecht en werd behandeld door een bijzondere kamer. Deze kamer voor crisispachtzaken bestond uit een kantonrechter als voorzitter en twee niet tot de rechterlijke macht behorende personen, die deskundig waren ten aanzien van de verhoudingen op landbouwgebied. Hier ligt de historische oorsprong van de samenstelling van de huidige pachtkamers. Op het functioneren van de wet was veel kritiek, onder meer in verband met grote verschillen in benadering door de diverse kamers. Sommige onthieven pachters geheel van hun betalingsverplichtingen of voor 50% (wat bij het ontbreken van steun voor de verpachters,[63] dezen niet zelden in problemen bracht, bijvoorbeeld in verband met te betalen hypotheekrente); andere volstonden met een korting van 20 of 30%. Ik verwijs op dit punt graag naar een recent artikel van de Nijmeegse rechtshistoricus Jansen.[64]&lt;/p&gt;
&lt;p&gt;De Pachtwet van 1937, vijf jaar later, gaf een meer omvattende regeling van de pachtovereenkomst. Het Pachtbesluit 1941, in theorie een decreet van de Duitse bezetter, bracht vervolgens de door bekwame Nederlandse juristen bedachte verbeteringen in het stelsel van de wet van 1937. Na de bevrijding bleef het Pachtbesluit 1941 nog een tijd gelden, wat wel bewijst dat het niet als een product van de bezetter werd gezien. In belangrijke mate voortbouwend op het stelsel van het Pachtbesluit 1941, werd in de Pachtwet 1958 het pachtrecht nader vormgegeven.&lt;/p&gt;
&lt;p&gt;Veel van de inhoud van die wet is nog steeds geldend recht, ook al staat dat geldende recht nu (grotendeels) in het Burgerlijk Wetboek. Nu ja, het is nog steeds geldend recht &lt;em&gt;wat betreft de reguliere pachtovereenkomst. &lt;/em&gt;Het opmerkelijke van de huidige regeling van de pacht is haar tweeslachtigheid. Enerzijds handhaaft de wetgever het voor grondeigenaren zo strenge regime van het pachtrecht, maar wat betreft nieuwe overeenkomsten is geliberaliseerde pacht (art. 7:397 BW) mogelijk, met heel veel meer vrijheid, in bijna alle opzichten. Vanwege de schaarste van landbouwgrond en het daarmee verband houdende economisch overwicht van de grondeigenaren, betreffen bijna alle nieuwe pachtovereenkomsten (kortdurende) geliberaliseerde pacht. Voor ervaren agrarische juristen is dit laatste natuurlijk gesneden koek.&lt;/p&gt;
&lt;p&gt;In welke zin was en/of is voedselvoorziening een motief voor de inhoud van bepaalde regels van het pachtrecht? Het pachtrecht moet agrarisch ondernemerschap bevorderen bij agrariërs die niet dan wel onvoldoende over eigen grond kunnen beschikken. En de uitoefening van het agrarisch ondernemerschap bevordert als vanzelf mede de voedselvoorziening. We weten inmiddels dat deze gedachtegang in diverse opzichten te kort door de bocht gaat. Zonder verplichting om voedsel te produceren, is het zeer wel mogelijk dat de agrarische ondernemer zich op iets anders richt, bijvoorbeeld op de fokkerij van ren- of dressuurpaarden, de teelt van gewassen voor biobrandstof of op natuurbeheer. En ook als de agrarische ondernemer wel voedsel produceert, gaat hij uiteraard in het algemeen voor de hoogste prijs, wat in de praktijk veelal betekent dat het product wordt geëxporteerd. Het laatste is met voedselvoorziening als motief voor pachtbescherming intussen minder onverenigbaar dan het eerste, want in crisistijden kan eenvoudig de export worden stilgelegd, althans die naar buiten de EU, om zo hongerige Nederlandse respectievelijk Europese monden te kunnen vullen.[65] Zo ook heeft nu Oekraïne de export van onder meer vlees en granen aan banden gelegd.[66]&lt;/p&gt;
&lt;p&gt;De gedachtegang dat agrarisch ondernemerschap wezenlijk is voor de nationale voedselproductie ligt niet alleen ten grondslag aan het pachtrecht, maar ook bijvoorbeeld aan de grote inpolderingsprojecten van de twintigste eeuw (Noordoostpolder, 1942; Flevopolder, 1950-1968) en de vele ruilverkavelingen die het landschap in het buitengebied zozeer hebben veranderd. Door inpoldering kwam er meer grond voor de landbouw beschikbaar (althans ging de verstedelijking van Nederland per saldo veel minder ten koste van het landbouwareaal) en door ruilverkaveling konden bestaande landbouwgronden efficiënter worden bewerkt, met als resultaat een hogere voedselproductie. Dat door de overheid zoveel voor de landbouw werd gedaan, berust niet uitsluitend op de electorale motieven van de toenmalige politici, maar ook op een breed gedragen gevoelen dat de landbouw iets wezenlijk anders is dan een gewone sector van de economie. Zoals gezegd, dat gevoel bij de ouders en grootouders van onze huidige generatie berustte mede op de herinnering aan de verschrikkingen van de hongerwinter. Daardoor bleef het draagvlak voor het eenzijdig de pachter begunstigende pachtrecht ook gedurende vele decennia op peil. Het is niet toevallig dat de afbraak van de pachtbescherming (wat betreft nieuwe pachtverhoudingen) eerst vanaf 1995, veertig jaar na de hongerwinter, een aanvang nam.[67] Toen nog niet openlijk; de hongerwintergeneratie was er nog. De eenmalige pacht[68] moest de afname van het pachtareaal stoppen en de (naïeve) veronderstelling was dat na afloop van de maximale duur van twaalf jaar, een deel van de gronden opnieuw in reguliere pacht zou worden uitgegeven. Nu zijn we meer dan 25 jaar verder, overlevenden van de hongerwinter zijn er nog maar nauwelijks en de geliberaliseerde pacht drukt de reguliere pacht steeds verder weg.[69]&lt;/p&gt;
&lt;p&gt;Dat het pachtrecht is verwaterd, mag echter niet doen vergeten wat ermee werd bedoeld. En dat is het bevorderen van de agrarische bedrijfsvoering door pachters, mede in het belang van de voedselvoorziening. Dit bevorderen verliep (en verloopt tot op zekere hoogte nog steeds) via de bekende belangrijkste regels van thans de reguliere pacht.&lt;/p&gt;
&lt;p&gt;In de eerste plaats het zogenaamde continuatierecht. Na afloop van de in beginsel verplichte eerste pachttermijn van zes jaar voor los land en twaalf jaar voor een hoeve, vindt telkens van rechtswege verlenging plaats met een periode van zes jaar (art. 7:325 lid 5 BW). Tegen het einde van iedere pachttermijn kan de pachtovereenkomst worden opgezegd met inachtneming van een opzegtermijn van één jaar, maar een opzegging door een verpachter verhindert verlenging op zichzelf niet wanneer de pachter zich tijdig tegen de opzegging verzet (art. 7:367-7:369 BW). In dat geval kan de verpachter beëindiging van de pachtovereenkomst vorderen op de gronden vermeld in de opzegging (art. 7:369 lid 2 BW). De pachtrechter toetst die vordering aan een limitatieve opsomming van beëindigingsgronden (art. 7:370 BW). Zegt een verpachter niet op, of boekt hij met zijn opzegging en eventuele beëindigingsvordering geen resultaat, dan duurt een reguliere pachtovereenkomst dus onbeperkt voort. Ook de dood van de pachter brengt daarin geen verandering (art. 7:366 BW).&lt;/p&gt;
&lt;p&gt;In de tweede plaats is er de regeling van de indeplaatsstelling, die bedrijfsopvolging van de pachter faciliteert. Wil de verpachter niet meewerken aan indeplaatsstelling of medepacht voor deze bedrijfsopvolger, dan kan de pachter zich tot de pachtrechter wenden, die naar billijkheid beslist (art. 7:363-7:364 BW).&lt;/p&gt;
&lt;p&gt;In de derde plaats biedt het pachtrecht de pachter prijsbescherming (thans alleen nog bij reguliere pacht en geliberaliseerde pacht voor meer dan zes jaar). De door partijen overeengekomen pachtprijs wordt door de grondkamer getoetst (art. 7:319 lid 1 aanhef en onder a BW). De pachtprijs wordt jaarlijks van rechtswege herzien (art. 7:333 lid 1 BW) volgens door de overheid gestelde regels, thans het Pachtprijzenbesluit 2007, waarbij wordt gelet op een redelijke verhouding tot de bedrijfsuitkomsten bij een behoorlijke bedrijfsvoering (art. 7:327 BW).&lt;/p&gt;
&lt;p&gt;En dan zijn er natuurlijk nog andere regels, die ook het agrarisch ondernemerschap moeten bevorderen en zo indirect aan de voedselvoorziening bedoelen bij te dragen, zoals het voorkeursrecht van de pachter (art. 7:378 BW), thans sterk uitgekleed door de regeling met betrekking tot de zogenaamde 'veilige verpachter' (art. 7:380 lid 1 onder e BW).&lt;/p&gt;
&lt;p&gt;Laat ons vooral ook de toetsing door de grondkamer van de inhoud van pachtovereenkomsten niet vergeten. De grondkamers hebben hun taak in ieder geval lange tijd uitgesproken streng opgevat, uiteraard streng in de richting van de verpachters. Bedingen die de pachter in zijn agrarische bedrijfsvoering potentieel kunnen hinderen, sneuvelden gemakkelijk als 'buitensporig' (art. 7:319 lid 1 onder b BW). De recente rechtspraak van de Centrale Grondkamer over bedingen die het gebruik van glyfosaat verbieden, vormt (voorzichtig) een trendbreuk. Aan de grondkamers had de wetgever nog meer toegedacht. De grondkamers moesten het algemeen landbouwbelang waarborgen (art. 7:319 lid 1 onder e BW) en een ondoelmatige ligging of verkaveling van pachtgronden voorkomen (art. 7:319 lid 1 onder c en d BW). Van dat laatste is om verschillende redenen nooit werkelijk iets gekomen,[70] maar het is veelzeggend dat de wetgever het zich wel voor ogen stelde. Had die wetgever de landbouw eenvoudig als een sector van de economie beschouwd, dan zou dat niet voorstelbaar zijn geweest. Welke wet heeft ooit toetsing van overeenkomsten aan het 'algemeen middenstandsbelang' of het 'algemeen industriebelang' voorgeschreven?&lt;/p&gt;
&lt;p&gt;Een huurder moet categorisch het gehuurde overeenkomstig de eventuele contractuele bestemming gebruiken (bijvoorbeeld: 'uitsluitend voor het hotelbedrijf'); zie art. 7:214 BW. Een pachter voor wie een contractuele bestemming in de weg zit (bijvoorbeeld: 'uitsluitend als grasland voor de melkveehouderij'), kan aan de grondkamer een machtiging vragen om het gepachte toch anders te gebruiken. Het doelmatige gebruik van het gepachte is in dit verband de toets, behoudens zwaarwichtige bezwaren aan de zijde van de verpachter (art. 7:348 leden 2-4 BW). Dit contrast krijgt extra reliëf als we erop letten dat een huurder voor wijziging van &lt;em&gt;de inrichting of gedaante&lt;/em&gt; van het gehuurde in een vergelijkbare positie is als de pachter: een machtiging is in zoverre voor beiden, huurder en pachter, mogelijk. Met betrekking tot een overeengekomen bestemming maakt de wetgever echter verschil en faciliteert hij de pachter wel en de huurder niet. In de Pachtwet 1958 vindt men hetzelfde, zij het dat in plaats van doelmatig gebruik van het gepachte het 'algemeen landbouwbelang' de wettelijke maatstaf was (art. 30 lid 3). Daarin klinkt duidelijk door wat het verschil in behandeling van huurders en pachters verklaart, namelijk een visie op landbouw als van algemeen belang, meer dan de (andere) sectoren van de economie.&lt;/p&gt;
&lt;p&gt;Ik kom nog even terug op de agrarische ondernemer die geen voedsel produceert, maar bijvoorbeeld ren- of dressuurpaarden fokt. In dit verband is interessant dat volgens een recent arrest van het Belgische Hof van Cassatie de Belgische regels met betrekking tot pacht niet van toepassing zijn indien de gebruiker renpaarden fokt en houdt. Volgens het Hof van Cassatie wordt het kweken van dieren uitsluitend beschouwd als landbouwbedrijvigheid in de zin van art. 1 van de Belgische Pachtwet, indien het dieren betreft die bestemd zijn voor menselijke consumptie of die nuttig zijn voor de landbouw.[71] De Nederlandse rechtspraak luidt in andere zin: ook bijvoorbeeld het bedrijfsmatig fokken van Welsh pony's is landbouw.[72] Als ik het goed zie is dit in Nederland steeds zo geweest en berust dit op de opvatting dat 'vruchttrekking' het kenmerkende element van landbouw zou zijn.[73] Daarvan uitgaande maakt het geen verschil of gras door paarden dan wel koeien wordt opgegeten, noch wat de bedoeling van het houden van de dieren is (voor ontspanning of sport, dan wel voor menselijke consumptie). Eerst indien vruchttrekking geheel afwezig is, dan wel in het gebruik geheel op de achtergrond staat, is een gebruik ten behoeve van bijvoorbeeld een managebedrijf geen landbouw en daarom geen pacht.[74] Intussen is duidelijk dat indien we de bijdrage aan de voedselvoorziening opvatten als een min of meer exclusief motief voor de verregaande bescherming die het recht pachters biedt, de Belgische opvatting beter past dan de Nederlandse.&lt;/p&gt;
&lt;h2&gt;&lt;span&gt;7. &lt;/span&gt;Voedselvoorziening en de prijs van landbouwgrond&lt;/h2&gt;
&lt;p&gt;Het belang van de (nationale) voedselvoorziening is ook mede verklaring van jarenlange pogingen om de prijs van landbouwgrond kunstmatig laag te houden. De Wet op de vervreemding van landbouwgronden (1953)[75] ging uit van toetsing door de grondkamer van de koopprijs van landbouwgrond aan de hand van maximumnormen. Die normen waren rechtstreeks afgestemd op de eveneens gereguleerde pachtprijzen. Zo was het althans door de wetgever gedacht. In de praktijk werd op grote schaal onder de tafel bijbetaald. Een prijsexplosie na het afschaffen van deze wet in 1963, bracht de politiek in beroering. Daarbij is serieus overwogen de optie dat verkoop van landbouwgrond uitsluitend aan het Bureau Beheer Landbouwgronden (BBL) zou mogen plaatsvinden, waarna de grond vervolgens zou worden uitgegeven tegen een gereguleerde prijs; ook rechtstreekse toewijzing door de grondkamer tegen opnieuw een gereguleerde prijs is aan de orde geweest. Nog in 1981 wilde de wetgever met de alternatieve systematiek van de Wet agrarisch grondverkeer[76] proberen het tij te keren. De wet is uiteindelijk niet in werking getreden. Dat 35 jaar lang is geprobeerd om het marktmechanisme wat betreft agrarisch onroerend goed uit te schakelen, zegt echter genoeg.&lt;/p&gt;
&lt;h2&gt;&lt;span&gt;8. &lt;/span&gt;De actualiteit van voedselvoorziening als motief&lt;/h2&gt;
&lt;p&gt;In de afgelopen decennia konden we het ons veroorloven om de landbouw vanuit andere perspectieven te bezien. Toch ontbrak het perspectief van landbouw als voedselvoorziening ook voorafgaand aan de oorlog in Oekraïne zeker niet geheel.&lt;/p&gt;
&lt;p&gt;De onder de vorige minister van LNV, Schouten, ontwikkelde visie van landbouw als kringlooplandbouw stelt nog steeds de voedselvoorziening centraal. Dat de landbouw duurzamer moet, wordt in de eerste plaats beredeneerd vanuit het perspectief van de voedselvoorziening zelf. In de woorden van Schouten:[77]&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;&lt;em&gt;"We kwamen er steeds weer op uit dat we de toekomst van onze voedselvoorziening alleen veilig kunnen stellen als we overstappen op kringlooplandbouw. We moeten immers voorkomen dat we bodem, water en grondstoffen uitputten en de temperatuur op aarde onaanvaardbaar verhogen."&lt;/em&gt;&lt;/em&gt;&lt;/p&gt;
&lt;/blockquote&gt;
&lt;p&gt;Let op het bezittelijk voornaamwoord 'onze': '&lt;em&gt;onze&lt;/em&gt; voedselvoorziening' moet worden veiliggesteld. Ook in het recente &lt;em&gt;Introductiedossier&lt;/em&gt; ten behoeve van de nieuwe bewindslieden van kabinet-Rutte IV worden landbouw, tuinbouw en visserij neergezet als onderdelen van een circulair &lt;em&gt;voedselsysteem&lt;/em&gt;,[78] en dus niet eenvoudig als een sector van onze nationale economie.&lt;/p&gt;
&lt;p&gt;Ook het politieke denken over de pacht staat nog steeds in deze sleutel. Kortlopende pacht levert volgens de op het ministerie voorbereide pachtvisie[79] geen prikkel op om goed te zorgen voor de bodem en bemoeilijkt zo de overstap naar duurzamere concepten zoals biologische en natuurinclusieve teelt. Daarnaast moeten duurzaamheidseisen van de verpachter gemakkelijker worden toegestaan.[80] Waarom? Volgens het mantra van Schouten: om onze voedselvoorziening veilig te stellen. En zij en haar opvolger Staghouwer staan in die koppeling tussen de inhoud van het pachtrecht en het perspectief van voedselvoorziening niet alleen. Ook Bruil bracht in zijn evaluatie uit 2014 de toekomst van het pachtrecht in verband met onder meer de wereldwijde groeiende behoefte aan voedsel.[81]&lt;/p&gt;
&lt;p&gt;Wetgeving ziet naar haar aard op de langere termijn. In het bijzonder voor de pachtrechter en de grondkamer kan het motief van de voedselvoorziening ook op korte termijn actuele betekenis hebben.&lt;/p&gt;
&lt;p&gt;De tekst van de poster van de commissie-Posthuma (tevens de titel van deze bijdrage) biedt ons een voor de hand liggend voorbeeld. Volgens oudere rechtspraak van de pachtkamer van het gerechtshof is het scheuren van weiland om dit (blijvend) tot bouwland te maken in het algemeen, ook als de pachtovereenkomst dit niet verbiedt, wanprestatie, tenzij het land niet of althans minder geschikt is voor blijvend weiland.[82] Stel dat naar aanleiding van de door de oorlog in Oekraïne gewijzigde verhoudingen een pachter grasland scheurt en het bijvoorbeeld met tarwe- of zonnebloemzaad inzaait en de verpachter vervolgens ontbinding van de pachtovereenkomst vordert (art. 7:376 BW). Mijns inziens spreekt vanzelf dat bij de afweging of de tekortkoming de ontbinding rechtvaardigt (art. 6:265 lid 1 BW) mede het algemene belang van de (mondiale) voedselvoorziening een rol mag spelen.[83] Daaraan gaat nog vooraf de vraag of het scheuren van het grasland in verband met de tijdsomstandigheden nog wel kan worden gezegd onverenigbaar te zijn met een handelen als goed pachter (art. 7:347 BW). Ook de invulling van die open norm kan mede door het motief van de voedselvoorziening worden beïnvloed. Indien de pachtovereenkomst het scheuren van grasland wel uitdrukkelijk verbiedt, kan de pachter eventueel vooraf zekerheid verkrijgen door de grondkamer om een machtiging voor de verandering te verzoeken (art. 7:348 BW). Waar de grondkamer zelfs ook wijziging van een contractuele bestemming van het gepachte kan toestaan, moet worden aangenomen dat een beding dat het scheuren van het grasland verbiedt, aan een zodanige machtiging niet in de weg staat. Sinds 2007 is het algemeen landbouwbelang voor de beslissing van de grondkamer niet langer de maatstaf en in plaats daarvan het doelmatige gebruik van het gepachte door de pachter,[84] maar gelukkig voor de pachter leidt de schaarste van tarwe respectievelijk oliehoudend zonnebloemzaad ook tot hogere prijzen, een omstandigheid die uiteraard het doelmatige gebruik van het gepachte mede bepaalt.&lt;/p&gt;
&lt;h2&gt;&lt;span&gt;9. &lt;/span&gt;Tot slot&lt;/h2&gt;
&lt;p&gt;Het voorgaande heeft vooral het karakter van overpeinzingen. Zoals vaker zien die overpeinzingen vooral op wat &lt;em&gt;geweest is.&lt;/em&gt; Wat met betrekking tot voedselvoorziening &lt;em&gt;zijn zal&lt;/em&gt;, als motief in het agrarisch recht of in een ernstiger crisis meer dan dat, is onzeker. De bruikbaarheid van de voorgaande beschouwingen is dat dus ook. Ik realiseer mij dat ik mij in het tweede deel van mijn bijdrage (opnieuw) sterk op de pacht heb gericht. Zij die zich (mede) op andere terreinen van het agrarisch recht bewegen, zullen bij het thema van de voedselvoorziening nog weer andere gedachten hebben. Als zij die gedachten eveneens met het lezerspubliek van dit tijdschrift willen delen, zal dat welkom zijn.&lt;/p&gt;
&lt;p&gt;Het is niet uit te sluiten dat de vreselijke oorlog in Oekraïne spoedig zal eindigen, hoewel op dit moment (15 april 2022) daarop nog weinig wijst. Als dat gebeurt, zullen de gewone landbouwverhoudingen in de wereld zich weer kunnen herstellen. Zoals in de inleiding reeds is benoemd, kan echter op termijn ook de combinatie van klimaatverandering, afnemende biodiversiteit en groei van de wereldbevolking[85] tot wereldwijde voedselschaarste leiden. Nadenken over de toekomst van de voedselvoorziening, voor ons, onze kinderen en kleinkinderen, én voor andere wereldburgers, blijft daarom hoe dan ook hard nodig. Als de oorlog in Oekraïne bijdraagt aan het besef dat landbouw nog steeds meer is dan een manier om geld te verdienen, is dat winst, tussen al het overige dat ons nu zo droevig en bezorgd stemt.&lt;/p&gt;
&lt;p&gt; &lt;/p&gt;
&lt;p&gt; &lt;/p&gt;</content><legacyfootnotes/><footnotes><footnote>1 &lt;p&gt;Lodewijk Valk is advocaat-generaal bij de Hoge Raad der Nederlanden.&lt;/p&gt;</footnote><footnote>2 &lt;p&gt;Brief van 23 maart 2022, &lt;em&gt;Kamerstukken II&lt;/em&gt; 2021/22, 21501-32, nr. 1406. De samenvatting van de minister komt veelal woordelijk overeen met de samenvatting van de onderzoekers op p. 5 van het in de volgende voetnoot vermelde rapport.&lt;/p&gt;</footnote><footnote>3 &lt;p&gt;Petra Berkhout, Ron Bergevoet &amp;amp; Siemen van Berkum, &lt;em&gt;Een beknopte analyse van de gevolgen van de oorlog in Oekraïne voor de voedselzekerheid&lt;/em&gt;, Wageningen Economisch Research, maart 2022. Het rapport is te vinden als bijlage bij de brief van minister (zie vorige noot).&lt;/p&gt;</footnote><footnote>4 &lt;p&gt;Par. 1.2.&lt;/p&gt;</footnote><footnote>5 &lt;p&gt;Par. 1.3.&lt;/p&gt;</footnote><footnote>6 &lt;p&gt;Par. 1.3.&lt;/p&gt;</footnote><footnote>7 &lt;p&gt;Par. 1.4.&lt;/p&gt;</footnote><footnote>8 &lt;p&gt;Par. 1.5.&lt;/p&gt;</footnote><footnote>9 &lt;p&gt;Par. 1.5.&lt;/p&gt;</footnote><footnote>10 &lt;p&gt;Het op 5 april 2022 afgekondigde vijfde sanctiepakket van de EU verbiedt de import van kolen uit Rusland. &lt;a href="https://nos.nl/artikel/2424036-vijfde-sanctiepakket-alleen-sancties-op-energie-kunnen-nu-nog-grote-effecten-hebben"&gt;https://nos.nl/artikel/2424036-vijfde-sanctiepakket-alleen-sancties-op-energie-kunnen-nu-nog-grote-effecten-hebben&lt;/a&gt;&lt;/p&gt;</footnote><footnote>11 &lt;p&gt;&lt;a href="https://nos.nl/artikel/2423569-thermostaat-2-graden-omlaag-in-overheidskantoren-kabinet-hoopt-dat-burgers-volgen"&gt;https://nos.nl/artikel/2423569-thermostaat-2-graden-omlaag-in-overheidskantoren-kabinet-hoopt-dat-burgers-volgen&lt;/a&gt;&lt;/p&gt;</footnote><footnote>12 &lt;p&gt;Par. 2.1.&lt;/p&gt;</footnote><footnote>13 &lt;p&gt;Par. 2.2.&lt;/p&gt;</footnote><footnote>14 &lt;p&gt;Par. 2.3.&lt;/p&gt;</footnote><footnote>15 &lt;p&gt;Hoofdstuk 3 van het rapport.&lt;/p&gt;</footnote><footnote>16 &lt;p&gt;&lt;a href="https://www.consilium.europa.eu/nl/policies/eu-response-ukraine-invasion/"&gt;https://www.consilium.europa.eu/nl/policies/eu-response-ukraine-invasion/&lt;/a&gt;&lt;/p&gt;</footnote><footnote>17 &lt;p&gt;&lt;a href="https://data.consilium.europa.eu/doc/document/ST-7426-2022-INIT/nl/pdf"&gt;https://data.consilium.europa.eu/doc/document/ST-7426-2022-INIT/nl/pdf&lt;/a&gt;&lt;/p&gt;</footnote><footnote>18 &lt;p&gt;&lt;em&gt;Mededeling&lt;/em&gt;, p. 5-6.&lt;/p&gt;</footnote><footnote>19 &lt;p&gt;&lt;em&gt;Mededeling&lt;/em&gt;, p. 8. Het belang van 'duurzaamheid en veerkracht' van de levensmiddelensector op lange termijn wordt vervolgens nog uitvoerig benadrukt op p. 10 e.v. van de mededeling.&lt;/p&gt;</footnote><footnote>20 &lt;p&gt;&lt;a href="https://www.consilium.europa.eu/nl/meetings/agrifish/2022/04/07/"&gt;https://www.consilium.europa.eu/nl/meetings/agrifish/2022/04/07/&lt;/a&gt;&lt;/p&gt;</footnote><footnote>21 &lt;p&gt;&lt;a href="https://www.nieuweoogst.nl/nieuws/2022/03/09/hongarije-beperkt-graanexport-door-oorlog-in-oekraine"&gt;https://www.nieuweoogst.nl/nieuws/2022/03/09/hongarije-beperkt-graanexport-door-oorlog-in-oekraine&lt;/a&gt;&lt;/p&gt;</footnote><footnote>22 &lt;p&gt;&lt;a href="https://www.foodagribusiness.nl/hongarije-beperkt-tarwe-export-maar-geen-verbod/"&gt;https://www.foodagribusiness.nl/hongarije-beperkt-tarwe-export-maar-geen-verbod/&lt;/a&gt;&lt;/p&gt;</footnote><footnote>23 &lt;p&gt;G.M.T. Trienekens, &lt;em&gt;Tussen ons volk en de honger: De voedselvoorziening, 1940-1945&lt;/em&gt;, diss. Wageningen, Utrecht: Matrijs 1985.&lt;/p&gt;</footnote><footnote>24 &lt;p&gt;Een biografische schets vindt men in het &lt;em&gt;Biografisch Woordenboek van Nederland&lt;/em&gt;, deel 1, Den Haag 1979, in geactualiseerde vorm te raadplegen op het adres &lt;a href="http://resources.huygens.knaw.nl/bwn1880-2000/lemmata/bwn1/louwes"&gt;http://resources.huygens.knaw.nl/bwn1880-2000/lemmata/bwn1/louwes&lt;/a&gt; Auteur van de schets is weer G.M.T. Trienekens.&lt;/p&gt;</footnote><footnote>25 &lt;p&gt;Kees Tukker, &lt;em&gt;De voedselcommissaris: Het gevaarlijke dubbelspel tijdens de oorlog van topambtenaar Jan Groen Tukker&lt;/em&gt;, Amsterdam: Ambo/Anthos 2018.&lt;/p&gt;</footnote><footnote>26 &lt;p&gt;Trienekens a.w. p. 9 e.v., 111.&lt;/p&gt;</footnote><footnote>27 &lt;p&gt;Trienekens a.w. p. 21.&lt;/p&gt;</footnote><footnote>28 &lt;p&gt;Trienekens a.w. p. 38, 145.&lt;/p&gt;</footnote><footnote>29 &lt;p&gt;Trienekens a.w. p. 28, 30 e.v., 148.&lt;/p&gt;</footnote><footnote>30 &lt;p&gt;Trienekens a.w. p. 145 e.v.&lt;/p&gt;</footnote><footnote>31 &lt;p&gt;Trienekens a.w. p. 147 e.v.&lt;/p&gt;</footnote><footnote>32 &lt;p&gt;Trienekens a.w. p. 9, 41 e.v.&lt;/p&gt;</footnote><footnote>33 &lt;p&gt;Vergelijk &lt;a href="https://de.wikipedia.org/wiki/Friedrich_Franz_von_Grote"&gt;https://de.wikipedia.org/wiki/Friedrich_Franz_von_Grote&lt;/a&gt;&lt;/p&gt;</footnote><footnote>34 &lt;p&gt;Vergelijk hierna met betrekking tot het Nationaal agrarisch front en de Nederlandse Landstand en de personen van Roskam en Posthuma.&lt;/p&gt;</footnote><footnote>35 &lt;p&gt;Trienekens a.w. p. 111 e.v.&lt;/p&gt;</footnote><footnote>36 &lt;p&gt;Trienekens a.w. p. 70.&lt;/p&gt;</footnote><footnote>37 &lt;p&gt;Trienekens a.w. p. 70.&lt;/p&gt;</footnote><footnote>38 &lt;p&gt;Trienekens t.a.p., onder verwijzing naar L. de Jong, &lt;em&gt;Het Koninkrijk der Nederlanden in de Tweede Wereldoorlog 1939-1945&lt;/em&gt;, deel 7 eerste helft, 's?Gravenhage: Martinus Nijhoff 1976, p. 136.&lt;/p&gt;</footnote><footnote>39 &lt;p&gt;Trienekens a.w. p. 160 e.v.&lt;/p&gt;</footnote><footnote>40 &lt;p&gt;Trienekens t.a.p.&lt;/p&gt;</footnote><footnote>41 &lt;p&gt;Trienekens a.w. p. 70.&lt;/p&gt;</footnote><footnote>42 &lt;p&gt;Zie de in voetnoot 25 vermelde biografie.&lt;/p&gt;</footnote><footnote>43 &lt;p&gt;In mei 1948 werd Roskam tot drieënhalf jaar internering veroordeeld en het kiesrecht werd hem afgenomen. Dat laatste belette hem niet om actief te zijn in onder meer de Boerenpartij van Hendrik Koekoek (1912-1987). Zie &lt;a href="http://resources.huygens.knaw.nl/bwn1880-2000/lemmata/bwn4/roskam"&gt;http://resources.huygens.knaw.nl/bwn1880-2000/lemmata/bwn4/roskam&lt;/a&gt;&lt;/p&gt;</footnote><footnote>44 &lt;p&gt;Trienekens a.w. p. 114 e.v.&lt;/p&gt;</footnote><footnote>45 &lt;p&gt;Trienekens a.w. p. 116.&lt;/p&gt;</footnote><footnote>46 &lt;p&gt;Trienekens a.w. p. 115. Zie over Posthuma verder: &lt;a href="http://resources.huygens.knaw.nl/bwn1880-2000/lemmata/bwn3/posthuma"&gt;http://resources.huygens.knaw.nl/bwn1880-2000/lemmata/bwn3/posthuma&lt;/a&gt;&lt;/p&gt;</footnote><footnote>47 &lt;p&gt;L. de Jong, &lt;em&gt;Het Koninkrijk der Nederlanden in de Tweede Wereldoorlog 1939-1945&lt;/em&gt;, deel 12: Epiloog, eerste helft, Leiden: Martinus Nijhoff 1988, p. 549.&lt;/p&gt;</footnote><footnote>48 &lt;p&gt;P. de Haan, 'Vijftig jaar rechtsontwikkeling met betrekking tot de landbouw', &lt;em&gt;TvAR&lt;/em&gt; 1990, p. 581 e.v.&lt;/p&gt;</footnote><footnote>49 &lt;p&gt;Vergelijk A.F. Vink, 'Het Nederlandse staatsnoodrecht: Wat te doen met de EHBO-trommel die niet op orde is?', &lt;em&gt;NJB&lt;/em&gt; 2020/1134, p. 1311.&lt;/p&gt;</footnote><footnote>50 &lt;p&gt;Besluit van 12 september 2005, nr. 05.003312, Stcrt. 2005/185, p. 11.&lt;/p&gt;</footnote><footnote>51 &lt;p&gt;Mijn eigen benoeming tot advocaat-generaal kan ik in de Staatscourant ook niet vinden…&lt;/p&gt;</footnote><footnote>52 &lt;p&gt;Vergelijk &lt;em&gt;Kamerstukken II &lt;/em&gt;2017/18, 29668, nr. 48. De Noodwet voedselvoorziening wordt terloops genoemd in een voetnoot (noot 4).&lt;/p&gt;</footnote><footnote>53 &lt;p&gt;Introductiedossier Ministerie van Landbouw, Natuur en Voedselkwaliteit (LNV), p. 36 en 40.&lt;/p&gt;</footnote><footnote>54 &lt;p&gt;Namelijk in het hoofdstuk 'Internationalisering Agribusiness': Introductiedossier Kennismaking beleidsdossiers ministerie van LNV, p. 68.&lt;/p&gt;</footnote><footnote>55 &lt;p&gt;Anders dan bijvoorbeeld in Zweden: &lt;a href="https://nos.nl/artikel/2232932-neutrale-zweden-bereiden-zich-voor-op-crisis-en-oorlog"&gt;https://nos.nl/artikel/2232932-neutrale-zweden-bereiden-zich-voor-op-crisis-en-oorlog&lt;/a&gt;&lt;/p&gt;</footnote><footnote>56 &lt;p&gt;Ida J. Terluin, Ben M. Kamphuis, Diti A. Oudendag &amp;amp; Myrna G.A. van Leeuwen, &lt;em&gt;Voedselvoorziening in Nederland onder buitengewone crisisomstandigheden&lt;/em&gt;, LEI-rapport 2013-012, februari 2013, p. 13, 75, 87, 88.&lt;/p&gt;</footnote><footnote>57 &lt;p&gt;Idem p. 74-75.&lt;/p&gt;</footnote><footnote>58 &lt;p&gt;Idem p. 26.&lt;/p&gt;</footnote><footnote>59 &lt;p&gt;Idem p. 26, 27.&lt;/p&gt;</footnote><footnote>60 &lt;p&gt;Idem p. 13, 75, 87.&lt;/p&gt;</footnote><footnote>61 &lt;p&gt;Idem p. 87.&lt;/p&gt;</footnote><footnote>62 &lt;p&gt;&lt;em&gt;Asser/Valk 7-III&lt;/em&gt; 2020/2.&lt;/p&gt;</footnote><footnote>63 &lt;p&gt;Dit is het verschil met de aanpak van de recente coronacrisis, met diverse (meer) generieke steunmaatregelen vanuit de overheid. Uiteraard waren de mogelijkheden bij die gelegenheid ook wezenlijk anders, onder meer in verband met de rentestand en het vooruitzicht dat de gezondheidscrisis relatief kort zou duren (ook al duurde ze uiteindelijk langer dan aanvankelijk door de meesten werd verwacht).&lt;/p&gt;</footnote><footnote>64 &lt;p&gt;C.J.H. Jansen, 'De crisis van de jaren dertig van de vorige eeuw en het Nederlandse privaatrecht', &lt;em&gt;RM Themis&lt;/em&gt; 2022, p. 53 e.v., in het bijzonder p. 57 e.v.&lt;/p&gt;</footnote><footnote>65 &lt;p&gt;Ik geef toe: ook paardenvlees is eetbaar. Wie ren- of dressuurpaarden fokt, maakt echter niet de keuzes die bij een dergelijke aanwending van het agrarisch product passen. Hij gebruikt waarschijnlijk onnodig duur fokmateriaal en de fokkeuze is niet gericht op de vleesconsumptie. Daarmee is ook het in tijden van nationale voedselschaarste tegen schadeloosstelling laten inleveren van zulke paarden, om vervolgens het vlees te distribueren, niet snel een optie.&lt;/p&gt;</footnote><footnote>66 &lt;p&gt;&lt;a href="https://www.melkvee.nl/artikel/457921-oekraine-legt-export-vlees-en-granen-aan-banden/"&gt;https://www.melkvee.nl/artikel/457921-oekraine-legt-export-vlees-en-granen-aan-banden/&lt;/a&gt;&lt;/p&gt;</footnote><footnote>67 &lt;p&gt;De wetgever moeten we toegeven dat die afbraak in de praktijk reeds eerder was begonnen, in de zin van een bij eigenaren sterk afnemende bereidheid om nog gronden te verpachten. In ieder geval achteraf bezien is de eenmalige pacht (en vervolgens de geliberaliseerde pacht) niet een geschikt antwoord geweest op het wegvallende draagvlak voor het strenge regime van wat thans reguliere pacht heet.&lt;/p&gt;</footnote><footnote>68 &lt;p&gt;Vergelijk &lt;em&gt;Asser/Valk 7-III&lt;/em&gt; 2020/5.&lt;/p&gt;</footnote><footnote>69 &lt;p&gt;Statistische gegevens bij &lt;em&gt;Asser/Valk 7-III&lt;/em&gt; 2020/27.&lt;/p&gt;</footnote><footnote>70 &lt;p&gt;&lt;em&gt;Asser/Valk 7-III &lt;/em&gt;2020/190.&lt;/p&gt;</footnote><footnote>71 &lt;p&gt;Hof van Cassatie 3 februari 2022, ECLI:BE:CASS:2022:ARR.20220203.1N.5. In art. 1 van de Belgische Pachtwet staat het begrip 'landbouwbedrijf' centraal, welk begrip gedefinieerd wordt als: 'de bedrijfsmatige exploitatie van onroerende goederen met het oog op het voortbrengen van landbouwprodukten die in hoofdzaak bestemd zijn voor de verkoop'.&lt;/p&gt;</footnote><footnote>72 &lt;p&gt;HR 14 november 2014, ECLI:NL:HR:2014:3197, &lt;em&gt;TvAR&lt;/em&gt; 2015/5802 m.nt. B. Nijman.&lt;/p&gt;</footnote><footnote>73 &lt;p&gt;Houwing/Heisterkamp, nr. 55, overeenkomend met &lt;em&gt;Module Pacht en landelijk gebied&lt;/em&gt;, art. 1, aant. 1.2. Duidelijker dan in het huidige art. 7:312 BW en voorheen art. 1 Pachtwet 1958, staat de vruchttrekking centraal in de definities van art. 1 Pachtwet 1937 en art. 1 Pachtbesluit 1941, volgens welke pacht het verstrekken van een hoeve of los land was 'om te gebruiken en daarvan de vruchten te trekken'.&lt;/p&gt;</footnote><footnote>74 &lt;p&gt;Zo reeds Hof Arnhem 24 februari 1964, &lt;em&gt;De Pacht&lt;/em&gt; 1964/2463: een gebouw in gebruik geven uitsluitend voor de uitoefening van het paardentrainers- en pikeursbedrijf en niet mede voor de paardenfokkerij is geen pacht; wel pacht is graslandgebruik voor hooiwinning en het weiden van paarden. Van dezelfde rechtsopvatting getuigt Hof Arnhem 7 maart 2009, ECLI:NL:GHARN:2009:BI1605, &lt;em&gt;TvAR&lt;/em&gt; 2009/5508: het drijven van een paardenpension dat ingebed is in een landbouwbedrijf (de paarden eten van het op het bedrijf gewonnen hooi en kuilgras), is bedrijfsmatige landbouw.&lt;/p&gt;</footnote><footnote>75 &lt;p&gt;Kortheidshalve laat ik de voorgangers van deze wet onbesproken.&lt;/p&gt;</footnote><footnote>76 &lt;p&gt;Vergelijk met betrekking tot die wet en haar voorgangers A.H.T. Heisterkamp, &lt;em&gt;Agrarisch grondverkeer&lt;/em&gt;, diss. Groningen, Arnhem: Gouda Quint 1983.&lt;/p&gt;</footnote><footnote>77 &lt;p&gt;Voorwoord bij de visie &lt;em&gt;Landbouw, natuur en voedsel: waardevol en verbonden&lt;/em&gt;, Ministerie van Landbouw, Natuur en Voedselkwaliteit 2018, bijlage bij &lt;em&gt;Kamerstukken II&lt;/em&gt; 2017-2018, 35000-XIV, nr. 5. De visie is uitvoerig besproken in het preadvies voor de Vereniging voor Agrarisch Recht van B. Burggraaf &amp;amp; T.J. Verhoef, 'De visie van LNV: met kringlooplandbouw nieuw perspectief', &lt;em&gt;TvAR&lt;/em&gt; 2020, p. 125 e.v.&lt;/p&gt;</footnote><footnote>78 &lt;p&gt;&lt;em&gt;Introductiedossier: Kennismaking beleidsdossiers ministerie van LNV&lt;/em&gt;, Ministerie van Landbouw, Natuur en Voedselkwaliteit 2022, p. 4.&lt;/p&gt;</footnote><footnote>79 &lt;p&gt;Vergelijk E.H.M. Harbers, 'Een nieuw kabinet, nieuwe kansen voor de pacht?', &lt;em&gt;TvAR&lt;/em&gt; 2022, p. 55.&lt;/p&gt;</footnote><footnote>80 &lt;p&gt;&lt;em&gt;Introductiedossier: Kennismaking beleidsdossiers ministerie van LNV&lt;/em&gt;, Ministerie van Landbouw, Natuur en Voedselkwaliteit 2022, p. 63.&lt;/p&gt;</footnote><footnote>81 &lt;p&gt;D.W. Bruil, &lt;em&gt;Evaluatie pachtregelgeving&lt;/em&gt;, Wageningen: IAR 2014, p. 15.&lt;/p&gt;</footnote><footnote>82 &lt;p&gt;&lt;em&gt;Houwing/Heisterkamp&lt;/em&gt;, nr. 373, overeenkomend met &lt;em&gt;Module Pacht en landelijk gebied&lt;/em&gt;, art. 25 Pw, aant. 1.3, met bronvermeldingen.&lt;/p&gt;</footnote><footnote>83 &lt;p&gt;Vergelijk Th.C.M. Willemse, 'Algemene belangen van de landbouw' als gezichtspunt in het pachtrecht, &lt;em&gt;TvAR&lt;/em&gt; 2018, p. 157 e.v.&lt;/p&gt;</footnote><footnote>84 &lt;p&gt;Vergelijk hiervoor onder 6 (slot).&lt;/p&gt;</footnote><footnote>85 &lt;p&gt;Vergelijk W.H.G.A. Filot, '7 miljard mensen', &lt;em&gt;TvAR&lt;/em&gt; 2012, p. 3.&lt;/p&gt;</footnote></footnotes><auteurs>mr. W.L. Valk</auteurs><published>2022-05-12 13:55:31</published><modified>2023-01-12 15:33:09</modified><editiondate>2022-05-12</editiondate><htmlpath>https://denhollander.info/artikel/17202</htmlpath></article>
</articles></edition>