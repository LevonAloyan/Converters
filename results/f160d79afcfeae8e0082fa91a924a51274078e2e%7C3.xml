<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>4673</id><udhid>UDH:TvAR/4673</udhid><titel>Benedictus-Algra / Benedictus (TvAR 2002/5113)</titel><searchwords><searchword>TvAR 7/8/2002</searchword><searchword>TvAR 2002/5113</searchword><searchword>UDH:TvAR/4673</searchword></searchwords><attachments><attachment><name>2002_nr 78_Rechtspraak_5113.pdf</name><extention>pdf</extention><url>https://denhollander.info/download/4618/ci</url></attachment></attachments><inleiding>[Pachtwet art. 36, 38, 41, 47]&#13;
&#13;
Indien al in zijn algemeenheid de door de&#13;
pachter gestelde regel zou gelden, is in&#13;
ieder geval in de onderhavige situatie het&#13;
beroep op een andere grond van niet verlenging&#13;
dan in de kennisgeving ex art. 36,&#13;
lid 2 Pw vermeld, toelaatbaar. Gesteld persoonlijk&#13;
gebruik van een zoon van verpachtster&#13;
ten behoeve van de vleesveehouderij.&#13;
Geen inzicht verleend in daarmee in het verleden&#13;
behaalde resultaten. Gerede twijfel of&#13;
sprake zal zijn van gebruik met economisch&#13;
oogmerk. Aangenomen dat hiervan geen&#13;
sprake zal zijn, zodat naar billijkheid dient te&#13;
worden beslist. Anders dan de zoon van de&#13;
verpachtster heeft de pachter een concreet&#13;
economisch belang bij de grond in geschil,&#13;
zodat in diens voordeel moet worden&#13;
beslist. Ook geen plaats voor gedeeltelijke&#13;
verlenging.</inleiding><content>BESCHIKKING IN DE ZAAK VAN:&#13;
Grietje Benedictus-Algra, wonende te Oostermeer,&#13;
gemeente Tietsjerkstradeel,&#13;
principaal appellante,&#13;
incidenteel geïntimeerde,&#13;
procureur: mr J.H. van Vliet,&#13;
tegen&#13;
Douwe Benedictus, wonende te Oostermeer,&#13;
gemeente Tietsjerkstradeel,&#13;
principaal geïntimeerde,&#13;
incidenteel appellant,&#13;
procureur: mr J.M.J. Huver.&#13;
1 Het geding in eerste aanleg&#13;
1.1 De pachtkamer van het kantongerecht te&#13;
Leeuwarden heeft op 30 november 1999 tussen&#13;
partijen een beschikking gegeven, waarbij&#13;
de tussen appellante als verpachtster en geïntimeerde&#13;
als pachter bestaande pachtovereenkomst&#13;
ter zake van percelen land ter gezamenlijke&#13;
grootte van 3.48.80 ha is verlengd met&#13;
een periode van zes jaren vanaf 19 mei 2000,&#13;
met compensatie van de kosten van de procedure&#13;
aldus dat iedere partij de eigen kosten&#13;
draagt.&#13;
1.2 Deze beschikking is gegeven uit overweging,&#13;
dat het gebruik van het verpachte voor&#13;
de zoons van de verpachtster niet van overwegende&#13;
betekenis is, terwijl verlies van het&#13;
gepachte zou leiden tot een ernstige aantasting&#13;
van de grondslag van het maatschappelijk&#13;
bestaan van de pachter en dat de billijkheid&#13;
leidt tot verlenging met zes jaren.&#13;
2 Het geding in hoger beroep&#13;
2.1 Bij op 31 december 1999 ter griffie van het&#13;
hof ingekomen beroepschrift is de verpachtster&#13;
onder aanvoering van zes grieven in hoger&#13;
beroep gekomen van genoemde beschikking&#13;
met verzoek die beschikking te vernietigen en,&#13;
opnieuw (lees) beschikkende, primair het verlengingsverzoek&#13;
alsnog af te wijzen en subsidiair&#13;
het verlengingsverzoek af te wijzen ten&#13;
aanzien van het perceel, kadastraal bekend&#13;
gemeente Oostermeer, sectie M, nr. 603, met&#13;
een oppervlakte van 1.50.20 hectare, kosten&#13;
rechtens.&#13;
2.2 Bij op 29 februari 2000 ter griffie van het&#13;
hof ingekomen verweerschrift heeft de pachter&#13;
verweer gevoerd en onder aanvoering van&#13;
één grief tegen de beschikking incidenteel&#13;
beroep ingesteld met verzoek tot bekrachtiging&#13;
van de beschikking behalve met betrekking&#13;
tot de proceskosten, ter zake waarvan de&#13;
pachter het hof heeft verzocht de beschikking&#13;
te vernietigen en, opnieuw (lees) beschikkende,&#13;
de verpachtster te veroordelen in de kosten&#13;
van de eerste aanleg en tevens in de kosten&#13;
van het hoger beroep.&#13;
2.3 Op 5 april 2000 heeft de mondelinge&#13;
behandeling plaatsgevonden. Verschenen zijn&#13;
de pachter in persoon, vergezeld door mr P.&#13;
Stehouwer, advocaat te Leeuwarden, alsmede&#13;
de verpachtster in persoon, vergezeld door mr&#13;
M.M.J.J. Gerrits, advocaat te Arnhem. Partijen&#13;
hebben aan het hof inlichtingen verstrekt,&#13;
waarna de advocaten de wederzijdse standpunten&#13;
hebben toegelicht, beiden mede aan de&#13;
hand van pleitnotities.&#13;
3 De vaststaande feiten&#13;
3.1 Tussen partijen staat op grond van hetgeen&#13;
enerzijds is gesteld en anderzijds niet (voldoende)&#13;
is betwist alsmede op grond van de&#13;
niet-betwiste inhoud van de overgelegde stukken&#13;
het navolgende vast.&#13;
3.2 Bij pachtovereenkomst van 19 mei 1987&#13;
heeft (wijlen) Teye Frits Benedictus aan (de&#13;
maatschap) Oene en Douwe Benedictus verpacht&#13;
een perceel weiland gelegen onder Rottevalle&#13;
en twee percelen weiland gelegen&#13;
onder Oostermeer, tezamen groot 3.67.70 ha.&#13;
Na toedeling in de ruilverkaveling Oostermeer&#13;
omvat het pachtobject per 1 september&#13;
1997 de percelen kadastraal bekend gemeente&#13;
Oostermeer, sectie M, nrs. 626, 628 en 603 ter&#13;
grootte van respectievelijk 0.41.80 ha, 1.56.80&#13;
ha en 1.50.20 ha (tezamen 3.48.80 ha). Deze&#13;
pachtovereenkomst geldt thans tussen appellante&#13;
als verpachtster en geïntimeerde als pachter.&#13;
3.3 Bedoelde overeenkomst van 19 mei 1987 is&#13;
op 8 oktober 1987 bij de grondkamer voor&#13;
Friesland binnengekomen en op 19 oktober&#13;
1987 door die grondkamer goedgekeurd.&#13;
3.4 Bij aangetekende brief van 27 oktober.&#13;
1998 heeft de verpachtster de pacht opgezegd&#13;
tegen 19 mei 1999.&#13;
4 De grieven&#13;
De grieven in principaal beroep luiden:&#13;
I Ten onrechte overweegt de pachtkamer van&#13;
het kantongerecht in rechtsoverweging 6: “het&#13;
verlies van het gepachte bij een beëindiging&#13;
van de pachtovereenkomst zou naar het oordeel&#13;
van de pachtkamer leiden tot een ernstige&#13;
aantasting van de grondslag van het maatschappelijk&#13;
bestaan van pachter, mede gelet op&#13;
de omvang van het door hem uitgeoefende&#13;
bedrijf, zowel naar oppervlakte als naar veebezetting.”&#13;
II Ten onrechte overweegt de pachtkamer van&#13;
het kantongerecht in rechtsoverweging 6:&#13;
“daarbij neemt de pachtkamer in aanmerking&#13;
dat het mede gelet op de ontwikkelingen rond&#13;
de meststoffenwetgeving van toenemend belang&#13;
is voor agrariërs, om in ruime mate de&#13;
beschikking te hebben over bedrijfsareaal.”&#13;
III Ten onrechte heeft de pachtkamer van het&#13;
kantongerecht haar beslissing mede gestoeld&#13;
op de omstandigheid dat de exploitatie van&#13;
het vleesveebedrijf van Benedictus-Algra thans&#13;
nog geschiedt voor rekening, althans ten name&#13;
van, verpachtster in de vorm van een persoonlijke&#13;
onderneming.&#13;
IV Ten onrechte is de pachtkamer van het&#13;
kantongerecht voorbij gegaan aan de stelling&#13;
van Benedictus-Algra, dat de litigieuze pachtovereenkomst&#13;
uitsluitend was bedoeld voor&#13;
de overdracht van het met het gepachte&#13;
samenhangende melkquotum.&#13;
V Ten onrechte heeft de pachtkamer van het&#13;
kantongerecht de pachtovereenkomst tussen&#13;
partijen met een termijn van zes jaren verlengd.&#13;
VI Ten onrechte heeft de pachtkamer van het&#13;
kantongerecht het uiterst subsidiair gevoerde&#13;
verweer van Benedictus-Algra strekkende tot&#13;
gedeeltelijke verlenging van de pachtovereenkomst&#13;
gepasseerd.&#13;
De grief in incidenteel beroep houdt in dat de&#13;
pachtkamer van het kantongerecht ten onrechte&#13;
de proceskosten heeft gecompenseerd.&#13;
4 De mondeling behandeling&#13;
Ter zitting is door partijen het navolgende&#13;
verklaard:&#13;
Door de pachter:&#13;
Ik ben 40 jaren oud, ben gehuwd en heb twee&#13;
kinderen, een zoon van 4 jaar oud en een&#13;
dochter van twee jaar oud. Ik exploiteer een&#13;
melkveehouderij met een totale bedrijfsoppervlakte&#13;
van 35.50 ha, waarvan 32 ha mijn eigendom&#13;
is en de grond in geschil is gepacht. Van&#13;
de grond in geschil ligt een gedeelte van 2 ha&#13;
bij mijn huiskavel en een gedeelte van 1,5 ha&#13;
op een afstand van 1400 meter. Op 4,5 ha van&#13;
mijn areaal (waaronder 1,5 ha van de grond in&#13;
geschil) wordt maïs verbouwd en de rest is&#13;
grasland. Ik heb een ligboxenstal met 90 boxen&#13;
(waarvan 72 voor grootvee) alsmede 37 jongveeplaatsen&#13;
op de deel. Momenteel heb ik&#13;
ruim 62 melkkoeien en een kleine 50 stuks&#13;
jongvee. Mijn melkquotum – inclusief het met&#13;
de onderhavige grond samenhangende quotum,&#13;
dat ik inmiddels heb gekocht – is 483.000&#13;
kg groot; daarvan is 20.000 kg geleast. Ik&#13;
koop enig ruwvoer bij (ruim 65 m3 in 1999).&#13;
Mijn bedrijfsresultaten over de laatste jaren&#13;
zijn constant tussen de ƒ 50.000,– en&#13;
ƒ 60.000,–. Er zijn onderhandelingen over&#13;
aankoop van het stuk gepachte grond bij mijn&#13;
huiskavel geweest, maar die hebben tot niets&#13;
geleid.&#13;
Door Frits Benedictus namens de verpachtster:&#13;
Mijn moeder is 71 jaar oud en heeft vier kinderen,&#13;
twee zoons en twee dochters. Ik ben&#13;
43 jaar oud, ben vrijgezel en heb een technische&#13;
opleiding genoten. Ik werk full-time als&#13;
machinemonteur en verdien daarmee circa&#13;
ƒ 44.000,– bruto per jaar. Ik exploiteer thans&#13;
als nevenactiviteit een vleesveehouderij op&#13;
10.46 ha grasland (inclusief de gebouwen). Ik&#13;
heb die grond met ingang van 1 januari 2000&#13;
van mijn moeder in pacht. De overeenkomst&#13;
is ter toetsing naar de grondkamer gezonden.&#13;
Daarnaast behoort tot het bedrijf nog 90 are&#13;
natuurlijke graslanden (deze worden één maal&#13;
per jaar gemaaid als het weer het toelaat). Er is&#13;
geen andere grond; als in de stukken melding&#13;
wordt gemaakt van meer grond, dan weet ik&#13;
daar niets van. De grond in geschil sluit deels&#13;
aan bij mijn huiskavel en ligt voor het overige&#13;
op circa 1400 m afstand van de bedrijfsgebouwen.&#13;
Op de grond staat een Friese stal met&#13;
capaciteit voor 25 vleeskoeien en bijbehorend&#13;
jongvee. Verder staat er nog een schapenhok.&#13;
Ik houd momenteel 15 stuks vleesvee en wat&#13;
jongvee alsmede circa 20 schapen. De helft&#13;
van het vee was al van mij; de andere helft, die&#13;
toebehoort aan mijn broer, ga ik overnemen.&#13;
Ik heb een trekker; de rest van de machines is&#13;
afgeschreven, maar voor mij nog bruikbaar.&#13;
De opbrengsten van het bedrijf zijn in het&#13;
verleden verdeeld tussen mijn moeder, mijn&#13;
broer en ikzelf. Wij hebben daarvan geen cijfers;&#13;
de boekhouder vond het opmaken van&#13;
jaarstukken niet nodig. De opbrengst van het&#13;
vee – ook de zoogkoeienpremie – ging geheel&#13;
naar mijn moeder. De opbrengst van mijn&#13;
eigen vee gaat naar mij. Ik heb daarvan geen&#13;
verantwoording. Ik zie wel wat in de exploitatie&#13;
van het vleesveebedrijf ook al in verband&#13;
met de stijgende zoogkoeienpremie.&#13;
5 Beoordeling van het geschil in&#13;
hoger beroep&#13;
5.1 Tussen partijen staat niet ter discussie dat&#13;
de lopende pachttermijn in verband met het&#13;
bepaalde in art. 9 van de Pachtwet eindigt per&#13;
19 mei 2000.&#13;
5.2 Van de zijde van de pachter is betoogd dat&#13;
een beroep op een andere grond voor niet verlenging&#13;
dan in de kennisgeving ex art. 36, lid 2&#13;
van de Pachtwet is vermeld niet toelaatbaar&#13;
zou zijn. Indien deze regel al in zijn algemeenheid&#13;
voor het pachtrecht zou opgaan, is&#13;
het hof van oordeel dat hij in de onderhavige&#13;
situatie toepassing zou missen. De kennisgeving&#13;
van 27 oktober 1998 vermeldt dat de&#13;
verpachtster voornemens is de grond onder&#13;
haar kinderen te verdelen; het later gestelde&#13;
voornemen tot in gebruik geven van die grond&#13;
aan slechts één van die kinderen wijkt daarvan&#13;
in slechts dusdanig geringe mate af, dat dit de&#13;
pachter in redelijkheid niet kan hebben verrast&#13;
of hem in zijn verweer kan hebben&#13;
bemoeilijkt.&#13;
5.3 De verpachtster verzet zich tegen verlenging&#13;
van de pachtovereenkomst met een&#13;
beroep op voorgenomen persoonlijk gebruik&#13;
van de grond door haar zoon Frits Benedictus&#13;
ten behoeve van de vleesveehouderij. Alvorens&#13;
beoordeling aan de hand van de in art. 41&#13;
van de Pachtwet gestelde criteria ter zake van&#13;
de wederzijdse belangen bij de grond kan&#13;
plaatsvinden, dient te worden beoordeeld of&#13;
bij Frits Benedictus gesproken kan worden&#13;
van een serieus en uitvoerbaar voornemen tot&#13;
het in gebruik nemen van de grond in geschil&#13;
voor een landbouwkundig doel. De pachter&#13;
heeft bij herhaling gesteld dat hiervan geen&#13;
sprake is (akte van 7 september 1999, nr. 3,&#13;
verweerschrift in hoger beroep onder III.5&#13;
e.v., aantekeningen bij mondelinge behandeling&#13;
in hoger beroep, nr. 2.4 e.v.).&#13;
5.4 In dit verband acht het hof in de eerste&#13;
plaats van belang, dat noch de verpachtster&#13;
(middels bijvoorbeeld de vragenlijst), noch&#13;
Frits Benedictus (bij de mondelinge behandeling)&#13;
aan het hof enig inzicht heeft verschaft in&#13;
de resultaten die in het verleden met de vleesveehouderij&#13;
zijn behaald. Aldus kan het hof&#13;
niet, althans onvoldoende, beoordelen of die&#13;
vleesveehouderij in de thans bestaande vorm&#13;
als een activiteit met economisch oogmerk&#13;
kan worden aangemerkt – hoewel daarover,&#13;
gelet op de omvang van de bedrijfsactiviteiten,&#13;
gerede twijfel op zijn plaats is – dan wel dit&#13;
thans nog niet is, maar door toevoeging van&#13;
de grond in geschil alsnog zou kunnen&#13;
worden. Weliswaar is bij de vragenlijst een&#13;
bedrijfsplan van Frits Benedictus overgelegd&#13;
– waaruit een positief resultaat voortvloeit –,&#13;
maar de pachter heeft bij diens verweerschrift&#13;
(nr. III.10) bij dat plan een aantal terechte vragen&#13;
gesteld en kanttekeningen gezet zonder&#13;
dat daarop van de zijde van Frits Benedictus&#13;
ter mondelinge behandeling een bevredigende&#13;
reactie is gekomen. Bij de mondelinge behandeling&#13;
is in ieder geval door Frits Benedictus&#13;
verklaard, dat hij een gedeelte van het vee nog&#13;
moet overnemen. Van daarmee gemoeide kosten&#13;
blijkt evenwel niets uit het bedrijfsplan.&#13;
De twijfel of hier sprake is van een voorgenomen&#13;
gebruik met economisch oogmerk wordt&#13;
versterkt door het feit dat Frits Benedictus&#13;
geen landbouwkundige opleiding heeft genoten&#13;
en een voltijdse baan heeft.&#13;
5.5 Het bovenstaande brengt het hof tot het&#13;
oordeel, dat het ervoor moet worden gehouden&#13;
dat het gestelde voorgenomen gebruik&#13;
van het verpachte door Frits Benedictus geen&#13;
gebruik met een economisch oogmerk zal&#13;
zijn. Gelet hierop dient tot uitgangspunt dat&#13;
van persoonlijk gebruik in de zin van art. 41&#13;
van de Pachtwet geen sprake is. Derhalve zijn&#13;
de in dat wetsartikel gegeven beoordelingscriteria&#13;
niet van toepassing en dient het ver-&#13;
lengingsverzoek te worden beoordeeld naar&#13;
billijkheid (art. 38 Pw).&#13;
5.6 In het kader van de afweging naar billijkheid&#13;
overweegt het hof als volgt. Frits Benedictus&#13;
is vrijgezel en heeft een voltijdse baan&#13;
buiten de landbouw, waarmee hij een brutoinkomen&#13;
van circa ƒ 44.000,– per jaar verdient.&#13;
Mede gelet op het hetgeen eerder in&#13;
deze beschikking is overwogen moet worden&#13;
aangenomen dat het gebruik van het verpachte&#13;
voor hem in economisch opzicht niet of&#13;
nauwelijks van betekenis zal zijn. Van andere&#13;
belangen van Frits Benedictus bij gebruik van&#13;
de onderhavige grond is niet gebleken. Wat&#13;
betreft het belang van de pachter overweegt&#13;
het hof dat in ieder geval aannemelijk is dat&#13;
behoud van de onderhavige grond voor diens&#13;
bedrijf van betekenis is in verband met de&#13;
voederwinning (er hoeft geen of minder voer&#13;
te worden bijgekocht) en – ten dele – voor&#13;
beweiding. In zoverre heeft de pachter – anders&#13;
dan Frits Benedictus – wèl een concreet economisch&#13;
belang bij het onderhavige object.&#13;
Verlies van de grond zou zijn bedrijfsresultaat&#13;
ongunstig beïnvloeden. Reeds dit belang geeft&#13;
naar billijkheid de doorslag in diens voordeel.&#13;
Het – mogelijke – feit dat de pachter in het&#13;
kader van de ruilverkaveling “Oostermeer” is&#13;
overbedeeld brengt hierin geen wijziging,&#13;
zodat het inwinnen van nadere inlichtingen&#13;
daaromtrent niet nodig is.&#13;
5.7 De verpachtster heeft aangevoerd dat de&#13;
grond destijds aan de pachter in gebruik is&#13;
gegeven in verband met de overdracht van&#13;
melkquotum en dat het niet de bedoeling is&#13;
geweest dat de grond langdurig door de pachter&#13;
zou worden gebruikt. Deze stelling is echter&#13;
door de pachter ontkend en door de verpachtster&#13;
niet nader onderbouwd door melding&#13;
te maken van relevante bijzonderheden&#13;
omtrent de destijds gemaakte afspraken.&#13;
Bovendien is de pachtovereenkomst aangegaan&#13;
in 1987 en kennelijk éénmaal van rechtswege&#13;
verlengd zonder dat is gesteld of gebleken&#13;
dat de verpachtster zich op de (impliciet)&#13;
gestelde afspraak heeft beroepen; de als bijlage&#13;
1 bij het verweerschrift in eerste aanleg overgelegde&#13;
overeenkomst ter zake van het melkquotum&#13;
wijst er integendeel op dat partijen in&#13;
1993 uitgingen van de mogelijkheid van&#13;
voortgezet “gebruik” van het melkquotum&#13;
– met de grond – van ten minste zes jaren.&#13;
Het hof ziet dan ook geen aanleiding bij de&#13;
beoordeling naar billijkheid rekening te houden&#13;
met het op dit punt door de verpachtster&#13;
gestelde.&#13;
5.8 De verpachtster heeft subsidiair verzocht&#13;
de overeenkomst gedeeltelijk te verlengen in&#13;
dier voege, dat het verlengingsverzoek wordt&#13;
afgewezen wat betreft het stuk grond van 1,5&#13;
ha dat aansluit bij het bedrijf van Frits Benedictus.&#13;
Hetgeen boven is overwogen ter zake&#13;
van de wederzijdse belangen bij het gehele&#13;
pachtobject is echter ook van toepassing voor&#13;
de afweging ten behoeve van gedeeltelijke verlenging.&#13;
Niet is gesteld dat de wederzijdse&#13;
belangen in relevante mate anders liggen&#13;
indien alleen het stuk grond van 1,5 ha in de&#13;
beoordeling zou worden betrokken. Het subsidiaire&#13;
verzoek kan dan ook niet worden&#13;
gehonoreerd.&#13;
5.9 Gelet op hetgeen hierboven is overwogen&#13;
is het hof van oordeel dat de overeenkomst in&#13;
geschil naar billijkheid dient te worden verlengd.&#13;
Nu geen gronden voor verlenging met&#13;
een kortere duur zijn aangevoerd, dient verlenging&#13;
met de wettelijke duur van zes jaren&#13;
plaats te vinden. Dit betekent dat de grieven&#13;
de verpachtster niet kunnen baten. De beschikking&#13;
waarvan beroep zal dan ook worden&#13;
bevestigd met veroordeling van de verpachtster&#13;
in de kosten van het hoger beroep.&#13;
6 De beslissing&#13;
Het hof, beschikkende in hoger beroep,&#13;
bevestigt de beschikking van de pachtkamer&#13;
van het kantongerecht te Leeuwarden van&#13;
30 november 1999, waarvan beroep;&#13;
veroordeelt de verpachtster in de kosten van&#13;
het hoger beroep, aan de zijde van de pachter&#13;
begroot op ƒ 475,– wegens verschotten en&#13;
ƒ 3.400,– wegens salaris.</content><legacyfootnotes/><footnotes><footnote/></footnotes><auteurs/><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/4673</htmlpath></article>
</articles></edition>