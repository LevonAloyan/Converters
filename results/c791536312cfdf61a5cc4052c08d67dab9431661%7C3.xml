<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2011</searchword><id>9213</id><udhid>UDH:TvAR/9213</udhid><titel>Natuurbeleid kind van de rekening</titel><searchwords><searchword>TvAR 5/2011</searchword><searchword>UDH:TvAR/9213</searchword></searchwords><attachments><attachment><name>TvAR2011_05_01_Natuurbeleid.pdf</name><extention>pdf</extention><url>https://denhollander.info/download/8094/ci</url></attachment></attachments><inleiding>Op 30 september 2010 bereikten CDA en VVD overeenstemming over het regeerakkoord ‘Vrijheid en verantwoordelijkheid’. Dit regeerakkoord bevat enkele verontrustende passa­ges over door het kabinet Rutte I beoogde bezuinigingen op het natuurbeleid. Het gaat om de ‘herijking’ van de EHS, de realisering van de aangepaste EHS-opgave die pas in 2018 is voorzien, minder aankoop van natuurgebieden, het schrappen van robuuste verbindingen en het optimaal benutten van rek en ruimte in Europese regelgeving. Kortom, zwaar weer op komst voor de Nederlandse natuur. Twee weken na het verschijnen van het regeerakkoord werden de eerste contouren van de op handen zijnde bezuinigingsoperatiezichtbaar. Vooruit­lopend op de exacte financiële invulling van de maatregelen kondigde staatssecretaris Bleker in een brief aan de provincies (zie hierover Kamerstukken II 2010/11, 30825, nr. 61) aan dat het rijk vanwege de op handen zijnde bezuinigingen niet langer garant kan staan voor uitga­ven die tot dat moment nog pasten binnen het Investeringsbudget Landelijke Gebied (ILG). Nieuwe uitgaven (voor met name verwerving in robuuste verbindingszones en recreatie om de stad) komen vanaf dat moment dan ook voor rekening en risico van de provincies.&#13;
</inleiding><content>De mededeling van de staatssecretaris heeft geleid tot een meer dan terecht protest vanuit de provincies. De aanpak miskent dat provincies gehouden zijn gevolg te geven aan eerder aan­gegane juridische verplichtingen en lopende afspraken met andere overheden en maatschap­pelijke organisaties. De bezuinigingen breken ook in op de afspraken die rijk en provincies in bestuursovereenkomsten over de besteding van de ILG-gelden hebben gemaakt voor de pe­riode 2006-2013. Deze opzet gaat uit van een vast budget dat de provincie van het rijk ont­vangt en daartegenover worden de concrete prestaties omschreven die het rijk van de provin­cies verwacht.&#13;
De financiële vertaling van de bezuinigingsoperatie betekent in ieder geval een inkrimping van het ILG met 600 miljoen euro. De staatssecretaris en het IPO hebben op 24 maart 2011 overeenstemming bereikt over een plan van aanpak waarbij de bezuinigingsopgave als rand­voorwaarde geldt. Ter uitvoering van het plan van aanpak wordt op dit moment een voorstel voorbereid voor:&#13;
––een herijkte EHS, waarvan het beheer structureel betaalbaar is;&#13;
––de afronding van het beleid inzake recreatiegebieden rond de stad (RodS);&#13;
––decentralisatie van verantwoordelijkheden en middelen voor het natuurbeleid en het overig ILG (vitaal platteland);&#13;
––afspraken over de beschikking over de grondvoorraad BBL, waarbij de taakstelling uit het regeerakkoord voor verkoop van grond wordt betrokken; en&#13;
––een gezamenlijke lange termijnvisie over de realisatie van biodiversiteitsdoelen en de borging daarvan in het (gedecentraliseerde) gebiedsbeleid.&#13;
Uiterlijk 15 juni a.s. moet overeenstemming zijn bereikt over een deelplan natuur/ILG waar­bij onder andere ook VNG en UvW worden betrokken. In afwachting van het deelakkoord wordt de aanpassing van de Wet Inrichting Landelijk Gebied (WILG) nog niet in procedu­re gebracht. In deze wijziging van de WILG wordt invulling gegeven aan de kabinetsplannen en wordt ook de decentralisatie van het ILG geregeld. Van verschillende kanten is al gewaar­schuwd voor de negatieve effecten op de natuur van de voorgenomen kabinetsplannen, maar ook voor mogelijke Europeesrechtelijke consequenties in het licht van de Vogel- en Habitat-richtlijn. Niet alleen dienen de lidstaten maatregelen te nemen ter bescherming van soorten en habitats, maar ook dienen voldoende budgetten voor de uitvoering van Europeesrechtelij­ke verplichtingen te zijn voorzien. Het kabinet zou er mede in dit perspectief verstandig aan doen het natuurbeleid te baseren op een lange termijn-visie en niet op snelle bezuinigingsre­sultaten.&#13;
</content><legacyfootnotes/><footnotes><footnote/></footnotes><auteurs>prof. mr. A.A. Freriks&#13;
</auteurs><published>2011-05-01 00:00:00</published><modified>2011-05-01 00:00:00</modified><editiondate>2011-05-01</editiondate><htmlpath>https://denhollander.info/artikel/9213</htmlpath></article>
</articles></edition>