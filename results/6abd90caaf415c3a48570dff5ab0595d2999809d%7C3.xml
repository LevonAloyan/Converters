<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1991</searchword><id>6204</id><udhid>UDH:TvAR/6204</udhid><titel>De nieuwe Woningwet is er (toch)</titel><searchwords><searchword>TvAR 10/1991</searchword><searchword>UDH:TvAR/6204</searchword></searchwords><attachments><attachment><name>1991_nr 10_Artikel_Lok.pdf</name><extention>pdf</extention><url>https://denhollander.info/download/5998/ci</url></attachment></attachments><inleiding>In het maartnummer van 1988 van dit blad schreef H. J. van Bemmel een bijdrage onder&#13;
de titel 'Naar een nieuwe Woningwet'. Hoofdstuk IV van de nieuwe Woningwet&#13;
(Vergunningen) zou voor de praktijk van alle dag de grootste verandering betekenen, zo&#13;
schreef Van Bemmel niet ten onrechte. Hij behandelde dit hoofdstuk echter niet&#13;
(grondig), omdat hij zich moeilijk voor kon stellen dat dit hoofdstuk tot wet verheven&#13;
zou worden. Het voorstellingsvermogen van hem, Van Buuren1, Bruil, Drupsteen2 en&#13;
vele anderen is evenwel ontoereikend gebleken. Ook dit hoofdstuk heeft nagenoeg&#13;
ongewijzigd de eindstreep gehaald. Dit hoofdstuk en hetgeen er mee samenhangt - dat&#13;
wel het langst in discussie is gebleven - zal het onderwerp van deze bijdrage zijn.&#13;
1. INLEIDING&#13;
De directe aanleiding voor de herziening van de Woningwet was het Actieprogramma&#13;
deregulering (Woning)bouwregelgeving dat in het najaar van 1983 aan de Tweede&#13;
Kamer is aangeboden.3&#13;
Het voorstel van wet is pas bij Koninklijke boodschap van 28 augustus 1987 aan de&#13;
Tweede Kamer aangeboden.4 De Tweede Kamer heeft het hier en daar gewijzigde&#13;
ontwerp op 15 mei 1990 aanvaard. De Eerste Kamer heeft het ontwerp zoals het er lag,&#13;
op 27 augustus 1991 aanvaard. De wet zal in delen in de loop van 1992 ingevoerd&#13;
worden. Het gehele proces heeft dan acht jaar in beslag genomen. Hoewel aan het eind&#13;
van de rit knarsend en piepend, is het actieprogramma dus toch omgezet in regelgeving.&#13;
Ook de wisseling van de VVD voor de PvdA als regeringspartij heeft geen beslissende&#13;
invloed gehad op de inhoud van het wetsvoorstel, zulks ondanks de vaak felle kritiek van&#13;
VNG, IPO, Natuur en Milieu en wetenschappers. Alleen de Federatie Welstandstoezicht&#13;
aan het begin van de rit en het Inter Provinciaal Overleg aan het eind van de rit, hebben&#13;
ten aanzien van respectievelijk het welstandstoezicht en de bouwvergunning van&#13;
rechtswege een doorbraak kunnen forceren.&#13;
Een open brief5 aan de Tweede Kamer van een groot aantal wetenschappers waarin&#13;
bezwaar werd gemaakt tegen de bouwvergunning van rechtswege heeft geen wezenlijk&#13;
effect gehad, evenmin als de oproep van Bruil en Drupsteen6 aan de Eerste Kamer om&#13;
'het respect voor de wetgever te herstellen'. </inleiding><content>2. EEN DRIEDELING&#13;
2.1. De 'vrije' bouwwerken&#13;
De huidige Woningwet kent (weinig) niet-vergunningsplichtige en (veel)&#13;
vergunnings-plichtige bouwwerken. De eerste categorie is - zonder veel weerstand -&#13;
iets opgerekt en is te vinden in artikel 43 nieuw (pergola's, tuinmeubilair,&#13;
erfafscheidingen etc). Deze bouwwerken zijn slechts niet-vergunningsplichtig als&#13;
wordt gebouwd overeenkomstig het Bouwbesluit. Bouwen in afwijking van het&#13;
Bouwbesluit is dus bouwen zonder vergunning en onrechtmatig uit hoofde van&#13;
artikel 40. Daarnaast kan het civielrechtelijke burenrecht nog een rol spelen voor&#13;
het antwoord op de vraag of rechtmatig gebouwd kan worden. Het bouwen van een&#13;
'vrij' bouwwerk kan niet in strijd zijn met een bestemmingsplanvoorschrift dat&#13;
luidt 'Het is verboden grond en opstallen te gebruiken in strijd met de daaraan&#13;
gegeven bestemming', omdat bestemmingsplanvoorschriften ingevolge artikel 20&#13;
WRO (nieuw) voor vrije bouwwerken buiten toepassing blijven.&#13;
Een vrij bouwwerk behoeft ook niet te voldoen aan redelijke eisen van welstand&#13;
(art. 12, lid 2).&#13;
2.2. De meldingsplichtige bouwwerken&#13;
Een nieuwe categorie is de categorie van de meldingsplichtige bouwwerken.&#13;
Een bouwwerk is niet vergunnings-, maar meldingsplichtig als het:&#13;
- behoort tot de in het Besluit meldingsplichtige bouwwerken omschreven&#13;
bouwwerken&#13;
(de kruimelgevallen van artikel 18a WRO, jo 21 BRO 1985);&#13;
- vooraf schriftelijk is gemeld bij B&amp;W middels een meldingsformulier;&#13;
- - B&amp;W binnen een maand hebben meegedeeld dat het bouwwerk behoort tot&#13;
de categorie van de meldingsplichtige bouwwerken en voldoet aan redelijke&#13;
eisen van welstand. Als B&amp;W binnen een maand niets van zich hebben laten&#13;
horen, is de mededeling van rechtswege gedaan.&#13;
Indien het geldende, of een in voorbereiding zijnd, bestemmingsplan zich&#13;
verzet tegen de bouw van een meldingsplichtig bouwwerk, moeten B&amp;W dit&#13;
binnen de mededelingstermijn van een maand aan de melder laten weten en de&#13;
melding ook aanmerken als een verzoek om vrijstelling als bedoeld in artikel 18a&#13;
WRO. Als B&amp;W wel binnen een maand van de planstrijdigheid hebben laten&#13;
weten, maar niet binnen twee maanden besloten hebben omtrent het volgen van&#13;
de vrijstellingsprocedure ex artikel 19a WRO, is de vrijstelling van rechtswege&#13;
verleend en de mededeling van rechtswege gedaan. Nadat B&amp;W tijdig hebben&#13;
besloten artikel 19a WRO te volgen, zijn de daar genoemde termijnen van orde&#13;
van toepassing.&#13;
Niet voldoen aan redelijke eisen van welstand 'maakt' een meldingsplichtig&#13;
bouwwerk vergunningsplichtig.&#13;
Wanneer het bestemmingsplan zich tegen de bouw verzet, wordt een&#13;
meldingsplichtig bouwwerk echter niet vergunningsplichtig.7 De artikelen 40 en 44&#13;
zijn dus niet van toepassing. Wanneer verzet het bestemmingsplan zich dan tegen de bouw van een&#13;
meldingsplichtig bouwwerk? Mijn antwoord: zelden. Een bestemmingsplan heeft namelijk&#13;
anders dan via het gebruiksverbod geen verbindende kracht. Er moet dus uitdrukkelijk&#13;
in het bestemmingsplan bepaald zijn: 'Het is verboden de grond en opstallen&#13;
te gebruiken in strijd met de daaraan gegeven bestemming en het meldingsplichtige&#13;
bouwplan moet in strijd zijn met de bestemming.' Aan die beide voorwaarden zal zelden&#13;
worden voldaan. Het vierde lid van artikel 42 is daarmee zinledig. Het in voorbereiding&#13;
zijnde plan (lees: het in voorbereiding zijnde gebruiksverbod) kan zich nimmer tegen&#13;
welke bouw dan ook verzetten, omdat het nog niet geldt.8&#13;
De totstandkomingsgeschiedenis9 geeft aanleiding voor het vermoeden dat de wetgever&#13;
niet (alleen) het oog heeft gehad op het gebruiksverbod, maar ook op de talloze&#13;
bouwvoorschriften die in een bestemmingsplan plegen te staan. Daar gaat een aanzienlijk&#13;
sterkere regulering vanuit, ware het niet dat deze bouwvoorschriften slechts&#13;
betekenis hebben voor het toetsen van aanvragen om bouwvergunning, die hier niet&#13;
vereist is. Niet bedoelde deregulering derhalve. De Raad van State heeft een vergelijkbare&#13;
opmerking gemaakt.10 Naar aanleiding daarvan is de wettekst wel aangepast, maar&#13;
m.i. niet adequaat.&#13;
E.e.a. zou gerepareerd kunnen worden door de opsomming in het Besluit meldingsplichtige&#13;
bouwwerken te besluiten met ...mits in overeenstemming met de geldende bestemmingsplanvoorschriften.&#13;
Ingevolge het negende lid van artikel 42 moet een meldingsplichtig bouwwerk&#13;
overeenkomstig de melding en het Bouwbesluit worden gebouwd. Bouwen van een&#13;
'vrij' bouwwerk in strijd met het Bouwbesluit is dus vergunningsplichtig en zonder&#13;
vergunning (die in principe niet verkregen kan worden) verboden op grond van artikel&#13;
40. (hechtenis van zes maanden of geldboete 3e categorie-art. 108) Bouwen van een&#13;
meldingsplichtig bouwwerk in afwijking van het Bouwbesluit is niet vergunningsplichtig&#13;
en kan dus ook niet verboden zijn op grond van artikel 40, maar is in strijd met&#13;
artikel 42, negende lid. (hechtenis vier maanden of geldboete 2e categorie-art. 107). U&#13;
merkt: dit is hogere dereguleringskunde.&#13;
De wetgever verwacht dat B&amp;W meldingsplichtige bouwwerken preventief aan het&#13;
Besluit meldingsplichtige bouwwerken, welstand en het bestemmingsplan en repressief&#13;
aan het Bouwbesluit toetsen. Het is echter niet wel denkbaar dat B&amp;W bij de preventieve&#13;
toetsing het Bouwbesluit expres buiten beschouwing laten om dan na afloop van de&#13;
bouw op te treden tegen strijdigheid met dat Bouwbesluit. Toetsing aan het Bouwbesluit&#13;
zal dus of ook preventief of in het geheel niet plaats vinden.&#13;
Hier is voor een te halfslachtig compromis gekozen om enig verschil met de&#13;
vergunningsplichtige bouwwerken in stand te houden. Dat verschil is er nauwelijks&#13;
meer, omdat in de loop van het wetgevingsproces preventieve toetsing aan bestemmingsplan&#13;
en welstand zijn toegevoegd. Alleen de bouwverordening valt nog buiten de&#13;
boot. Daar staat tegenover dat wel aan het Besluit meldingsplichtige bouwwerken moet&#13;
worden getoetst. Tel uit je winst. Door VNG en Raro is bepleit te kiezen voor een kleine vergunning (korte procedure,&#13;
beperktere toetsing en positief fatale termijn) en een normale vergunning (langere&#13;
procedure, volle toetsing en negatief fatale termijn). De regering heeft dit steeds&#13;
afgewezen. Daarbij zijn niet-bestaande voordelen aan het eigen voorstel en te ondervangen&#13;
nadelen aan het VNG/Raro-voorstel toegeschreven.&#13;
Met niet meer dan 'window dressing' heeft de regering de categorie bouwwerken&#13;
waarvoor (in naam) geen vergunning nodig is toch nog tamelijk groot gehouden.&#13;
De bouwer zal er meer last dan gemak van hebben, zo verwacht ik. Iemand die een&#13;
bouwwerk bouwt dat niet valt onder het Besluit meldingsplichtige bouwwerken, nadat&#13;
B&amp;W ten onrechte mededeling hebben gedaan dat zulks wel het geval is, of nadat die&#13;
mededeling van rechtswege is gedaan, bouwt zonder vergunning en in strijd met artikel&#13;
40 en dus onrechtmatig, en is strafbaar. Iemand die een bouwvergunningsplichtig&#13;
bouwwerk bouwt nadat burgemeester en wethouders ten onrechte hebben meegedeeld&#13;
dat het plan voldoet aan de terzake geldende voorschriften - en dus (ten onrechte)&#13;
vergunning heeft gekregen - of deze vergunning van rechtswege heeft verkregen, bouwt&#13;
met vergunning en dus (in beginsel) rechtmatig en is niet strafbaar, zolang de vergunning&#13;
niet is vernietigd. De laatste positie is aanzienlijk meer comfortabel dan de eerste. Ook&#13;
hier is hogere dereguleringskunde nodig om de invoering van de meldingsplichtige&#13;
bouwwerken te rechtvaardigen.&#13;
2.3. Vergunningsplichtige bouwwerken&#13;
De niet in artikel 43 ('vrije' bouwwerken) en het Besluit meldingsplichtige bouwwerken&#13;
genoemde bouwwerken zijn vergunningsplichtig. Dat geldt ook voor de wel in&#13;
artikel 43 genoemde bouwwerken die in strijd zijn met het Bouwbesluit en de wel in het&#13;
Besluit meldingsplichtige bouwwerken genoemde bouwwerken die in strijd zijn met&#13;
redelijke eisen van welstand.&#13;
De aanvraag om bouwvergunning dient binnen drie maanden te worden getoetst en&#13;
mag alleen en moet worden geweigerd (art. 44) wegens strijd met:&#13;
a. het Bouwbesluit;&#13;
b. de Bouwverordening;&#13;
c. het bestemmingsplan;&#13;
d. redelijke eisen van welstand;&#13;
e. ...&#13;
Bij amendement is de mogelijkheid open gehouden dat de gemeenteraad op basis van&#13;
artikel 168 gemeentewet een verordening vaststelt waarin bouwtechnische eisen&#13;
worden opgenomen, die gelden naast die van het Bouwbesluit. Daarmee is de beoogde&#13;
uniformering aangetast. De VVD-fracties in Tweede en Eerste Kamer hebben dit&#13;
amendement - naar het oordeel van Bruil en Drupsteen niet ten onrechte - als destructief&#13;
aangemerkt. Heerma heeft zich daartegen in de Eerste Kamer verweerd door te stellen&#13;
dat het regelend vermogen van die verordening niet groot kan zijn. Zo kunnen/mogen&#13;
aanvragen om bouwvergunning er (formeel) niet aan worden getoetst. De bouwer moet&#13;
zich er echter wel aan houden op straffe van mogelijke toepassing van bestuursdwang. 2.3.a. Bouwbesluit&#13;
Hier volsta ik met vermelding dat het Bouwbesluit op grond van artikel 2 bouwtechnische&#13;
eisen zal bevatten in ruime zin (ook parkeernormen e.d.) waarbij er naar&#13;
gestreefd wordt functionele eisen te vervangen door prestatie-eisen.&#13;
2.3.b. Bouwverordening&#13;
In de Bouwverordening mogen uitsluitend de in artikel 8, tweede lid, bedoelde&#13;
voorschriften worden opgenomen. Bij strijd tussen Bouwverordening en bestemmingsplan&#13;
gaat op grond van artikel 9, eerste lid, het bestemmingsplan voor (zie art. 2 oud).&#13;
Bij afwezigheid van expliciete strijdigheid, blijft de bouwverordening van kracht, tenzij&#13;
het bestemmingsplan uitdrukkelijk anders bepaalt.&#13;
2.3.c. Bestemmingsplan&#13;
Het bestemmingsplan wordt vastgesteld op basis van artikel 10 van de Wet op de&#13;
Ruimtelijke Ordening en staat hier dus eigenlijk niet ter discussie. Toch is het van belang&#13;
er op te wijzen dat in bestemmingsplannen meer en meer wordt gekozen voor minder&#13;
kwantitatieve en meer kwalitatieve normstelling. Daarmee wordt beoogd te bereiken&#13;
dat via minder omslachtige procedures (planherziening, art. 19 WRO) bouwvergunningen&#13;
sneller kunnen worden verleend voor planologisch aanvaardbare bouwplannen,&#13;
en meer mogelijkheden ontstaan om de vergunning te weigeren voor niet-aanvaardbare&#13;
plannen. Deze ontwikkeling is ook voor bestemmingsplannen voor het landelijk gebied&#13;
van groot belang. Anders dan de Raro meent11, wordt hier niet afgeweken van het&#13;
limitatief/imperatieve stelsel; het blijft zo dat de vergunning alleen mag en moet worden&#13;
geweigerd wegens strijd met (o.a.) het bestemmingsplan.12 Er ontstaat alleen een grotere&#13;
beoordelingsruimte voor burgemeester en wethouders. Nu tegen de bouwvergunning&#13;
beroep open staat op de Arob-rechter is dat aanzienlijk minder problematisch dan voor&#13;
1976 toen dat niet het geval was en men zich maar diende te schikken in het oordeel van&#13;
B&amp;W/de raad. De uiterste grens van die beoordelingsruimte wordt bepaald door de mate&#13;
waarin rechtszekerheid behoort te worden geboden aan de justitiabelen (het 'Bestimmtheitsgebot')&#13;
en de mate waarin beleidszekerheid behoort te worden geboden aan&#13;
provincie en rijk i.v.m. de verticale coördinatie van het ruimtelijk beleid. Het feit dat op&#13;
basis van artikel 12 van het BRO 1985 een Beschrijving in hoofdlijnen in een plan kan&#13;
worden opgenomen heeft daarin geen verandering gebracht. Zowel de b.i.h. als de&#13;
overige bouwvoorschriften zijn gebaseerd op artikel 10 WRO13 en dienen derhalve aan&#13;
dezelfde eisen te voldoen .&#13;
2.3.d. Welstand&#13;
Aanvankelijk was de regering voornemens om alleen nog aan criteria gebonden&#13;
welstandstoezicht toe te staan in gebieden die in een bestemmingsplan als 'gevoelig'&#13;
zijn aangewezen. Dus: nee, tenzij. Dat zou de noodzaak tot planherziening en - voor de&#13;
gebieden waar nog geen plan geldt - het maken van bestemmingsplannen met zich brengen. De Federatie Welstandstoezicht is daarop een goed gedocumenteerde campagne&#13;
begonnen die al vrij snel vruchten afwierp. Eind 1988 is bij nota van wijziging&#13;
in artikel 12 geregeld dat welstandstoetsing plaats vindt, tenzij de gemeenteraad in de&#13;
bouwverordening (voor bepaalde gebieden) anders heeft bepaald. Dus: ja, tenzij.&#13;
3. DE BOUWVERGUNNING VAN RECHTSWEGE&#13;
Burgemeester en wethouders moeten binnen drie maanden beslissen omtrent een&#13;
aanvraag om bouwvergunning. Zo niet, dan is de bouwvergunning van rechtswege&#13;
verleend. Dit onderdeel van het wetsvoorstel was en is het meest omstreden en is door&#13;
de regering met wartaal14 verdedigd. Ik ga hier wat uitvoeriger op in omdat zich hier de&#13;
zeer matige kwaliteit van de wetgeving wel bijzonder openbaart.&#13;
3.1. Ontbreken van breder kader&#13;
Allereerst is opvallend dat de positief fatale termijn niet in breder verband is bekeken;&#13;
waarom wel voor de bouwvergunning en niet voor een bestemmingsplan vrij stelling of&#13;
een milieuvergunning?&#13;
Waarom niet in de Algemene wet bestuursrecht geregeld dat na termijnoverschrijding&#13;
geen leges meer mogen worden geheven?15 Dat treft immers alleen het gemeentebestuur&#13;
en bevoordeelt alleen de vergunning vrager die recht heeft op de vergunning. Dat kan een&#13;
vergunning van rechtswege niet gezegd worden. Deze brede discussie heeft in het kader&#13;
van de introductie van de figuur van de bouwvergunning van rechtswege hoegenaamd&#13;
niet plaats gevonden tussen regering en parlement.&#13;
Daartoe was des te meer aanleiding nu de figuur van de positief fatale termijn eigenlijk&#13;
alleen voor komt in combinatie met goedkeuring van een ander besluit.16&#13;
3.2. Raad van State&#13;
De Raad van State heeft merkwaardig genoeg expliciet in beginsel ingestemd met de&#13;
invoering van de figuur van de bouwvergunning van rechtswege.17 Kennelijk gold dit&#13;
beginsel niet indien een procedure als bedoeld in artikel 19a WRO voor een vrijstelling&#13;
ten behoeve van de bouwvergunning moest worden gevolgd. De Raad wees er op dat&#13;
de verleiding wel erg groot is om die procedure niet te volgen, indien stilzitten een&#13;
vergunning van rechtswege tot gevolg zou hebben.18 Via een wonderlijke speling van het lot is zowel het beginsel als de uitzondering daarop uiteindelijk wet geworden.&#13;
De Raad van State heeft voorts geadviseerd niet uit te gaan van de fictie 'wordt geacht te&#13;
zijn verleend... door burgemeester en wethouders', maar van vergunningsverlening van&#13;
rechtswege. Nu zijn ficties in het recht misschien niet wenselijk, maar vergunningen van&#13;
rechtswege die onrechtmatig kunnen (en meestal zullen) zijn, zijn toch ook&#13;
merkwaardige figuren.19 Om zeker te stellen dat vergunningen van rechtswege ook&#13;
onrechtmatig kunnen zijn en dat ook tegen dergelijke vergunningen kan worden&#13;
geprocedeerd, is uitdrukkelijk geregeld dat een vergunning van rechtswege20 Arob-abel&#13;
is.21&#13;
3.3. Traagheid&#13;
Traagheid in het gemeentelijk besluitvormingsproces is door de regering anders dan op&#13;
basis van wetenschappelijk onderzoek22 aangemerkt als een van de grootste knelpunten&#13;
in de bouwpraktijk. Termijnoverschrijding kan - zoals de regering heeft gedaan - gelijk&#13;
worden gesteld met traagheid, mits de termijnstelling adequaat is. De termijnen voor de&#13;
bouwvergunningsverlening van 2 x 2 maanden werd zelfs nog ingekort tot 1 x 3&#13;
maanden. En dat terwijl de termijn van 2x2 maanden - laat staan die van 1x3 maanden&#13;
- in elk geval niet adequaat is in de gevallen waarin een vrijstelling als bedoeld in de&#13;
artikelen 17,18 of 19 van de Wet op de ruimtelijke ordening nodig is voor rechtmatige&#13;
vergunningsverlening. De vrijstellingsprocedure van artikel 19a WRO duurt namelijk&#13;
(veel) langer. De termijn voor de bouwvergunningsverlening werd en wordt in die&#13;
gevallen (ca. 25.000 per jaar) in het belang van de aanvrager overschreden tot het&#13;
moment waarop vrijstelling was verleend. De meeste aspirant-bouwers hebben dat&#13;
natuurlijk nooit onderkend en met hen de regering evenmin.&#13;
Ondanks eerdere adviezen op dit punt (o.a. van het IPO)23 heeft de regering eerst naar&#13;
aanleiding van het advies van de Raad van State onderkend dat de beslistermijnen&#13;
moesten worden verlengd voor het geval een artikel 17- of de artikel 18-vrijstelling&#13;
nodig is en slechts door toedoen van de Eerste Kamer is de staatssecretaris overtuigd&#13;
geraakt van het IPO-standpunt dat dezelfde bepaling (artikel 46, lid 3) ook moet gelden&#13;
voor het geval een artikel 15- of artikel 19-vrij stelling nodig is.&#13;
Hetgeen door de regering als traagheid aan de kant van het gemeentebestuur is&#13;
gekwalificeerd is dus voor een belangrijk deel terug te voeren op slechte wetgeving met&#13;
betrekking tot de termijnstelling. Door de nieuwe termijnstelling van artikel 46, lid 3 en&#13;
artikel 49 zijn zeker 25.000 termijnoverschrijdingen per jaar geëlimineerd zonder dat&#13;
bouwaan vragen sneller afgewerkt worden. 3.4. Premie op stilzitten&#13;
Een keuze voor een negatief fatale termijn is door de regering steeds gekwalificeerd als&#13;
een premie op stilzitten voor het gemeentebestuur. De bouwvergunning van rechtswege&#13;
is echter evenzeer een premie voor het stilzittende gemeentebestuur dat graag bouwvergunning&#13;
wil verlenen, maar denkt de toestemming van gedeputeerde staten daarvoor&#13;
niet te kunnen krijgen24 of dat bezwaarschriften wil omzeilen.&#13;
De leden van de PvdA-fractie in de Eerste Kamer naderen in het Nader Voorlopig&#13;
Verslag (blz. 4) tot het standpunt dat de figuur van de bouwvergunning van rechtswege&#13;
niet ingevoerd diende te worden. 'Wat hun buitengewoon onbevredigend voorkwam is&#13;
dat de 'sanctie op traagheid'... in ieder geval ook anderen dan en andere belangen dan&#13;
die van de vergunningverlenende gemeente kan treffen. Zij dachten daarbij aan de&#13;
belangen van andere particulieren en aan het (algemene) belang van de zorgvuldig&#13;
opgebouwde ruimtelijke ordenings coördinatiestructuur. Het leek hun een bedenkelijk&#13;
novum dat een sanctie niet alleen (of zelf in het geheel niet) de 'boosdoeners'&#13;
{burgemeester en wethouders-J.A.L.) zou treffen, maar voornamelijk of uitsluitend&#13;
anderen.' In de Nadere Memorie van Antwoord stelt de regering vervolgens dat de&#13;
houder van een vergunning van rechtswege in redelijkheid toch niet als boosdoener kan&#13;
worden aangemerkt. Dit geeft wel aardig weer hoe argumenten weerlegd zijn.&#13;
3.5. Paradox&#13;
Hoewel de bouwvergunning van rechtswege als sanctie op termijnoverschrijding een&#13;
reactie was op veelvuldige termijnoverschrijdingen door gemeentebesturen, is door de&#13;
regering steeds betoogd dat zij wenst uit te gaan van 'zich zelf respecterende gemeentebesturen&#13;
die zich naar de letter en, voor zo ver van belang, naar de geest van de&#13;
wet opstellen en de in het kader van medebewind opgedragen taken naar behoren&#13;
uitvoeren en dus binnen de beslistermijn beslissingen nemen'. En dus komt het niet tot&#13;
vergunningen van rechtswege, zo oreerde de regering steeds laconiek. IPO en Natuur&#13;
en Milieu hebben op het paradoxale karakter van deze redenering gewezen. Na door de&#13;
Eerste Kamer te zijn gevraagd deze paradox te ontwarren, blijkt dat Heerma vindt dat&#13;
gemeentebesturen een prikkel nodig hebben om de in het kader van medebewind&#13;
opgedragen taken naar behoren te vervullen.&#13;
'Termijnen van orde geven... geen prikkel aan het gemeentebestuur zodanige organisatorische&#13;
maatregelen te treffen dat toch binnen... termijnen een beslissing op een&#13;
aanvraag om bouwvergunning kan worden genomen. Door nu aan de beslistermijn wel&#13;
consequenties te verbinden, ontstaat die prikkel voor het gemeetenbestuur wel.'25&#13;
Zonder prikkel geen behoorlijk bestuur dus. Dat is andere koek. Maar dan moet die&#13;
prikkel wel een echte prikkel zijn (vrijdom van leges bijvoorbeeld) en geen prikkel die&#13;
- afhankelijk van de omstandigheden - ook een worst kan zijn. Bijvoorbeeld een bouwvergunning van rechtswege voor bouwplannen in strijd met het provinciaal of&#13;
rijksplanologisch beleid, maar waarmee het gemeentebestuur het (van harte) eens is.&#13;
Voorts is door Heerma nog gesteld dat de eenduidige prestatie-eisen van het&#13;
Bouwbesluit en de invoering van de meldingsplichtige bouwwerken de werkdruk&#13;
verminderen en het burgemeester en wethouders dus gemakkelijker maken om binnen&#13;
de termijn een beslissing te nemen. Ook om die reden zal het niet meer tot termijnoverschrijdingen&#13;
en dus niet tot vergunningen van rechtswege komen, aldus Heerma.&#13;
Nog afgezien van het feit dat dit argument - indien valide - een argument is om van de&#13;
invoering van de figuur van de vergunning van rechtswege af te zien, zeggen de&#13;
bezwaren van de VNG tegen beide onderdelen en het feit dat een heel opleidingscircus&#13;
voor bouwtoezicht-ambtenaren op touw moet worden gezet, voldoende over de validiteit&#13;
van deze argumentatie.&#13;
3.6. Kenbaarheid&#13;
Mocht het toch tot vergunningen van rechtswege komen dan zullen B&amp;W door de raad&#13;
tot de orde worden geroepen, zo is steeds gesteld door de regering. Maar wat nu als de&#13;
raad net zo veel belang heeft bij een vergunning van rechtswege als B&amp;W dat hebben?&#13;
Dan gebeurt er dus niets. En is men op het Ministerie dan echt vergeten dat veel van de&#13;
door de Kroon spontaan vernietigde bouwvergunningen bouwvergunningen waren die&#13;
door de raad zijn verleend? Als ook de raad niets doet, zullen derden, GS of de inspecteur&#13;
ruimtelijk ordening een Arob-bezwaarschrift indienen, zo meende de regering. Maar&#13;
hoe weten zij dat er een vergunning van rechtswege tot stand is gekomen? Dat kunnen&#13;
ze zien in het bouwregister, volgens de regering. Ja natuurlijk, als je geen beslissing&#13;
neemt, schrijf je dat onmiddellijk op in het bouwregister. En iedereen - ook GS en de&#13;
inspecteur - loopt de deur van het gemeentehuis plat om in het bouwregister te neuzen.&#13;
U denkt natuurlijk dat ik er de draak mee steek, maar Heerma meent het echt. Leest u&#13;
het maar na op blz. 24 van de Nadere Memorie van Antwoord aan de Eerste Kamer.&#13;
Door toedoen van de Tweede Kamer is nog geregeld dat elke aanvraag om bouwvergunning&#13;
moet worden gepubliceerd, opdat derden (met een planbord en kennis van&#13;
termijnen) weten wanneer er een bouwvergunning van rechtswege tot stand kan komen.&#13;
Ingevolge artikel 58 moet de eigenaar of hoofdgebruiker van een naburig gebouw&#13;
bovendien binnen veertien dagen na tot standkoming van de vergunning van rechtswege&#13;
daarvan door burgemeester en wethouders op de hoogte worden gesteld. De wetgever&#13;
neemt dus aan dat als B&amp;W niet binnen drie maanden beslissen, zij daarvan wel binnen&#13;
14 dagen mededeling doen.&#13;
3.7. Verklaringen van geen bezwaar&#13;
Hier mag niet onvermeld blijven dat bijna tien jaar geleden de toenmalige regering in&#13;
het kader van de Wijziging van de Wet op de Ruimtelijke Ordening voornemens was de&#13;
verklaringen van geen bezwaar als bedoeld in artikel 19 van de Wet op de Ruimtelijke&#13;
Ordening en artikel 50, lid 8 van de Woningwet aan een positief fatale termijn te binden. Daartoe werd aangevoerd dat na de verklaringen van rechtswege nog expliciet vrijstelling&#13;
en bouwvergunning moet worden verleend en er dus niet ongecontroleerd kon&#13;
worden gebouwd. Door middel van een amendement van mevr. Salomons (PvdA) is dit&#13;
omgezet in een negatief fatale termijn, met als motivering dat aan de administratie niet&#13;
de gelegenheid mocht worden geboden om weg te lopen voor de verantwoordelijkheid&#13;
om een beslissing te nemen. Niettemin komt de regering opnieuw met een voorstel voor&#13;
een rechtswege vergunning en ditmaal voor het sluitstuk van de ruimtelijke planning en&#13;
tevens een gebonden beschikking: de bouwvergunning. Mevrouw Salomons is dan al&#13;
geen lid meer van de Kamer en het voorstel werd (dus) aangenomen. Het amendement&#13;
van de heer Schutte (GPV)26 en mevr. Versnel-Schmitz (D66) dat er toe strekte de van&#13;
rechtswege verlening om te zetten in een van rechtswege weigering werd slechts&#13;
gesteund door GPV, D66, SGP en Groen Links. De erfenis van mevrouw Salomons is&#13;
echter in takt gelaten. Overschrijding van de termijn door GS na een verzoek om&#13;
verklaringen van geen bezwaar blijft tot gevolg hebben dat de verklaringen van geen&#13;
bezwaar van rechtswege zijn geweigerd.&#13;
Dit nu kan tot gevolg hebben dat in een gegeven situatie de verklaring van geen&#13;
bezwaar ex artikel 50, zesde lid, Woningwet (nieuw) van rechtswege is geweigerd en&#13;
enkele dagen later de bouwvergunning waarvoor die verklaring van geen bezwaar was&#13;
gevraagd, van rechtswege is verleend. Over stroomlijning van procedures gesproken.&#13;
Het gaat misschien om een casus die zich niet vaak zal voordoen, maar ook daarvoor&#13;
mag de wet niet zo in elkaar zitten.&#13;
3.8. Novelle&#13;
Door toedoen van de Eerste Kamer heeft het Inter Provinciaal Overleg op het laatste&#13;
moment nog gedaan gekregen dat de nieuwe Woningwet zodanig wordt gewijzigd dat&#13;
geen bouwvergunning van rechtswege tot stand kan komen voor bouwplannen die in&#13;
strijd zijn met het geldende bestemmingsplan. Dit (alleen?) dankzij het feit dat het IPO&#13;
daarbij gebruik kon maken van het feit dat - door een duidelijke misslag - ook de nieuwe&#13;
wet niet voorzag in verlenging van de (nu positief fatale) beslistermijn ingeval een&#13;
vrijstelling als bedoeld in artikel 19 WRO nodig is27 en de Eerste Kamer dit - terecht -&#13;
als een groot knelpunt zag (zie par. 3.3).&#13;
Aanvankelijk heeft de staatssecretaris aangekondigd e.e.a. via een wijziging van de&#13;
Wet op de Ruimtelijke Ordening recht te willen zetten om de schijn van een novelle&#13;
(gepaard gaande met vertraging in de afhandeling van de nieuwe Woningwet) te&#13;
vermijden. Nadat de Eerste Kamer had beloofd dat een wijziging van de nieuwe&#13;
Woningwet geen vertraging tot gevolg zou hebben in de afhandeling, heeft de staatssecretaris&#13;
de dekmantel van de WRO afgelegd en een wijziging van de nieuwe Woningwet&#13;
- met name artikel 46, lid 3 - aangekondigd. Daarmee is de planologische angel uit de figuur van de bouwvergunning van rechtswege&#13;
gehaald. Simpelweg (laten) verstrijken van een termijn kan dus bijvoorbeeld niet tot gevolg&#13;
hebben dat plotsklaps her en der in het landelijk gebied (burger) woonbebouwing wordt&#13;
gerealiseerd op basis van vergunningen van rechtswege.&#13;
3.9. Eindresultaat&#13;
B&amp;W moeten binnen drie maanden beslissen. Bij amendement is geregeld dat de beslissing&#13;
met ten hoogste drie maanden kan worden verdaagd, met goedkeuring van de gemeenteraad. De&#13;
goedkeuring moet zijn verkregen voor de afloop van eerste termijn van drie maanden. Het&#13;
(verdagings-)besluit moet ook binnen die drie maanden zijn verzonden. Niet op tijd beslissen,&#13;
goedkeuren en verzenden heeft tot gevolg dat de vergunning van rechtswege is verleend,&#13;
tenzij het bouwplan in strijd is met het bestemmingsplan.&#13;
In dat geval moet de aanvraag om bouwvergunning ingevolge artikel 46, lid 3 (volgens de&#13;
tekst nadat deze is aangepast) mede worden aangemerkt als een verzoek om vrijstelling als&#13;
bedoeld in artikel 15,17,18 of 19 WRO, en gelden de termijnen van orde van artikel 19a WRO&#13;
(voor artikel 15 een redelijke termijn). Overschrijding van de daar genoemde termijnen heeft tot&#13;
gevolg dat de vrijstelling en de bouwvergunning geacht worden te zijn geweigerd.&#13;
De aanvrager die vermoedt over een bouwvergunning van rechtswege te beschikken omdat&#13;
de beslistermijn is verstreken en zijn bouwplan z.i. niet in strijd is met het geldende&#13;
bestemmingsplan, kan om zekerheid te krijgen B&amp;W verzoeken ter voldoening aan het&#13;
bepaalde in artikel 58 de eigenaren en hoofdgebruikers van naburige gebouwen op de hoogte&#13;
te stellen van het feit dat hij een vergunning van rechtswege heeft. Er is daarbij een gerede&#13;
kans dat de rechtswege-vergunning onrechtmatig is. Bijvoorbeeld omdat het bouwplan&#13;
(zonder aanvullende vergunningsvoorwaarden) in strijd is met het Bouwbesluit, de&#13;
bouwverordening, niet voldoet aan redelijke eisen van welstand of omdat B&amp;W hadden&#13;
moeten besluiten de beslissing aan te houden (zie par. 4). Bouwen op basis van een&#13;
vergunning van rechtswege zonder dat absoluut vaststaat dat deze vergunning onaantastbaar is&#13;
geworden, is dus een riskante zaak. Ook het gebruik maken van een onherroepelijke&#13;
rechtswege-bouwvergunning lijkt me niet zonder risico's, omdat m.i. vrij snel zal worden&#13;
aangenomen dat de bouwer wist of behoorde te weten dat de vergunning rechtens niet door&#13;
B&amp;W verleend had kunnen worden.&#13;
Ik herhaal nog maar eens dat ook voor de aanvrager vrijdom van leges bij termijnoverschrijding&#13;
een aanmerkelijk betere prikkel is. In dat geval blijft het bevoegd gezag immers&#13;
gehouden de formaliteiten te verrichten die leiden tot een rechtmatige vergunning. 4. COÖRDINATIE VERGUNNINGVERLENING&#13;
Indien er geen reden is om de vergunning te weigeren28 (geen strijd met bestemmingsplan&#13;
enz. - zie 2.3) en de aanvrager dus volgens de hoofdregel recht heeft op de&#13;
vergunning, moeten burgemeester en wethouders besluiten de beslissing aan te houden&#13;
indien29:&#13;
a. een nieuw bestemmingsplan in voorbereiding is (art. 50)&#13;
b. het gaat om een beschermd stadsgezicht waarvoor nog geen adequaat bestemmingsplan&#13;
geldt (art. 51)&#13;
c. tevens een milieuvergunning nodig en nog niet verkregen is (art. 52)&#13;
d. tevens een vergunning nodig is ingevolge Wet voorzieningen gezondheidszorg of Wet&#13;
ziekenhuisvoorzieningen (art. 53) of&#13;
e. tevens een vergunning ingevolge de Monumentenwet vereist is. (art. 54)&#13;
Wanneer B&amp;W niet binnen drie maanden of (na goedgekeurde verdaging) zes&#13;
maanden besluiten de beslissing aan te houden en daarvan mededeling doen aan de&#13;
aanvrager, is de (onrechtmatige) vergunning van rechtswege verleend. Ik behandel hier&#13;
alleen de belangrijkste aanhoudingsgevallen, te weten die genoemd onder a en c.&#13;
4.1. Bestemmingsplan in voorbereiding&#13;
Indien de aanvraag wordt ingediend nadat een voorbereidingsbesluit (art. 21WRO) van&#13;
kracht is geworden of een nieuw bestemmingsplan ter inzage is gelegd, moeten B&amp;W&#13;
de beslissing aanhouden totdat de planprocedure is gestaakt of is afgerond. De positief&#13;
fatale drie-maands termijn begint daarna opnieuw te lopen (art. 50, lid 8). Indien de&#13;
planprocedure is gestaakt en dus geen nieuw plan van kracht is geworden moet de&#13;
vergunning worden verleend (er was immers geen reden te weigeren), tenzij nog een van&#13;
de andere aanhoudingsregelingen geldt. Indien de planprocedure is afgerond, dient het&#13;
bouwplan te worden getoetst aan het nieuwe bestemmingsplan; weigeren, verlenen of&#13;
verder aanhouden als nog een van de andere aanhoudingsregelingen geldt. Niet op tijd&#13;
beslissen heeft tot gevolg dat de vergunning van rechtswege is verleend, ook30 indien het&#13;
bouwplan in strijd is met het nieuwe bestemmingsplan. Op de totstandkoming van het&#13;
nieuwe bestemmingsplan kan vooruit worden gelopen door middel van een verklaring&#13;
van geen bezwaar van Gedeputeerde Staten (art. 50, lid 6). Nieuw is dat hiervoor de&#13;
procedure van art. 19a WRO moet worden gevolgd. Anticipatie, al dan niet in&#13;
combinatie met de toepassing van artikel 19 WRO, is m.i. niet te rechtvaardigen zo lang&#13;
ook nog één van de andere aanhoudingsregelingen geldt, en er dus voorlopig toch nog&#13;
geen bouwvergunning verleend kan worden. 4.2. Coördinatie met milieuvergunning&#13;
Mede n.a.v. kritiek van juridisch-technische aard van de Raad van State is de regering&#13;
teruggekomen van haar voornemen om een coördinatieregeling ten behoeve van&#13;
afstemming van bouw- en milieuvergunning op te nemen. De problematiek werd als te&#13;
gecompliceerd gekenschetst; maar er zou verder worden gestudeerd. Nadat de Tweede&#13;
Kamer vrijwel kamerbreed te kennen had gegeven zeer te hechten aan afstemming en&#13;
was gebleken dat die afstemming niet in het kader van de Wet WABM zou plaats vinden,&#13;
is door middel van de Tweede Nota van Wijziging alsnog een coördinatieregeling van&#13;
procedurele aard opgenomen (art. 52).&#13;
Indien er geen reden is de vergunning te weigeren houden B&amp;W de beslissing aan&#13;
indien het bouwen tevens is het oprichten of veranderen van een inrichting waarvoor&#13;
(o.a.) krachtens artikel 6 WABM een vergunning nodig is, tenzij deze vergunning reeds&#13;
verleend is. De aanhouding duurt totdat: a. een onbestreden ontwerp-milieuvergunning&#13;
conform wordt vastgesteld of b. dertig dagen na ter inzagelegging van de vergunning&#13;
zijn verstreken zonder dat schorsing is gevraagd of c. indien wel schorsing is gevraagd&#13;
tot dat omtrent het verzoek is beslist. Na beëindiging van de aanhouding begint hier een&#13;
positief fatale termijn van een maand te lopen (dus niet drie - zie 4.1). Niet op tijd&#13;
besluiten de beslissing aan te houden heeft ook hier een (onrechtmatige) bouwvergunning&#13;
van rechtswege tot gevolg. Overschrijding van de termijnen in de milieuvergunningsprocedure&#13;
heeft tot gevolg dat de vergunning geacht wordt te zijn geweigerd.&#13;
Over afstemming van procedures gesproken. Niet aanhouden maar op tijd&#13;
verlenen van de bouwvergunning levert evenzeer een onrechtmatig besluit van burgemeester&#13;
en wethouders op.&#13;
Weigeren van de milieuvergunning heeft dus niet tot gevolg dat de bouwvergunning&#13;
ook moet worden geweigerd. Het gaat om procedurele afstemming, opdat de&#13;
vergunningverlenende instanties elkaar niet voor min of meer voldongen feiten stellen&#13;
en de aspirant-bouwer niet kan bouwen, zolang hij geen zicht heeft op de uitkomst van&#13;
de milieuvergunningsprocedure.&#13;
Inhoudelijke afstemming vindt meer en meer plaats via meer kwalitatief omschreven&#13;
bestemmingsplanvoorschriften (zie par. 2.3).&#13;
5. TIJDELIJKE VERGUNNING/INTREKKEN VERGUNNING&#13;
Op grond van artikel 45 worden in de daar genoemde gevallen tijdelijke vergunningen&#13;
verleend. Nieuw is dat na afloop van de termijn het bepaalde in artikel 17 WRO geldt&#13;
(of legaliseren of amoveren, niet gedogen).&#13;
Ingevolge het tiende lid van artikel 41 dienen meldingsplichtige bouwwerken te&#13;
worden gebouwd binnen drie maanden na de mededeling van B&amp;W of de mededeling&#13;
van rechtswege. Daarna moet - naar mag worden aangenomen - een nieuwe melding&#13;
worden gedaan. Op grond van artikel 59 kunnen B&amp;W de bouwvergunning in de daar&#13;
genoemde gevallen (o.a. zes maanden niet bouwen) intrekken nadat de vergunninghouder&#13;
is gehoord. 6. RECHTSBESCHERMING&#13;
Tegen alle hiervoor genoemde besluiten - met uitzondering van het besluit tot afgifte van&#13;
een verklaring van geen bezwaar van GS - staat Arob-bezwaar en vervolgens Arobberoep&#13;
open. Na inwerkingtreding van hoofdstuk 8 van de Algemene wet bestuursrecht&#13;
zal na een bezwaarschriftenprocedure beroep op de administratieve rechter in twee&#13;
instanties open te staan: eerst beroep op de administratieve kamer van de rechtbank met&#13;
hoger beroep op de nieuw te vormen Afdeling bestuursrechtspraak van de Raad van&#13;
State.&#13;
7. AFRONDING&#13;
Samenvattend kan worden gesteld dat het dereguleringsstreven tot zeer aanzienlijke&#13;
beperking van welstandstoetsing - zo goed als - gesneuveld is. Dat geldt niet voor de drie&#13;
andere paradepaardjes; de invoering van meldingsplichtige bouwwerken, het (uniforme)&#13;
Bouwbesluit en de bouwvergunning van rechtswege. Ten aanzien van de&#13;
meldingsplichtige bouwwerken en het Bouwbesluit is echter troebel water in de wijn&#13;
gedaan, terwijl van het derde onderdeel ten onrechte niet is afgezien.&#13;
Hoofdstuk IV van de nieuwe Woningwet is een doolhof, waar het spook van de&#13;
onrechtmatige daad in vele donkere hoekjes en smalle gangetjes op de loer ligt om toe&#13;
te slaan. Bij het minste of geringste kunnen onrechtmatige beschikkingen of gedragingen&#13;
ontstaan, die aanleiding zijn voor vergoeding van proceskosten, vertragings-,&#13;
inkomens- of vermogensschade.&#13;
Hoelang moet het nog duren voordat de lagere overheden die geroepen worden om&#13;
de in het kader van medebewind opgedragen taken naar behoren uit te voeren - in&#13;
navolging van Bruil en Drupsteen - massaal in opstand komen tegen het gebrek aan&#13;
kwaliteit in het instrumentarium waarmee zij aan de slag moeten?&#13;
Met betrekking tot de figuur van de vergunning rechtswege dreigt thans natuurlijk het&#13;
gevaar van de precedentwerking.&#13;
Al was het alleen maar om de wetgever een grotere bewijslast op te leggen voor&#13;
afwijking van de regel dat termijnoverschrijding geen positief fataal gevolg heeft, ware&#13;
in de Algemene wet bestuursrecht op te nemen dat termijnoverschrijding geen andere&#13;
gevolgen heeft dan de mogelijkheid van beroep en verval van de bevoegdheid om leges&#13;
te heffen. Moge het met de positief fatale termijn voor de bouwvergunning net zo gaan&#13;
als met de positief fatale termijn voor de ontgrondingsvergunning. Deze werd kort na&#13;
de inwerkingtreding omgezet (1972) in een negatief fatale termijn.</content><legacyfootnotes>1. P.J.J. van Buuren, 25 jaar WRO, blz. 145, Kluwer 1990.&#13;
2. D.W. Bruil en Th. G. Drupsteen, De nieuwe Woningwet: machteloze deregulering, NJB 1991, blz. 816 e.v.&#13;
3. TK 1983-1984, 17 931 nr. 7.&#13;
4. TK 1986-1987, 20 066, nr. 1.&#13;
5. Trouw 17 maart 1990.&#13;
6. Zie noot 2. Alleen de fractie van D'66 heeft tegen gestemd wegens gebrek aan kwaliteit in het wetsontwerp.&#13;
7. Zie ook Nader Rapport TK 1986-1987 20 066B, blz. 34/35. Ingevolge 42.3 en 4 moeten B en W&#13;
meedelen dat het gemelde bouwwerk is een bouwwerk als bedoeld in lid 1; dus een bouwwerk waarvoor in&#13;
afwijking van aartikel 40 geen vergunning nodig is.&#13;
8. Zie ook mijn interventie BR 1987, blz. 884. Als het gebruiksverbod wel geldt moet 'gebruik' bovendien ruim&#13;
worden uitgelegd om daaronder ook bouwen te kunnen verstaan.&#13;
9. Zie met name Handelingen TK 64-3592 Ie kolom en NMvA EK, blz. 8.&#13;
10. Advies Raad van State, 6 maart 1987, blz. 28.&#13;
11. Advies(van 10 juli 1987) over de Beschrijving in hoofdlijnen in het kader van de nota Bestemmen met Beleid.&#13;
12. G.E. de Jongste, Geschiedenis van het bouwvergunningsstelsel, TvO 1989, blz. 440.&#13;
13. De b.i.h. is dus - anders dan RARO meent - geen set beleidsregels (in de zin van pseudo-wetgeving). Zie ook&#13;
D.A. Lubach, 25 jaar WRO, blz. 76.&#13;
14. Zie bijv. NMvA EK blz. 10, waar wordt betoogd dat B&amp;W dienen zorg te dragen voor afbraak van hetgeen met&#13;
een vernietigende bouwvergunning is gebouwd.&#13;
15. Het kan niet op waarheid berusten natuurlijk, maar ik vernam dat Binnenlandse Zaken vreest dat dit de overheid&#13;
te veel geld gaat kosten.&#13;
16. Men zie ook J.A.M, van Angeren, De fictieve weigering en de fictieve toestemming - sanctie of recht, in: Recht&#13;
op scherp, Tjeenk Willink 1984, en K. van Duyvendijk, Wie zwijgt stemt toe, TvB, nr. 2, april 1988, blz. 37 e.v.,&#13;
en Crince Ie Roy, BR 1984, blz. 117, over fictieve bouwvergunningen in 1901.&#13;
17. Advies Raad van State, blz. 11.&#13;
18. Zie blz. 35 van het Advies.&#13;
19. Zie ook mijn interventie in de 3e kwartaal verg. van Ver. Bouwrecht, BR 1987, blz. 884 en K. van Duyvendijk,&#13;
BR 1990, blz. 900 e.v. die er toch de fictie "geacht te zijn verleend" in wil lezen, evenals trouwens de wetgever,&#13;
zie bijv. NMvAEK, blz. 11.&#13;
20. Hetzelfde geldt voor de mededeling van rechtswege.&#13;
21. Zie ook mijn interventie en die van J.M. Polak, BR 1984, blz. 389.&#13;
22. M.i. op basis van iets meer dan borrelpraat, zie NMvA EK, blz. 8/9.&#13;
23. Zie ook mijn interventie, BR 1984, blz. 388.&#13;
24. Men zie evenwel par. 3.8.&#13;
25. Zie blz. 9, NMvA EK.&#13;
26. Een van de weinige kamerleden die werkelijk iets van bestuursrecht begrijpen, zo lijkt het P.J.J. van Buuren,&#13;
25 jaar WRO, blz. 141.&#13;
27. Zie J.A. Lok, De toepassing van artikel 19 WRO en artikel 50 Ww onder de nieuwe Woningwet, BR 1991,&#13;
blz. 20.&#13;
28. Art. 55 is een vreemde eend in de bijt: wel een weigeringsgrond (nl. Bouwbesluit) en toch aanhouden.&#13;
Waarschijnlijk is voor deze kronkel gekozen omdat - ook hier is het hemd nader dan de rok - de minister zich niet&#13;
wenste te binden aan een termijn voor het verlenen van de vrijstelling; zie NMvA EK, blz. 23.&#13;
29. Ook de art 91, lid 2 en 96 van de Wet geluidhinder voorzien nog een aanhoudingsregeling indien in 'bestaande&#13;
situaties' de voorkeursgrenswaarde wordt overschreden.&#13;
30. Tenzij ook de aanvraag om bouwvergunning ingediend op een moment dat er geen vrijstelling nodig was, uit&#13;
hoofde van artikel 46, lid 3 alsnog moet worden aangemerkt als een verzoek om vrijstelling.</legacyfootnotes><footnotes><footnote/></footnotes><auteurs>J.A. Lok</auteurs><published>1991-10-01 00:00:00</published><modified>1991-10-01 00:00:00</modified><editiondate>1991-10-01</editiondate><htmlpath>https://denhollander.info/artikel/6204</htmlpath></article>
</articles></edition>