<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1995</searchword><id>6016</id><udhid>UDH:TvAR/6016</udhid><titel>Intellectuele eigendom in vogelvlucht</titel><searchwords><searchword>TvAR 6/1995</searchword><searchword>UDH:TvAR/6016</searchword></searchwords><attachments><attachment><name>1995_nr 6_Artikel_Quaedvlieg.pdf</name><extention>pdf</extention><url>https://denhollander.info/download/5825/ci</url></attachment></attachments><inleiding>I. INTRODUCTIE&#13;
Vermoedelijk vinden juristen gemiddeld één maal per week een aankondiging op hun&#13;
werkdesk van een nieuw specialisme, dat beweert dat men zonder kennis daarvan als&#13;
jurist niet langer verder kan. Niet zelden betreft het specialismen, waarvan men&#13;
vroeger de hoofdlijnen in een uitgebreid artikel kon neerleggen, maar die zich thans&#13;
verschansen in handboeken van meer dan 500 bladzijden en zich bedienen van een in&#13;
toenemende mate ondoordringbare terminologie.&#13;
Met intellectuele eigendom is het een beetje zo. Het vakgebied zelf kan er weinig&#13;
aan doen dat het opeens zo alomtegenwoordig en zelfs opdringerig geworden is: dat&#13;
heeft te maken met de tot vervelens toe gesignaleerde triomftocht van de&#13;
'informatiemaatschappij'-&#13;
Naapen in vogelvlucht&#13;
Met de doordringbaarheid van het terrein valt het nog steeds wel mee, als men&#13;
tenminste niet zijn oog gefixeerd houdt op de zeer specialistische terminologie van het&#13;
kwekersrecht of de bescherming van computerprogrammatuur. Maar toch bereiken ook&#13;
heel primaire inleidingen in de intellectuele eigendom tegenwoordig al de omvang&#13;
van een klein handboek, terwijl er steeds minder tijd is om zich de inhoud eigen te&#13;
maken. Deze inleiding wil een paar oriëntatiepunten aanbrengen in een ogenschijnlijk&#13;
steeds complexer gebied. Daarnaast worden voor een aantal intellectuele&#13;
eigendomsrechten voorbeelden aangehaald die op het bord van een jurist met een&#13;
agrarische praktijk terecht kunnen komen. Het geheel is, zoals de titel zegt, een&#13;
vogelvlucht en geen hordenloop: ik ga niet in op stekelige details en gedetailleerde&#13;
hobbels.&#13;
Indien men de hele intellectuele eigendom zou willen terugbrengen tot één simpel&#13;
begrip, dan zou de term 'naapen' daar wellicht het meest voor in aanmerking&#13;
komen. Naapen is wellicht het meest fundamentele menselijke talent. Het is bovendien&#13;
een onophoudelijke bron van vreugde, behalve bij één: de nageaapte.&#13;
De intellectuele eigendom houdt zich in beginsel bezig met het gebied van de&#13;
economische mededinging. In de mededinging is het niet anders: de marktleider wordt&#13;
nagebootst. Goed voorbeeld doet goed volgen, commercieel succes lokt de duizenden&#13;
minder succes-vollen aan die opeens denken te begrijpen hoe ook zij op de markt&#13;
kunnen doorbreken. Twee wijzen van naapen&#13;
Naapen kan op twee manieren: men bouwt het produkt van de ander na of men bootst&#13;
diens identiteit na. Dat laatste houdt in dat men probeert de klant voor de gek te houden&#13;
door zich zoveel mogelijk voor te doen op de manier van de marktleider: door bijvoorbeeld&#13;
een naam voor de onderneming te kiezen die zoveel mogelijk lijkt op die van de&#13;
merk-umper van de marktleider, door in de reclame zoveel mogelijk op hem te lijken of&#13;
door te zorgen dat de verpakking van het produkt er precies hetzelfde uitziet.&#13;
Voor de eerste manier van naapen valt vaak nog wel iets te zeggen. Het kan zijn dat de&#13;
naaper de nodige eigen moeite of zelfs research doet om het produkt zo goed mogelijk te&#13;
imiteren, of zelfs te verbeteren. Het feit dat diverse concurrenten een zelfde produkt maken&#13;
kan de concurrentie op een gezonde manier stimuleren. En een eeuwig monopolie om&#13;
een bepaald produkt te maken is ook niet goed. Bij deze vorm van naapen gaat het er dus&#13;
om de goede balans te vinden tussen het verbieden en het toelaten van het afkijken van&#13;
ideeën. De tweede vorm, het nabootsen van de identiteit, kan eigenlijk alleen maar kwalijk&#13;
zijn, omdat klanten en consumenten misleid worden.&#13;
Juridisch onderscheid&#13;
Dit onderscheid schemert door in de juridische regeling van de verschillende vormen van&#13;
nabootsen. Naapers van ideeën en produkten hebben in het algemeen iets meer bewegingsvrijheid&#13;
dan naapers van onderscheidingsmiddelen. U zult dat constateren bij kennismaking&#13;
met het systeem van de intellectuele eigendomsrechten. Intellectuele&#13;
eigendomsrechten verschaffen uitsluitende rechten op produkten, ideeën, onderscheidingsmiddelen.&#13;
Als u de eerste bent, heeft u enige tijd het alleenrecht om de verworvenheid&#13;
in kwestie op de markt te brengen. Daar zit iets rechtvaardigs in, want in de&#13;
ontwikkeling van een produkt, maar ook bijvoorbeeld van een merk, kan zeer aanzienlijk&#13;
geïnvesteerd zijn in tijd, geld en arbeid. Het is niet redelijk als anderen na al die moeite&#13;
met de voordelen aan de haal gaan. Toch komt daarbij een merkwaardigheid kijken: het&#13;
beschermde gebied van de intellectuele eigendom is nauwkeurig afgepaald en wat daarbuiten&#13;
ligt, is in beginsel onbeschermd. Dat geldt ook, als die bescherming in principe&#13;
even gerechtvaardigd voorkomt als in het geval van de intellectuele eigendomsrechten.&#13;
Het resultaat is hoe dan ook vreemd: óf men ziet dat aan verdienstelijke produkten bescherming&#13;
geweigerd wordt, óf men ziet dat de rechter, op het gevaar af de harmonie in&#13;
het systeem te verstoren, onbeschermde produkten toch onder een of ander intellectueel&#13;
eigendomsregime wrikt.&#13;
Intellectuele eigendom is de laatste twintig jaar in alle opzichten onstuimig gegroeid.&#13;
Dat geldt voor het toepassingsgebied, voor het belang, voor het financieel belang en het&#13;
geldt ook voor de bescherming als zodanig: de trend is nog steeds naar steeds meer bescherming,&#13;
ook al worden thans ook hier en daar tegenkrachten merkbaar.&#13;
Deze bijdrage is bedoeld als algemene introductie, met enige extra aandacht voor het&#13;
auteursrecht, het modellenrecht en de ongeoorloofde mededinging. De andere onderwerpen&#13;
zullen door andere sprekers worden behartigd. De introductie is verder opgebouwd in&#13;
drie delen. Onder I zullen de diverse typen van intellectuele eigendomsbescherming de revue&#13;
passeren; onder II, III en IV zal het een en ander worden toegevoegd over vormen&#13;
van bescherming en intensiteit van bescherming; onder V volgen afrondende opmerkingen over de bescherming van geografische aanduidingen en oorsprongsbenamingen van&#13;
landbouwprodukten en levensmiddelen.</inleiding><content>II. TYPEN VAN INTELLECTUELE EIGENDOM&#13;
Hieronder volgt een kort schema van de bestaande intellectuele eigendomsrechten in Nederland.&#13;
Omdat iedere volgorde in wezen willekeurig is, zullen ze hier worden voorgesteld&#13;
in een chronologische volgorde, voorzien van een zeer bescheiden commentaar.&#13;
1. Octrooirecht&#13;
Geregeld in de Rijksoctrooiwet 1910. Beschermt uitvindingen tot maximaal twintig jaar&#13;
na de octrooiaanvraag (25 jaar voor farmaceutische vindingen). Octrooien kunnen worden&#13;
verleend voor voortbrengselen en werkwijzen. Geen octrooi wordt verleend voor plantenof&#13;
dierenrassen, alsmede voor werkwijzen van wezenlijk biologische aard voor de voortbrenging&#13;
van planten of dieren, met uitzondering van microbiologische werkwijzen en&#13;
hierdoor verkregen voortbrengselen. Een nieuwe Octrooi wet is sedert 1992 in voorbereiding&#13;
(wetsontwerp nr. 22 604). De octrooi verlening zal daardoor worden vereenvoudigd.&#13;
Men hoopt dat vooral het midden- en kleinbedrijf van de wetswijziging zal profiteren.&#13;
Naast het twintigjarig octrooi wordt een registratie-octrooi geschapen dat zes jaren geldig&#13;
is.&#13;
Het nationale octrooirecht wordt in toenemende mate overvleugeld door de Europese&#13;
octrooi-aanvrage-procedure. Een zogenaamd gemeenschapsoctrooi is wel gepland, maar&#13;
bestaat op dit moment nog niet.&#13;
2. Auteursrecht&#13;
Auteurswet 1912. Beschermt 'werken van letterkunde, wetenschap en kunst'. In wezen&#13;
betreft het alle creatieve, 'originele' werken, waarbij de originaliteitsdrempel laag ligt:&#13;
ook heel eenvoudige foto's, bouwwerken, slagzinnen en andere kunnen auteursrechtelijk&#13;
beschermd zijn. Het auteursrecht wordt vormvrij verkregen: registratie of andere formaliteiten&#13;
zijn niet nodig. Het duurt in het algemeen tot vijftig jaar na de dood van de maker&#13;
(in verband met een richtlijn uit Brussel zal die duur tot zeventig jaar na de dood van de&#13;
maker worden uitgebreid).&#13;
3. Handelsnaamrecht&#13;
Het handelsnaamrecht is geregeld in de Handelsnaamwet 1921. De handelsnaam is de&#13;
naam van een onderneming: bijvoorbeeld Philips NV. Daarin onderscheidt de handelsnaam&#13;
zich van het merk, dat niet de aanduiding van een onderneming is, maar van een&#13;
produkt of een dienst. Soms is moeilijk uit te maken in wat voor functie een onderscheidend&#13;
teken gebruikt wordt: Philips is zowel merk als handelsnaam. Als de naam Philips&#13;
op de verpakking van een produkt voorkomt, is dat dan gebruikt als merk of als handelsnaam? Een handelsnaam wordt verkregen door gebruik, zelfs als niet aan de wettelijke verplichting&#13;
is voldaan om de handelsnaam in het handelsregister in te schrijven. Hoe groot&#13;
het geografische gebied en de intensiteit van de bescherming van de handelsnaam is,&#13;
hangt af van de concrete omstandigheden van het geval.&#13;
4. Kwekersrecht&#13;
Het kwekersrecht is geregeld in de Zaaizaad- en plantgoedwet (1 juni 1967). Kwekersrecht&#13;
kan worden verleend voor een nieuw ras. Het kwekersrecht wordt verleend op aanvrage&#13;
door de Raad voor het Kwekersrecht. De duur bedraagt ten minste twintig jaar&#13;
vanaf de dagtekening van het kwekersrecht.&#13;
5. Merkenrecht&#13;
Het merkenrecht vindt zijn neerslag in de Benelux Merkenwet (1 januari 1971). Zoals de&#13;
titel zegt, geldt het een Benelux-wet: een Nederlands merk is dus per definitie ook in België&#13;
en Luxemburg beschermd. Bescherming wordt verkregen door een depot bij het Benelux&#13;
Merkenbureau te Den Haag. Dat is dan ook de enige manier om bescherming te&#13;
verkrijgen: zonder depot kan men ook geen beroep doen op het leerstuk van de onrechtmatige&#13;
daad. Het merkdepot moet iedere tien jaar worden vernieuwd. Merken kunnen&#13;
worden gedeponeerd voor waren (Friesche Vlag voor zuivelprodukten) of voor diensten&#13;
(Rabobank voor financiële dienstverlening). Daarnaast bestaat de mogelijkheid om tekens&#13;
te deponeren als collectieve merken: bijvoorbeeld de Kemakeur, het zuiver scheerwolknotje&#13;
of het Max Havelaar-keurmerk voor derde-wereld-koffie die direct van de boeren&#13;
betrokken wordt. Voor dergelijke merktekens moet een reglement worden opgesteld. Ze&#13;
genieten een extra sterke wettelijke bescherming. Ze garanderen bepaalde hoedanigheden&#13;
van de waar.&#13;
6. Modellenrecht&#13;
Het modellenrecht is geregeld in de Benelux-tekeningen en modellenwet (1 januari 1975).&#13;
Onder 'model' (ook wel: 'model van nijverheid' of, in het modernere, algemeen gangbare&#13;
taalgebruik: 'industrial design') wordt verstaan het nieuwe uiterlijk van een voortbrengsel&#13;
dat een gebruiksfunctie heeft. Nieuwheid heeft in deze Benelux-wet een specifieke betekenis:&#13;
de tekening of het model moet niet feitelijk bekend zijn bij de belanghebbende handelskring&#13;
in de Benelux. De Benelux-modellenwet wil vooral het 'sier'-uiterlijk&#13;
beschermen, zodat uitgesloten van bescherming is datgene wat noodzakelijk is voor het&#13;
verkrijgen van een technisch effect.&#13;
Naast nieuwheid stelt de wet eigenlijk geen andere eisen, met name niet oorspronkelijkheid&#13;
en dergelijke. De termen 'siermodel' of het zojuist gebruikte 'industrial design'&#13;
betekenen dus zeker niet (in dit verband) dat een model bijzondere esthetische kwaliteiten&#13;
moet bezitten. Integendeel. Dat betekent dat in de praktijk een reusachtige vloed van gebruiksvoorwerpen&#13;
voor deze bescherming in aanmerking komt, zolang ze maar meer dan&#13;
ondergeschikte verschillen vertonen met eerder bestaande modellen. Een modelrecht&#13;
wordt verkregen door een depot en duurt ten hoogste drie maal vijf = vijftien jaar. Goed&#13;
denkbaar is dat een model tevens door het auteursrecht beschermd is. Om de bescherming door het auteursrecht te behouden dient na afloop van het modelrecht een instandhoudingsverklaring&#13;
te worden ingediend.&#13;
7. Chipsrecht&#13;
Wet houdende regelen inzake de bescherming van oorspronkelijke topografieën van halfgeleiderprodukten&#13;
(7 november 1987). Het uitsluitend recht op een computerchip wordt&#13;
verworven door een depot bij het Bureau voor de Industriële Eigendom en duurt tien jaar.&#13;
Chips van na 7 november 1987 zijn krachtens de wet uitgesloten van auteursrecht.&#13;
8. Naburige rechten&#13;
Naburige rechten zijn geregeld in de Wet op de Naburige Rechten (1 juli 1993) en betreffen&#13;
de rechten van uitvoerende kunstenaars, fonogrammenproducenten en omroeporganisaties.&#13;
Een direct verband met de agrarische praktijk lijkt mij niet voor de hand te&#13;
liggen. Ik noem ze dan ook slechts voor de volledigheid, onder aantekening dat de naburige&#13;
rechten in het systeem van de intellectuele eigendom vermoedelijk een zeer belangrijke&#13;
plaats zullen gaan innemen.&#13;
9. Internationale verdragen!&#13;
De intellectuele eigendom is van nature internationaal gericht. Men heeft niets aan een octrooi&#13;
of een merkrecht in Nederland alleen. Daarom zijn op dit gebied al vanaf de 19e&#13;
eeuw belangrijke internationale verdragen tot stand gekomen, waar zeer veel landen zich&#13;
bij hebben aangesloten. Ik noem hier met name het Unieverdrag van Parijs 1883 en de&#13;
Berner Conventie van 1886. In het Unieverdrag zijn met name de industriële eigendomsrechten&#13;
en de ongeoorloofde mededinging geregeld, de Berner Conventie heeft betrekking&#13;
op het auteursrecht. Daarnaast zijn er tal van specifieke verdragen, waarvan ik hier slechts&#13;
noem het belangrijke Europees Octrooiverdrag, dat voor de aangesloten landen een uniforme&#13;
verleningsprocedure regelt, en de Schikking van Madrid, die een internationale inschrijving&#13;
van merken mogelijk maakt. Deze verdragen hebben voor de intellectuele&#13;
eigendomsjurist een meer dan nominaal belang, want er zijn regels van materieel recht in&#13;
vastgelegd die rechtstreeks toepasselijk zijn en soms niet in de nationale wetgeving zijn&#13;
terug te vinden. Hoewel dit zich uiteraard maar een enkele keer voordoet, zijn er toch&#13;
voorbeelden van historische cassatieprocedures waarin juist verdragsbepalingen de uiteindelijke&#13;
beslissing brachten.&#13;
A. Formaliteiten&#13;
Het eerste wat bij kennisname van deze lijst opvalt, is de grote verscheidenheid van beschermde&#13;
objecten en de enorme verschillen in de manier waarop de bescherming geregeld&#13;
is. Dat kan ook niet anders. Een computerchip is nu eenmaal iets totaal anders dan&#13;
een handelsnaam. Wel moet erkend worden dat het gebied van de intellectuele eigendom&#13;
er niet eenvoudiger op wordt. Tenminste, als men algemene conclusies wil trekken, maar&#13;
misschien moet men nu juist die verscheidenheid op de eerste plaats maar accepteren.&#13;
Twee algemene vaststellingen zijn wel te doen: a) voor het verwerven van de meeste rechten zijn formaliteiten vereist, voor enkele echter niet. Geen formaliteiten zijn nodig&#13;
bij het voor de praktijk erg belangrijke auteursrecht en handelsnaamrecht. Dat betekent&#13;
voor de beschermingzoekende een eenvoudige en bovendien een goedkope bescherming.&#13;
Van de andere kant brengt het feit dat niets geregistreerd hoeft te worden soms bewijsproblemen&#13;
met zich mee. Dat kan zelfs bij de handelsnaam al niet eenvoudig liggen: hoewel&#13;
een handelsnaam an sich bedoeld is om extern gebruikt te worden en het bewijs dus niet&#13;
al te ingewikkeld zou moeten zijn, zijn er 'secundaire' handelsnamen die men mede voor&#13;
zijn onderneming gebruikt, maar niet zo intensief. Inbreuk kan desalniettemin zeer onaangenaam&#13;
zijn. Bij dergelijke minder intensief gebruikte handelsnamen is vaak moeilijk te&#13;
bewijzen wanneer men precies met het gebruik begonnen is. Hetzelfde geldt in het algemeen,&#13;
wanneer in een procedure aan moet worden getoond dat men al zeer lang geleden&#13;
(bijvoorbeeld 20 a 30 jaar) is aangevangen met het gebruik van de handelsnaam.&#13;
B. Nieuwheid&#13;
Waar nieuwheid door wettelijke regelingen geëist wordt, is dat een eis van cruciaal belang.&#13;
Verlies van nieuwheid brengt mee dat men niet meer door het betreffende recht beschermd&#13;
kan worden. Verlies van nieuwheid kan al heel spoedig optreden. Eén publikatie&#13;
kan daarvoor voldoende zijn. Zo'n publikatie is gauw geschied, omdat ontwerpers of uitvinders&#13;
in hun enthousiasme maar al te graag tegenover iedereen mededeling doen van&#13;
hun nieuwe ideeën. Eerste en belangrijkste adviestaak van de jurist in dergelijke gevallen&#13;
is de cliënten in kwestie te adviseren hun mond te houden totdat hun rechten in principe&#13;
veilig zijn gesteld. De nieuwheidseis kan met name parten spelen in het geval van het octrooirecht&#13;
en het modellenrecht.&#13;
III. DE VERHOUDING TUSSEN INTELLECTUELE EIGENDOM EN MEDEDINGINGSRECHT&#13;
Inleiding&#13;
Het is nu tijd om nader in te gaan met name op de rol van het algemene mededingingsrecht&#13;
naast de intellectuele eigendom. Intellectuele eigendom wordt hier, in navolging van&#13;
een steeds algemener gebruik, aangewend als verzamelterm voor auteursrecht, naburige&#13;
rechten en industriële eigendom. Onder de term industriële eigendom vallen dan de overige&#13;
rechten, zoals merkenrecht, octrooirecht, modellenrecht, etc.&#13;
Wij zullen in deze bespreking het al eerder voorgestelde onderscheid volgen tussen de&#13;
bescherming van produkten (A) en onderscheidingstekens (B). Er bestaat echter ook een&#13;
zekere 'mengcategorie': deze zal behandeld worden onder C.&#13;
A. Produkten, ideeën&#13;
1. Intellectuele eigendomsrechten&#13;
Onder produkten en ideeën wordt hier een brede categorie verstaan, eigenlijk alle dingen&#13;
die niet onder de categorie van onderscheidingstekens vallen. Intellectuele eigendoms&#13;
rechten die produkten beschermen zijn het octrooirecht, het auteursrecht, het modellenrecht, het kwekersrecht, het chipsrecht en de naburige rechten. Ideeën worden&#13;
door al deze rechten niet beschermd. Meestal zijn zij volgens de officiële lezing&#13;
zelfs uitdrukkelijk uitgesloten. Maar het woord 'idee' heeft het nadeel misleidend&#13;
te kunnen zijn. Het is weliswaar zo dat vaststaat dat abstracte,&#13;
wetenschappelijke ideeën niet beschermd zijn. Maar ideeën op een concreter&#13;
vlak komen vaak wel voor bescherming in aanmerking. Tenslotte is een&#13;
octrooieerbare werkwijze om een bepaald produkt te vervaardigen ook een&#13;
soort idee. En in het auteursrecht blijken rechters bijvoorbeeld bereid om&#13;
concepten voor televisieprogramma's of televisiespelletjes wel degelijk&#13;
auteursrechtelijk te beschermen, mits de programma's maar voldoende 'concreet'&#13;
zijn uitgewerkt. Al met al belet dat toch niet dat het vaak niet mogelijk zal&#13;
blijken om een bepaald idee onder een intellectueel eigendomsrecht te brengen.&#13;
Kan naapen dan niettemin een onrechtmatige daad opleveren? Daarover nu.&#13;
2. Commuun recht: mededinging is vrij&#13;
Uitgangspunt van het Nederlandse mededingingsrecht is de concurrentie&#13;
vrijheid. De Hoge Raad heeft dat in zijn arrest van 27 juni 1986, NJ 1987, 191,&#13;
Holland Nautic/Decca, aangeduid als het 'beginsel van vrijheid van handel en&#13;
bedrijf'. De strekking van dat arrest is, dat de rechter (grote) terughoudendheid&#13;
in acht dient te nemen bij het beschermen van produkten en ideeën via de&#13;
ongeoorloofde mededinging. Buiten het gebied van de intellectuele&#13;
eigendomsrechten wordt er dus in principe niet beschermd.&#13;
Deze beslissing van de Hoge Raad is niet nieuw en staat niet op zichzelf. Het is&#13;
in feite een nieuwe bevestiging van een lange en constante stroom van&#13;
jurisprudentie die van eenzelfde terughoudendheid blijk geeft. Ik heb het dan&#13;
over jurisprudentie van de Hoge Raad: van de lagere rechter kan niet altijd&#13;
gezegd worden dat hij steeds even beginselvast is geweest.&#13;
Uit de diverse mogelijkheden citeer ik één eerdere mijlsteenbeslissing&#13;
van de Hoge Raad, namelijk HR 26 juni 1953, NJ 1954, 90, Hyster Karry Krane&#13;
I. In dit arrest bevestigde de Hoge Raad de vrijheid om gebruik te maken van&#13;
resultaten van inspanning, inzicht of kennis van een ander. Nabootsing is&#13;
volgens de Hoge Raad alleen dan ongeoorloofd, 'indien men zonder aan de&#13;
deugdelijkheid en de bruikbaarheid afbreuk te doen op bepaalde punten even&#13;
goed een andere weg had kunnen inslaan en men door dit na te laten verwarring&#13;
sticht' (zie ook reeds HR 5 maart 1943, NJ 1943, 246, Nivea/Ha-mea). Uit de&#13;
aangehaalde zinsnede kunnen twee conclusies worden getrokken. Datgene wat&#13;
voor de deugdelijkheid en de bruikbaarheid nodig is, de technische aspecten&#13;
(standaardisatie valt daaronder), wordt niet beschermd door het recht van de&#13;
ongeoorloofde mededinging. Iedereen mag er gebruik van maken. Datgene wat&#13;
niet voor de deugdelijkheid en de bruikbaarheid nodig is, kan beschermd&#13;
worden, indien de nabootsing met zich meebrengt dat het publiek in verwarring&#13;
wordt gebracht. Niet helemaal duidelijk is hoe strikt die laatste eis moet&#13;
worden genomen: moet er inderdaad aantoonbaar sprake zijn van verwarring,&#13;
of is voldoende dat de beide produkten zodariig op elkaar lijken dat men zich&#13;
kan voorstellen dat daardoor klanten in verwarring worden gebracht? Onzeker is&#13;
bijvoorbeeld nog steeds of de gevreesde verwarring kan worden voorkomen door&#13;
maar duidelijk genoeg een ander merk op de nagebootste vorm aan te brengen;&#13;
de indruk bestaat overigens dat het aanbrengen van zo'n ander merk niet&#13;
voldoende is om het verwijt van het stichten van verwarring te ontgaan. Vermeldenswaard is dat de Hoge Raad bij het hierboven genoemde Decca-arrest uit&#13;
1986 zijn oude leer heeft bevestigd, maar toch ook een kleine ontsnappingsclausule heeft&#13;
ingebouwd. Profiteren van de inspanningen van een concurrent kan in verband met de betrokken&#13;
maatschappelijke belangen onrechtmatig zijn. Maar daarbij past de rechter op de&#13;
eerste plaats terughoudendheid; tenminste is vereist dat wordt geprofiteerd van een prestatie&#13;
van dien aard dat zij op één lijn valt te stellen met die welke de toekenning van een intellectueel&#13;
eigendomsrecht rechtvaardigen; uit het woordje 'tenminste' volgt dat er&#13;
daarnaast nog sprake moet zijn van bijkomende omstandigheden wil het profiteren onrechtmatig&#13;
zijn. Tot noch toe voldeden alleen de prestaties van uitvoerende kunstenaars&#13;
en van Elvis Presley in het bijzonder aan de strenge eisen die de Hoge Raad stelt aan bescherming&#13;
buiten een intellectueel eigendomsrecht om (HR 24 februari 1989, NJ 1989,&#13;
701 noot Wichers Hoeth).&#13;
B. Onderscheidingstekens&#13;
1. Intellectuele eigendom&#13;
Intellectuele eigendomswetten die onderscheidingstekens beschermen, zijn het merkenrecht&#13;
en het handelsnaamrecht.&#13;
Merkenrecht kan worden verkregen zowel voor waren als voor diensten. Het merkenrecht&#13;
wordt bovendien in één keer verkregen voor de gehele Benelux. Het geeft een zeer&#13;
sterke bescherming, zowel tegen gebruik voor soortgelijke waren, als voor niet-soortgelijke&#13;
waren, als tegen ieder ander gebruik zonder geldige reden in het economisch verkeer&#13;
waardoor schade kan worden toegebracht aan de merkhouder. De wettelijke bescherming&#13;
gaat al ver en de jurisprudentie van het Benelux Gerechtshof geeft aan dat de wettelijke&#13;
beschermingsmogelijkheden ook zonder terughoudendheid benut worden en door de&#13;
rechter in praktijk worden gebracht. Andere omstandigheden die de merkbescherming&#13;
sterk maken, zijn dat het Benelux merkenrecht niet alleen tegen verwarring beschermt,&#13;
maar ook tegen associatie. Om te kunnen spreken van een overeenstemmend (inbreuk&#13;
makend) teken is dus niet nodig dat de consument de beide tekens echt door elkaar haalt,&#13;
maar is al voldoende dat hij een bepaalde gelijkenis opmerkt. Daarnaast is belangrijk dat&#13;
het Benelux merkenrecht niet alleen de herkomstfunctie beschermt, maar ook de marketing&#13;
functie van het merk. Dat betekent dat merkenrechtelijk kan worden opgetreden tegen&#13;
handelingen die de goodwill van het merk aantasten.&#13;
Het handelsnaamrecht daarentegen heeft een wat minder draconisch beschermingsregime,&#13;
maar heeft weer het voordeel dat het vormvrij kan worden verkregen. Dat is niet het&#13;
geval bij de merken: men heeft pas een merkrecht nadat men gedeponeerd heeft. Voordat&#13;
gedeponeerd is, is het merk onbeschermd. Dat kan grote problemen veroorzaken, als iemand&#13;
een merk deponeert dat al jaren lang door een ander te goeder trouw gebruikt wordt,&#13;
maar door die laatste niet is gedeponeerd. In principe heeft de eerste deposant dan toch de&#13;
beste kaarten. De enige uitweg is dan dat de eerstgebruiker te goeder trouw alsnog een&#13;
haast-depot verricht en vervolgens tracht het depot van de eerste deposant nietig te doen&#13;
verklaren als zijnde verricht te kwader trouw. Waar men in de praktijk voorbeelden tegenkomt&#13;
van tekens die worden gebruikt als merken voor waren of diensten, verdient het dus&#13;
krachtig aanbeveling om onmiddellijk te deponeren. Bij gebreke daarvan kunnen grote&#13;
problemen ontstaan voor de cliënt. Hoewel het handelsnaamrecht iets minder 'absoluut' is dan het merkenrecht, biedt het&#13;
toch een goede bescherming en vereist het geen formaliteiten. Men mag concluderen dat&#13;
de wetgever onderscheidingstekens krachtig beschermt.&#13;
2. Commuun recht: verbod onnodige verwarring&#13;
Op het gebied van de aanvullende bescherming van onderscheidingstekens is het algemene&#13;
mededingingsrecht veel minder terughoudend dan waar het betreft de bescherming van&#13;
produkten of ideeën. De ongeoorloofdheid van het stichten van onnodige verwarring mag&#13;
wel als één van de beginselen van het mededingingsrecht worden beschouwd, en wordt&#13;
ook in de praktijk gebracht zonder uitdrukkelijke wettelijke basis.&#13;
C. Mengvormen&#13;
Het is goed om het onderscheid te zien tussen de bescherming van produkten en ideeën&#13;
aan de ene kant en onderscheidingstekens aan de andere kant, maar het is even goed om&#13;
zich te realiseren dat deze in de praktijk wel eens door elkaar willen lopen. Dat doet zich&#13;
met name voor, waar vormen van waren, industrial design dus, in de praktijk ook een onderscheidingsfunctie,&#13;
een merkfunctie kunnen vervullen. Het is interessant om dergelijke&#13;
produkten dan mede als onderscheidingsteken te doen beschermen, omdat dat vaak een&#13;
krachtige en langdurige bescherming oplevert. Zo lijkt er een ruime mogelijkheid te bestaan&#13;
om modellen van nijverheid tevens als merk te deponeren. Voldoende voor een&#13;
merkdepot is dat de vorm in kwestie onderscheidend is, niet nodig is dat het publiek de&#13;
vorm inderdaad ook als merkteken opvat.&#13;
Daarnaast bestaat de vraag in hoeverre de aloude slaafse nabootsingsdoctrine kan dienen&#13;
als aanvullende bescherming. Ten aanzien van modellen van vóór 1975 staat dat in&#13;
ieder geval vast. Tegen de verwachting in blijkt deze beschermingsvorm nog steeds belangrijk&#13;
en actief en zorgt zij nog steeds voor rechtspraak van de Hoge Raad, laatstelijk&#13;
nog in HR 31 mei 1991, NJ 1992, 391, Borsumij/Stenman. In die laatste uitspraak is zelfs&#13;
een beslissing gegeven, die een nog ruimere strekking kan hebben. De Hoge Raad nam&#13;
daar aan dat de bescherming van een model anders van karakter is en met name ruimer&#13;
dan die ter zake van slaafse navolging; de bescherming tegen slaafse navolging behelst&#13;
slechts een verbod om (onnodig) verwarring te stichten. De vraag is welke perspectieven&#13;
deze beslissing opent. Tot nu toe werd algemeen aangenomen dat de slaafse nabootsingsdoctrine&#13;
ten aanzien van modellen van na het inwerkingtreden van de Benelux tekeningen&#13;
en modellenwet in 1975 geen functie meer had. Ook de uitspraak van het Benelux Gerechtshof&#13;
van 21 december 1990, NJ 1991, 429 (Prince) lijkt daarvan uit te gaan. Als het&#13;
daarentegen, in de lijn van Borsumij/Stenman, zou gaan om twee beschermingsvormen&#13;
met een geheel verschillend juridisch karakter, verzet eigenlijk niets zich tegen cumulatieve&#13;
toepassing van beide regimes. De tijd zal leren wat de oplossing is. De lagere rechtspraak&#13;
gaat er, voor zover mij bekend is, unaniem van uit dat slaafse nabootsingsbescherming ten&#13;
aanzien van modellen van na 1975 wordt uitgesloten door artikel 14, lid 5 van de Benelux&#13;
tekeningen en modellenwet, dat bepaalt dat voor feiten die alleen inbreuk op een tekening&#13;
of model inhouden, geen vordering kan worden ingesteld op grond van de wettelijke bepalingen&#13;
inzake de bestrijding van de oneerlijke mededinging. IV. AUTEURSRECHT, MODELLENRECHT, SLAAFSE NABOOTSING: AANRAKINGSPUNTEN MET&#13;
DE AGRARISCHE SECTOR&#13;
Het kwekersrecht is specifiek gericht op de land- en tuinbouwsector; dat ook tussen het&#13;
octrooirecht en die sector zeer frequente aanrakingspunten bestaan is vanzelfsprekend.&#13;
Minder voor de hand liggend of minder frequent zijn de aanrakingspunten met het auteursrecht,&#13;
het modellenrecht en de slaafse nabootsing. Niettemin doen zich gevallen&#13;
voor. Hieronder vindt men er enige verzameld, die ook een idee geven wanneer en wanneer&#13;
niet men kan denken aan de betreffende juridische beschermingsregimes.&#13;
A. Auteursrecht&#13;
- Hof 's-Hertogenbosch 15 juni 1965, BIE 1965, p. 214-216&#13;
Auteursrecht op geprefabriceerde vloervoederings-varkensmeststallen. Uit de uitspraak&#13;
mag worden opgemaakt dat het succes van een auteursrechtelijke actie lang niet altijd is&#13;
uitgesloten, ook als het gaat om eerder industrieel en technisch gekleurde voortbrengselen.&#13;
- Arbitraal vonnis van 3 maart 1977, AMR 1978, 49&#13;
Bloemen houden van mensen - slagzinnen. Ik kies dit ene voorbeeld omdat het meer&#13;
specifiek aansluit bij de tuinbouwsector. Er is een vloed van voorbeelden van bescherming&#13;
van (ook eenvoudige) slagzinnen door de burgerlijke rechter.&#13;
- Pres. Rb. Zwolle 22 juli 1983, NJ 1985, 448, Koe-zender&#13;
Opnieuw een uitbreiding van het auteursrecht over een technisch produkt: een elektronische&#13;
printplaat.&#13;
Meer in het algemeen is mogelijk nuttig voor de agrarische praktijk de auteursrechtelijke&#13;
bescherming van huisstijl, produktpresentatie of bijvoorbeeld ook databases.&#13;
Een punt van algemeen is verder dat krachtens artikel 7 van de Auteurswet weliswaar&#13;
het auteursrecht van werken van werknemers die in het kader van hun arbeidsovereenkomst&#13;
tot stand worden gebracht, toekomt aan de werkgever, maar dat dat niet geldt voor&#13;
produkten van free-lancers. Men kan denken aan free-lancers die brochures samenstellen,&#13;
foto's maken, videopresentaties samenstellen en dergelijke. Hetzelfde geldt voor reclamebureaus&#13;
die advertentiecampagnes of een huisstijl bedenken. Het verdient de voorkeur&#13;
deze dingen van aanvang af duidelijk te regelen.&#13;
B. Modellenrecht&#13;
Zoals gezegd is voor modelbescherming nieuwheid voldoende, oorspronkelijkheid of andere&#13;
eisen worden niet gesteld. Het zeer eenvoudige model voor een plantenkweekkas kan&#13;
bijvoorbeeld modelrechtelijk worden beschermd. Hieronder enige aanhalingen uit de&#13;
rechtspraak:&#13;
- Hof Amsterdam 21 maart 1980, BIE 1980, 205, Bloembollentransportbakjes&#13;
- Pres. Rb. Haarlem 23 februari 1983, BMM Bulletin 1983, 210, Transportwagens&#13;
voor potplanten&#13;
- Pres. Rb. 's-Hertogenbosch 22 maart 1983, KG 1983, 180, Bloemendozen&#13;
- Pres. Rb. Arnhem 21 maart 1984, rolnr.: KG 1984/79 (niet gepubliceerd), Voerhek&#13;
ken en grendelpallen (wel als model gedeponeerd maar niet nieuw) - Pres. Rb. 's-Gravenhage 20 januari 1993, IER 1993, 59, Bloembuishouders.&#13;
Deze voorbeelden behoeven weinig toelichting; uit de namen van de uitspraken valt af&#13;
te leiden in welke bereiken zoal modeldepots worden toegepast.&#13;
C. Slaafse nabootsing&#13;
- HR 28 februari 1969, NJ 1969, 366, Tractorcabines&#13;
- Pres. Rb. Groningen 22 juni 1988, Riejo continue-voedersysteem (continue-doseersysteem&#13;
voor het voeren van koeien)&#13;
In beide gevallen werd geen bescherming verleend, in overeenstemming met het beginsel&#13;
dat vrijheid van handel en bedrijf uitgangspunt moeten blijven.&#13;
V. DE BESCHERMING VAN GEOGRAFISCHE AANDUIDINGEN EN OORSPRONGSBENAMINGEN&#13;
Op 14 juli 1993 is in werking getreden de EEG-verordening nr. 2081/92 van 14 juli 1992&#13;
inzake de bescherming van geografische aanduidingen en oorsprongsbenamingen van&#13;
landbouwprodukten en levensmiddelen (PbEG L208/1). De bescherming van geografische&#13;
aanduidingen en oorsprongsbenamingen ligt op de richel van het vakgebied: het is&#13;
dan ook tot stand gebracht door DG VI van landbouw. DG III, dat meestal de industriële&#13;
eigendomsrechten voor zijn rekening neemt, is er niet bij betrokken. Daardoor is wat weinig&#13;
rekening gehouden met de samenhang die bijvoorbeeld met het merkenrecht kan bestaan.&#13;
Wij zullen evenwel niet op deze punten ingaan. Zij zijn uitstekend weergegeven&#13;
door mr. Barbara Vroom-Cramer in: Geografische aanduidingen voor levensmiddelen,&#13;
IER 1993, p. 161-169. Ik beperk mij tot een korte karakteristiek van de richtlijn.&#13;
De richtlijn heeft betrekking op landbouwprodukten en levensmiddelen, de wijnbouw&#13;
uitgezonderd. Art. 2 van de verordening definieert de begrippen oorsprongsbenaming en&#13;
geografische aanduiding. Samengevat komt het er op neer, dat onder oorsprongsbenaming&#13;
verstaan wordt een benaming die wordt gebruikt voor een landbouwprodukt of levensmiddel&#13;
waarvan de kwaliteit of de kenmerken hoofdzakelijk of uitsluitend aan het geografische&#13;
milieu zijn toe te schrijven en waarvan de produktie, de verwerking en de bereiding&#13;
in het geografische gebied geschieden. Het produkt moet dus volledig in dat gebied worden&#13;
geproduceerd. Bij geografische aanduidingen daarentegen geldt het landbouwprodukten&#13;
of levensmiddelen waarvan een bepaalde hoedanigheid, de faam of een ander&#13;
kenmerk aan deze geografische oorsprong kan worden toegeschreven, en waarvan de produktie&#13;
en/of de verwerking en/of de bereiding in het bepaalde geografische gebied geschieden.&#13;
Krachtens art. 3 van de verordening kunnen benamingen die soortnamen zijn geworden,&#13;
niet worden geregistreerd. Dat is jammer voor de Nederlandse Goudse kaas, Deventer&#13;
koek en Goudse stroopwafels.&#13;
Art. 13 geeft weer waartegen de geregistreerde benamingen worden beschermd. Met&#13;
name valt er ook onder elk misbruik dat vergezeld gaat van uitdrukkingen zoals 'soort',&#13;
'type', 'methode', 'op de wijze van', 'imitatie', en dergelijke.&#13;
Krachtens art. 17 hebben de Lid-Staten een zogenaamde indicatieve lijst moeten indienen&#13;
welke wettelijk beschermde benamingen of welke van hun door het gebruik algemeen&#13;
gangbaar geworden benamingen zij krachtens deze verordening willen laten registreren. De indicatieve lijst van Nederland is buitengewoon bescheiden geweest. Met name de&#13;
zuidelijke Lid-Staten hebben omvangrijkere lijsten ingediend. Ook groeperingen kunnen&#13;
registratie-aanvragen indienen.&#13;
Overigens bestaat voor de bescherming van geografische herkomstbenamingen ook de&#13;
mogelijkheid van het depot van een collectief merk. Art. Q van het Protocol bij de Benelux&#13;
merkenwet geeft die mogelijkheid uitdrukkelijk. Zo kan 'Hollandse jenever' een collectief&#13;
merk zijn.&#13;
VI. SLOT&#13;
Ik heb mij willen beperken tot het aangeven van een aantal gedachtenstreepjes, maar toch&#13;
is het weer een lang en mogelijk zelfs ingewikkeld verhaal geworden. Dat is, zoals gezegd,&#13;
ook een beetje het gevolg van de huidige ongebreidelde groei van het intellectuele&#13;
eigendomsrecht. Van alle gewassen op aarde is dit onkruid op het moment vermoedelijk&#13;
het minst onder controle. Maar ook oerwouden vervullen nu eenmaal een onmisbare functie.</content><legacyfootnotes/><footnotes><footnote/></footnotes><auteurs>Prof.mr. A.A. Quaedvlieg</auteurs><published>1995-06-01 00:00:00</published><modified>1993-06-23 00:00:00</modified><editiondate>1995-06-01</editiondate><htmlpath>https://denhollander.info/artikel/6016</htmlpath></article>
</articles></edition>