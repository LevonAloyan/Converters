<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2001</searchword><id>4721</id><udhid>UDH:TvAR/4721</udhid><titel>Tielen / Coumans (TvAR 2001/5087)</titel><searchwords><searchword>TvAR 11/2001</searchword><searchword>TvAR 2001/5087</searchword><searchword>UDH:TvAR/4721</searchword></searchwords><attachments><attachment><name>2001_nr 11_Rechtspraak_5087.pdf</name><extention>pdf</extention><url>https://denhollander.info/download/4663/ci</url></attachment></attachments><inleiding>[Pachtwet art. 8, 9, 38a, 41]&#13;
&#13;
Naast verlengingsprocedure loopt tussen&#13;
partijen nog een indeplaatsstellingsgeding&#13;
in eerste aanleg.&#13;
Ingangsdatum in verband met te late&#13;
inzending van de overeenkomst. Pachter&#13;
ouder dan 65 jaar; te zijnen aanzien geen&#13;
verlenging. Eigen gebruik, gezien opleiding&#13;
en ervaring alsmede gelet op de overige&#13;
omstandigheden, als ernstig gemeen en&#13;
uitvoerbaar aan te merken. Verlies gepachte&#13;
geen ernstige aantasting van grondslag van&#13;
maatschappelijk bestaan van pachter. Mitsdien&#13;
verlenging ook ten aanzien van zoon&#13;
van pachter, indien deze indeplaatsgesteld&#13;
mocht worden, afwijzen.</inleiding><content>BESCHIKKING IN DE ZAAK VAN:&#13;
Hendricus Maria Peter JoannesTielen, wonende&#13;
te Sevenum,&#13;
appellant, incidenteel geïntimeerde,&#13;
procureur: mr J.B.R. Daniëls,&#13;
tegen&#13;
Pieter Jan Jozef Coumans, wonende te Sevenum,&#13;
geïntimeerde, incidenteel appellant,&#13;
procureur: mr J.M.J. Huver.&#13;
1 Het geding in eerste aanleg&#13;
De pachtkamer van het kantongerecht te Venlo&#13;
heeft op 1 april 1999 tussen partijen een beschikking&#13;
gegeven, waarbij is afgewezen het verzoek&#13;
van appellant tot verlenging van de tussen&#13;
hem als pachter en geïntimeerde als verpachter&#13;
bestaande en behoudens verlenging&#13;
op 31 december 2000 eindigende pachtovereenkomst&#13;
met betrekking tot een perceel land,&#13;
kadastraal bekend gemeente Sevenum, sectie&#13;
G, nummer 2551, groot ongeveer 0.50 ha.&#13;
2 Het geding in hoger beroep&#13;
2.1 Pachter is bij op 3 mei 1999 ter griffie van&#13;
het hof ingekomen beroepschrift in hoger&#13;
beroep gekomen van voormelde beschikking,&#13;
met verzoek om die beschikking te vernietigen&#13;
en, opnieuw beschikkende, de pachtovereenkomst&#13;
te verlengen voor de wettelijke duur&#13;
van zes jaar en verpachter te veroordelen in de&#13;
proceskosten in beide instanties.&#13;
2.2 Verpachter heeft bij op 11 juni 1999 ter&#13;
griffie van het hof ingekomen verweerschrift&#13;
verweer gevoerd en voorts incidenteel hoger&#13;
beroep ingesteld, met conclusie in het principaal&#13;
hoger beroep dat het hof het beroep van&#13;
pachter zal afwijzen met bevestiging van de&#13;
beschikking, waarvan beroep, subsidiair de duur&#13;
van de verlenging zal beperken tot één jaar,&#13;
althans tot een door het hof in goede justitie te&#13;
bepalen termijn, onder bepaling dat geen verdere&#13;
verlenging meer kan worden verzocht,&#13;
met veroordeling van pachter in de proceskosten,&#13;
alsmede in het incidenteel hoger beroep&#13;
dat het hof de beschikking, waarvan beroep,&#13;
zal vernietigen en pachter alsnog niet-ontvankelijk&#13;
in zijn verlengingsverzoek zal verkla-&#13;
ren, met veroordeling van pachter in de proceskosten&#13;
van beide instanties.&#13;
2.3 Op 6 december 1999 heeft ter zitting van&#13;
het hof een mondeling behandeling van het&#13;
hoger beroep plaats gehad, waarbij aanwezig&#13;
waren pachter in persoon vergezeld van zijn&#13;
zoon Jozef Theodorus Maria Tielen en bijgestaan&#13;
door mr G.R.A.G. Goorts, advocaat te&#13;
Roermond, alsmede verpachter in persoon,&#13;
vergezeld van zijn echtgenote en bijgestaan&#13;
door mr L.J.M.G. Kunzeler, advocaat te Venlo.&#13;
2.4 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten nader&#13;
hebben toegelicht, wat de raadsman van pachter&#13;
betreft mede aan de hand van pleitnotities.&#13;
3 De grieven&#13;
De grieven luiden:&#13;
in het principaal hoger beroep&#13;
I. Ten onrechte heeft de pachtkamer van het&#13;
kantongerecht overwogen: “Nochtans is uit&#13;
de summiere toelichting van de kant van de&#13;
pachter evenmin gebleken dat deze door het&#13;
verlies van het gepachte ernstig wordt aangetast&#13;
in de grondslag van zijn maatschappelijk&#13;
bestaan, nu hij op een totaal areaal van 45 hectaren&#13;
een perceel van 0.50.00 hectare moet&#13;
laten liggen. Daaraan doet niet af dat – hoewel&#13;
aan die stelling geen concrete onderbouwing&#13;
is gegeven – mogelijk op dat perceel rustende&#13;
melk- en mestrechten verloren zullen gaan.”&#13;
II. Ten onrechte heeft de pachtkamer van het&#13;
kantongerecht overwogen: “De pachtkamer&#13;
dient het verzoek mitsdien af te wijzen.”&#13;
III. Ten onrechte heeft de pachtkamer van het&#13;
kantongerecht pachter in de proceskosten&#13;
veroordeeld.&#13;
in het incidenteel hoger beroep&#13;
Ten onrechte heeft de pachtkamer van het&#13;
kantongerecht nagelaten om pachter niet-ontvankelijk&#13;
in zijn verlengingsverzoek te verklaren&#13;
nu pachter dat verzoek te laat heeft ingediend.&#13;
4 De mondelinge behandeling&#13;
Ter zitting van het hof is – niet of onvoldoende&#13;
weersproken – onder meer verklaard&#13;
(zakelijk weergegeven):&#13;
door pachter:&#13;
dat hij 67 jaar is en gehuwd is; dat hij 5 kinderen&#13;
heeft, te weten 1 dochter en 4 zoons; dat&#13;
de jongste zoon full-time veehouder is en sinds&#13;
1988 met pachter in maatschap het bedrijf&#13;
exploiteert; dat dit bedrijf 46.50 ha groot is,&#13;
waarvan 42.50 ha met de daarop staande&#13;
gebouwen zijn eigendom zijn en de rest&#13;
wordt gepacht; dat 33.50 ha wordt gebruik als&#13;
grasland en ongeveer 12.50 ha als bouwland,&#13;
zulks voor de teelt van mais; dat de grond in&#13;
geschil op ongeveer 100 meter van zijn bedrijfsgebouwen&#13;
ligt; dat pachter en zijn zoon 86&#13;
stuks melkvee hebben en 98 stuks jongvee; dat&#13;
de bedrijfsgebouwen bestaan uit een ligboxenstal&#13;
met plaats voor 102 dieren, een jongveestal&#13;
met plaats voor 100 dieren, een schuur&#13;
van ongeveer 22 x 8 meter waarin de werktuigen&#13;
en machines worden ondergebracht en&#13;
waarin voorts de melktank is geplaatst, alsmede&#13;
de aan de woning aangebouwde schuur&#13;
waarin onder meer een kalverstal en een afkalfstal&#13;
aanwezig zijn; dat het melkquotum bijna&#13;
470.000 kilogram groot is en daarnaast nog&#13;
42.000 kilogram wordt geleasd; dat het mestquotum&#13;
5.802 kilogram fosfaat omvat: dat de&#13;
boekhoudoverzichten over 1997/1998 en volgende&#13;
jaren nog niet gereed zijn; dat de jaren&#13;
1997/1998 en 1998/1999 ongeveer hetzelfde&#13;
resultaat te zien hebben gegeven als de daaraan&#13;
voorafgaande jaren; dat de verwachting is&#13;
dat het resultaat van het boekjaar 1999/2000&#13;
wat minder zal zijn; dat hij de grond in geschil&#13;
sinds 1985 in gebruik heeft;&#13;
door verpachter:&#13;
dat hij 41 jaar is en gehuwd; dat hij de Lagere&#13;
Landbouwschool heeft gevolgd en sinds ongeveer&#13;
23 jaar als veeverzorger (varkens en kippen)&#13;
in loondienst werkzaam is; dat hij als&#13;
hobby jongvee houdt (ezels, geiten, kippen,&#13;
ganzen); dat hij over een tweetal schuren&#13;
beschikt; dat in de kleinste van deze schuren&#13;
zijn vee is ondergebracht en hij de andere&#13;
schuur gebruikt voor de opslag van hooi en&#13;
stro, terwijl deze tevens dient als garageruimte;&#13;
dat hij de grond in geschil vrij van pacht wil&#13;
hebben in verband met zijn voornemen om&#13;
1.000 à 1.100 scharrelkippen te gaan houden;&#13;
dat zijn echtgenote hem daarbij behulpzaam&#13;
zal zijn; dat het niet nodig is om er een schuur&#13;
bij te bouwen en volstaan kan worden met de&#13;
verbouw van één van de bestaande schuren;&#13;
dat de in die schuur aanwezige putten niet ver-&#13;
wijderd behoeven te worden, maar volstaan&#13;
kan worden met het dicht maken daarvan; dat&#13;
hij van de Gemeente Sevenum heeft vernomen&#13;
dat hij geen bouwvergunning behoeft aan te&#13;
vragen, maar hij zo niet kan zeggen of hem&#13;
dat ook schriftelijk is bevestigd; dat hij bezig&#13;
is met de aanvraag van een milieuvergunning,&#13;
maar de afhandeling hiervan op dit moment&#13;
stil ligt in verband met een tijdelijke bouwstop&#13;
in de provincie Limburg, dat te verwachten&#13;
is dat dit na de jaarwisseling verder zal&#13;
worden afgehandeld.&#13;
5 Beoordeling van het geschil in&#13;
hoger beroep&#13;
5.1 Naar aanleiding van het incidenteel hoger&#13;
beroep van verpachter heeft de raadsman van&#13;
pachter ter zitting van het hof aangevoerd dat&#13;
het pachtverlengingsverzoek per fax op 17&#13;
december 1998 ter griffie van de pachtkamer&#13;
van het kantongerecht is ingekomen. Nadat&#13;
hij het desbetreffende stuk aan de raadsman&#13;
van verpachter heeft getoond, heeft deze vervolgens&#13;
doen weten dat hij het incidenteel hoger&#13;
beroep intrekt. Dit beroep behoeft mitsdien&#13;
geen bespreking meer.&#13;
5.2 Voorts is ter zitting van het hof gebleken&#13;
dat pachter inmiddels een vordering tot indeplaatsstelling&#13;
van zijn zoon J.Th.M. Tielen als&#13;
pachter in de pachtovereenkomst in geschil&#13;
heeft ingediend bij de pachtkamer van het&#13;
kantongerecht; partijen deelden mede dat in&#13;
die zaak op 13 januari 2000 vonnis zal worden&#13;
gewezen.&#13;
De raadsman van pachter voert aan dat in verband&#13;
hiermee op het thans aan de orde zijnde&#13;
verlengingsverzoek twee voorwaardelijke uitspraken&#13;
moeten worden gedaan, zulks zowel&#13;
voor het geval de vordering tot indeplaatsstelling&#13;
wordt toegewezen als voor het geval die&#13;
vordering wordt afgewezen.&#13;
5.3 Uit de stukken van het geding volgt dat de&#13;
onderhavige pachtovereenkomst schriftelijk is&#13;
vastgelegd bij vonnis van 31 maart 1994, zulks&#13;
voor de duur van zes jaar, ingaande 1 januari&#13;
1994, zij is vervolgens ter goedkeuring bij de&#13;
grondkamer ingezonden op 5 april 1994. Dit&#13;
betekent dat niet is voldaan aan het voorschrift&#13;
van artikel 8, lid 1, van de Pachtwet,&#13;
hetgeen ingevolge artikel 9, lid 1, van die wet&#13;
meebrengt dat gemelde pachtduur is ingegaan&#13;
op 1 januari 1995; zij eindigt derhalve op 31&#13;
december 2000.&#13;
5.4 Nu pachter inmiddels de 65-jarige leeftijd&#13;
is gepasseerd en verpachter in hoger beroep&#13;
ook deswege bezwaar heeft gemaakt tegen verlenging&#13;
van de pachtovereenkomst, dient, gelet&#13;
op het bepaalde in artikel 38a van de Pachtwet,&#13;
het onderhavige verlengingsverzoek ten&#13;
aanzien van de pachter in elk geval te worden&#13;
afgewezen.&#13;
5.5 Verpachter heeft voorts bezwaar gemaakt&#13;
tegen pachtverlenging omdat hij de grond in&#13;
geschil zelf voor een tot de landbouw betrekkelijk&#13;
doel wil gaan gebruiken.&#13;
5.6 Pachter heeft betwist dat sprake zou zijn&#13;
van een ernstig voornemen aan de zijde van&#13;
verpachter, althans van een te grote vaagheid&#13;
van die plannen om daarmee rekening te kunnen&#13;
houden.&#13;
5.7 Het hof acht verpachter, mede gezien zijn&#13;
opleiding en praktijkervaring, in staat om het&#13;
door hem gestelde voornemen uit te voeren.&#13;
Weliswaar is hij daarvoor aangewezen op zijn&#13;
vrije tijd en vakanties, maar aard en omvang&#13;
van de voorgenomen exploitatie zijn dusdanig&#13;
dat dit geen belemmering zal zijn, zeker niet&#13;
nu, naar onbetwist ter zitting van het hof is&#13;
verklaard, zijn echtgenote hem behulpzaam&#13;
zal zijn.&#13;
5.8 Niet, althans onvoldoende betwist is ook&#13;
dat het niet nodig is om er een schuur bij te&#13;
bouwen, maar dat volstaan kan worden met de&#13;
verbouw van één der reeds aanwezige schuren&#13;
van verpachter. Het hof acht voldoende aannemelijk&#13;
dat daarvoor geen bouwvergunning&#13;
vereist is, althans dat een eventueel benodigde&#13;
bouwvergunning – zo nodig op grond van&#13;
overgangsbepalingen in het vigerende bestemmingsplan&#13;
– zal worden verleend. Het gaat&#13;
immers om een bestaand gebouw dat, naar&#13;
verpachter ter zitting van het hof eveneens&#13;
onbestreden heeft verklaard, niet zal worden&#13;
vergroot.&#13;
5.9 Het hof kan pachter niet volgen in diens&#13;
betoog dat het areaal grond c.a. waarvan verpachter&#13;
eigenaar is, te klein zou zijn voor de&#13;
stichting van het voorgenomen scharrelkippenbedrijf;&#13;
dat bedrijf zal van bescheiden omvang&#13;
zijn en de oppervlakte grond en gebouwen,&#13;
waarover verpachter bij beëindiging van de&#13;
onderhavige pachtovereenkomst kan beschik-&#13;
ken, is voor de exploitatie daarvan zeker voldoende.&#13;
5.10 Ten aanzien van de benodigde milieuvergunning&#13;
verwijst het hof naar het onder meer&#13;
daarop betrekking hebbende DLV-rapport&#13;
van juni 1999, alsmede naar de brief van de&#13;
Gemeente Sevenum d.d. 28 september 1999,&#13;
die beide door verpachter in het geding zijn&#13;
gebracht. Uit voormelde stukken moet de&#13;
conclusie worden getrokken dat qua geurhinder&#13;
geen sprake is van problemen voor afgifte&#13;
van bedoelde vergunning. Voor wat betreft de&#13;
ammoniakdepositie bestaan op dit moment&#13;
wel belemmeringen, doch de strekking van de&#13;
brief van de Gemeente Sevenum is dat deze in&#13;
de tweede helft van 2000 voorbij zullen zijn.&#13;
Het feit dat enige onzekerheid resteert, doet&#13;
er niet aan af dat in dit geding de plannen van&#13;
verpachter als uitvoerbaar moeten worden&#13;
aangemerkt; van het tegendeel is althans onvoldoende&#13;
gebleken. Ook het door pachter te&#13;
dezen nog aangevoerde doet aan één en ander&#13;
onvoldoende af.&#13;
5.11 Tussen partijen is in confesso dat verpachter&#13;
over voldoende mestproductierechten&#13;
beschikt voor het gaan houden van het door&#13;
hem aangegeven aantal scharrelkippen. Pachter&#13;
voegt daaraan weliswaar toe dat een verandering&#13;
van regelgeving op komst is die zal&#13;
meebrengen dat verpachter van die mestproductierechten&#13;
geen gebruik zal kunnen maken,&#13;
maar dit – eventuele – feit is thans nog te&#13;
ongewis om dat voor de beslissing in dit&#13;
geding medebepalend te doen zijn.&#13;
5.12 Uit het vorenoverwogene volgt dat het&#13;
voorgenomen persoonlijk gebruik van het perceel&#13;
in geschil door verpachter als ernstig&#13;
gemeend en – ten tijde van het eindigen van&#13;
de thans lopende zesjaarlijkse pachttermijn –&#13;
uitvoerbaar moet worden aangemerkt. Nu,&#13;
naar ook pachter zelf aangeeft, het verlies van&#13;
het gepachte de grondslag van zijn maatschappelijk&#13;
bestaan niet (ernstig) aantast en niet is&#13;
gesteld of gebleken dat dit voor zijn zoon –&#13;
indien in de plaats gesteld – anders zou zijn,&#13;
volgt daaruit dat het litigieuze pachtverlengingsverzoek&#13;
ook voor het geval de indeplaatsstellingsvordering&#13;
van pachter zou slagen moet&#13;
worden afgewezen.&#13;
5.13 Gelet op al het vorenoverwogene,&#13;
behoeft het door verpachter nog opgeworpen&#13;
punt inzake de oppervlakte van het gepachte&#13;
(zie punt 2 van zijn verweerschrift in hoger&#13;
beroep) geen bespreking. Aan een afweging&#13;
van de belangen van partijen komt het hof&#13;
evenmin toe.&#13;
5.14 Grief I is in zoverre gegrond dat pachter&#13;
terecht aanvoert ook in prima niet te hebben&#13;
gesteld dat verlies van het gepachte de grondslag&#13;
van zijn maatschappelijk bestaan ernstig&#13;
zal aantasten. Dit kan echter niet leiden tot&#13;
vernietiging van de beschikking, waarvan&#13;
beroep. Voor het overige treft deze grief geen&#13;
doel.&#13;
Grief II is ongegrond en dit impliceert dat&#13;
pachter terecht als de in het ongelijk gestelde&#13;
partij is aangemerkt en uit dien hoofde in de&#13;
proceskosten van de eerste aanleg is veroordeeld.&#13;
Ook grief III is mitsdien tevergeefs&#13;
opgeworpen.&#13;
6 Slotsom&#13;
De beschikking, waarvan beroep, moet met&#13;
wijziging van de gronden worden bevestigd&#13;
en pachter moet als de ook in hoger beroep in&#13;
het ongelijk gestelde partij worden veroordeeld&#13;
in de kosten van dat beroep.&#13;
Beslissing&#13;
Het hof, beschikkende in hoger beroep:&#13;
in het principaal hoger beroep&#13;
bevestigt de door de pachtkamer van het kantongerecht&#13;
te Venlo tussen partijen gegeven&#13;
beschikking van 1 april 1999, waarvan beroep,&#13;
met wijziging van gronden als hierboven&#13;
overwogen;&#13;
verstaat voorzover nodig dat dit medebrengt&#13;
dat de onderhavige pachtovereenkomst eindigt&#13;
op 31 december 2000;&#13;
veroordeelt pachter in de in hoger beroep tussen&#13;
partijen gevallen proceskosten, aan de zijde&#13;
van verpachter tot heden begroot op ƒ 475,–&#13;
voor verschotten en ƒ 3.400,– voor salaris van&#13;
de procureur;&#13;
in het incidenteel hoger beroep&#13;
verstaat dat het beroep is ingetrokken en&#13;
mitsdien geen bespreking behoeft;&#13;
compenseert de in dit beroep tussen partijen&#13;
gevallen proceskosten des dat iedere partij&#13;
haar eigen kosten draagt.&#13;
</content><legacyfootnotes/><footnotes><footnote/></footnotes><auteurs/><published>2001-11-01 00:00:00</published><modified>1999-12-07 00:00:00</modified><editiondate>2001-11-01</editiondate><htmlpath>https://denhollander.info/artikel/4721</htmlpath></article>
</articles></edition>