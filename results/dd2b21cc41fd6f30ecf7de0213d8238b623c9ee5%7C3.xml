<edition><articles><article><jaar>2009</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2009</searchword><id>8128</id><udhid>UDH:TvAR/8128</udhid><titel>Enige aspecten van borgtocht in de agrarische sector</titel><searchwords><searchword>TvAR 6/2009</searchword><searchword>UDH:TvAR/8128</searchword></searchwords><attachments><attachment><name>TvAR2009_06_02_Enige_aspecten.pdf</name><extention>pdf</extention><url>https://denhollander.info/download/7342/ci</url></attachment></attachments><inleiding>1. Inleiding&#13;
Enige jaren geleden heb ik in het Tijdschrift voor Agrarisch&#13;
Recht aandacht besteed aan pandrecht en hypotheekrecht in&#13;
de agrarische sector.1 Pand- en hypotheekrecht zijn zogenaamde&#13;
zakelijke of goederenrechtelijke zekerheidsrechten. Bij&#13;
deze zakelijke zekerheidsrechten kan de zekerheidsgerechtigde&#13;
zich preferent verhalen op de opbrengst van het goed waarop&#13;
het zekerheidsrecht rust.&#13;
In dit artikel wil ik ingaan op een aantal aspecten dat zich&#13;
voordoet bij het persoonlijke zekerheidsrecht borgtocht. Dit&#13;
zekerheidsrecht komt ook veelvuldig voor in de agrarische&#13;
sector. In de financieringspraktijk komt de borgtocht meer&#13;
voor dan algemeen gedacht wordt. Een aantal voorbeelden.&#13;
Vader stelt zich jegens een bank borg voor een gedeelte van&#13;
de financiering van zijn zoon die een agrarisch bedrijf wil&#13;
overnemen. Een conservenfabriek stelt zich jegens een bank&#13;
borg voor de financiering van een landbouwer voor de teelt&#13;
van erwten, die de landbouwer contractueel verplicht moet&#13;
leveren aan de conservenfabriek. Een bank is alleen bereid&#13;
een besloten vennootschap, die een tuinbouwbedrijf uitoefent,&#13;
een financiering te verstrekken als de directeur-grootaandeelhouder&#13;
bereid is ook persoonlijke aansprakelijkheid te nemen&#13;
voor de financiering. De directeur-grootaandeelhouder stelt&#13;
zich dan – al dan niet beperkt tot een bepaald bedrag - jegens&#13;
de bank borg voor de aan zijn besloten vennootschap te verstrekken&#13;
financieringen.De stichting Borgstellingsfonds voor&#13;
de Landbouw geeft aan banken borgtochten af tot zekerheid&#13;
voor door die banken aan agrarische bedrijven te verstrekken&#13;
geldleningen.</inleiding><content>2. Borgtocht: een gevaarlijke overeenkomst&#13;
Op een ets van Jacob van Gheijn van 1666, waarop de&#13;
Griekse filosoof Thales van Milete (ca. 624 v. Chr. – 545 v.&#13;
Chr.) is afgebeeld, zittend op een bankje, staat in het Grieks&#13;
op het bankje ‘Wie zich borg stelt, is de ondergang nabij’.&#13;
Daaruit kan niet alleen worden afgeleid dat de borgtocht een&#13;
al bij de oude Grieken bekende juridische constructie was,&#13;
maar ook dat werd onderkend dat de borgtocht een voor de&#13;
borg gevaarlijk overeenkomst is.2 Ook in de Bijbel wordt in&#13;
een spreuk van Salomon gewaarschuwd voor de borgtocht:&#13;
wie borg staat voor een vreemde brengt zich zelf schade toe&#13;
(Spreuken 10:1-22). Dat de borgtocht nog steeds in ruime&#13;
mate voorkomt, betekent dat er in de praktijk behoefte aan&#13;
bestaat. De wetgever in Nederland heeft er bij de invoering&#13;
van het nieuwe vermogensrecht in het Burgerlijk Wetboek&#13;
in 1992 naar gestreefd om de borgtochtovereenkomst evenwichtiger dan voorheen te regelen, in het bijzonder door beschermende&#13;
bepalingen op te nemen voor de particuliere&#13;
borg.&#13;
3. De borgtochtovereenkomst&#13;
Borgtocht is volgens het huidige Burgerlijk Wetboek een&#13;
overeenkomst waarbij een partij – de borg – zich tegenover&#13;
een andere partij – de schuldeiser – verbindt tot nakoming&#13;
van een verbintenis die een derde – schuldenaar – tegenover&#13;
de schuldeiser heeft of zal verkrijgen (art. 7:850 BW lid 1).&#13;
Door de borgtocht krijgt de schuldeiser het vermogen van&#13;
de borg als verhaalsobject voor zijn vordering op de schuldenaar&#13;
naast het vermogen van de schuldenaar zelf. De bepalingen&#13;
omtrent hoofdelijke verbondenheid (titel 1, afdeling 2,&#13;
Boek 6 BW) zijn ook van toepassing op de borgtocht, voor&#13;
zover daarvan in de wettelijke regeling van de borgtocht in&#13;
Boek 7 BW niet is afgeweken (art. 7:850 lid 3). Wil er sprake&#13;
zijn van een rechtsgeldige borgtocht, dan moet er een geldige&#13;
verbintenis bestaan tussen de schuldeiser en de schuldenaar,&#13;
die de schuldenaar verplicht tot een bepaalde prestatie tegenover&#13;
de schuldeiser (art. 7:851 lid 1 BW). De schuldeiser&#13;
vindt in de borgtocht zekerheid voor de nakoming door de&#13;
schuldenaar van zijn verbintenis. Zonder het bestaan van een&#13;
geldige hoofdverbintenis is de borgtocht in beginsel nietig.&#13;
4. Aard van de borgtocht&#13;
Borgtocht is een afhankelijk recht (art. 7:851 lid 1 BW en&#13;
art. 3:7 BW). Bij overgang van de hoofdverbintenis op een&#13;
nieuwe schuldeiser – bijvoorbeeld ten gevolge van cessie –&#13;
gaat de borgtocht mee (art. 6:142 BW). Bij subrogatie gaan&#13;
de rechten van de schuldeiser jegens de borg echter niet over&#13;
tenzij en voor zover de borg in zijn relatie met de schuldenaar&#13;
draagplichtig is (art. 6:151 lid 2 BW). De verbintenis uit de&#13;
borgtochtovereenkomst heeft een subsidiair karakter. De&#13;
schuldeiser kan de borg pas aanspreken als de schuldenaar&#13;
tekort is geschoten in de nakoming van zijn verplichtingen&#13;
(art. 7:855 lid 1 BW).De schuldeisermoet op de schuldenaar&#13;
een opeisbare verbintenis hebben die de schuldenaar niet,&#13;
niet tijdig of niet deugdelijk is nagekomen en de schuldenaar&#13;
moet in verzuim zijn.3 Als de schuldeiser de schuldenaar in&#13;
gebreke stelt, is hij verplicht de borg hiervan tegelijkertijd in&#13;
kennis te stellen (art. 7:855 lid 2 BW ). Een bank moet dus&#13;
een veevoederfabrikant die zich borg heeft gesteld voor een&#13;
financiering van de bank aan een kalvermester tegelijkertijd&#13;
informeren als zij de financiering van de kalvermester opeist.&#13;
Deze mededelingsplicht geldt echter niet als het verzuim van&#13;
de schuldenaar ontstaat door het verstrijken van een fatale&#13;
termijn, als de schuldeiser uit eenmededeling van de schuldenaar blijkt dat hij de verbintenis niet zal nakomen of de&#13;
schuldenaar naar maatstaven van redelijkheid en billijkheid&#13;
zonder ingebrekestelling in verzuim is. Van Schaick oordeelt&#13;
dat op grond van de rechtsontwikkeling na 1 januari 1992&#13;
de verplichting ex 7:855 lid 2 BW sterk is uitgehold.4&#13;
5. Totstandkoming van de borgtochtovereenkomst&#13;
Een borgtocht is een overeenkomst. De wettelijke regels&#13;
omtrent de totstandkoming van overeenkomsten zijn dan&#13;
ook op de borgtochtovereenkomst van toepassing (titel 5,&#13;
afdeling 2, Boek 6 BW). De totstandkoming van een borgtochtovereenkomst&#13;
is in beginsel niet aan vormvereisten gebonden.&#13;
Uit een oogpunt van bewijs wordt in de praktijk&#13;
echter praktisch altijd een akte opgemaakt. In de akte worden&#13;
dan de borgtochtverplichting en de eventuele bepalingen die&#13;
daarop van toepassing zijn, uitdrukkelijk vastgelegd. Wordt&#13;
een borgtocht afgegeven door een natuurlijke persoon die&#13;
noch handelt in de uitoefening van zijn beroep of bedrijf&#13;
noch ten behoeve van een naamloze of besloten vennootschap&#13;
met beperkte aansprakelijkheid, waarvan hij bestuurder is en&#13;
alleen of met zijn medebestuurders de meerderheid van de&#13;
aandelen heeft, dan kan de borgtocht tegenover de borg alleen&#13;
bewezen worden door een door de borg ondertekend geschrift&#13;
(art. 7:859 lid 1 BW). Deze bepaling bevat geen vormvoorschrift&#13;
maar een bewijsvoorschrift. In de praktijk pleegt men&#13;
een dergelijke natuurlijk persoon aan te duiden als een particuliere&#13;
borg. Als een vermogende akkerbouwer zich borg heeft&#13;
gesteld voor een door een bank aan zijn zoon, die een hoveniersbedrijf&#13;
wil beginnen, te verstrekken financiering, kan de&#13;
bank bij betwisting van die borgtocht de borgtocht alleen&#13;
bewijzen door het overleggen van een door de akkerbouwer&#13;
ondertekend geschrift. De akkerbouwer handelt bij het afgeven&#13;
van de borgtocht immers niet in de uitoefening van zijn&#13;
beroep of bedrijf.&#13;
Volgens art. 158 lid 1 Rv levert een onderhandse akte, waarin&#13;
een verbintenis van één partij is vastgelegd en voor zover die&#13;
verbintenis strekt tot voldoening van een geldsom, slechts&#13;
dwingend bewijs op als de akte geheel eigenhandig door die&#13;
partij is geschreven of de akte een eigenhandig geschreven&#13;
goedkeuring bevat die de geldsom in letters vermeldt. Dat&#13;
laatste is het zogenaamde goedschrift. Een borgtocht is een&#13;
verbintenis als bedoeld in art. 158 lid 1 Rv. Een schuldeiser&#13;
doet er dan ook vanuit een oogpunt van bewijs goed aan de&#13;
borg een eigenhandig door de borg geschreven goedschrift&#13;
onder de borgtochtakte te laten plaatsen. Is de borgtochtakte&#13;
niet volledig met de hand door de borg geschreven of ontbreekt&#13;
een eigenhandig door de borg geschreven goedschrift,&#13;
dan heeft de akte slechts vrije bewijskracht. De bank doet er&#13;
dan ook verstandig aan erop toe te zien dat de hiervoor vermelde&#13;
akkerbouwer eigenhandig een goedschrift op de akte&#13;
plaatst.Het instituut van het goedschrift beoogt schuldenaren,&#13;
waaronder borgen, tegen zichzelf te beschermen. Het dwingt&#13;
hen zich te realiseren om welke verplichtingen het gaat alvorens&#13;
hun handtekening te plaatsen en zich daardoor te binden.&#13;
Een borgtocht kan worden afgeven voor bestaande of toekomstige&#13;
verbintenissen. Voor toekomstige verbintenissen geldt de eis dat zij voldoende bepaalbaar moeten zijn (art. 7:851&#13;
lid 1 BW). Een borgtocht kan voor bepaalde of onbepaalde&#13;
tijd worden afgegeven. Een borgtocht is meestal beperkt tot&#13;
een bepaald bedrag. De borg is slechts wettelijke rente verschuldigd&#13;
over de periode dat hij zelf in verzuim is. Hij hoeft&#13;
dus niet de rente te betalen die de hoofdschuldenaar moet&#13;
betalen, tenzij hij zich ook daarvoor borg heeft gesteld (art.&#13;
7:856 lid 1 BW).&#13;
6. De bescherming van de particuliere borg&#13;
Een particuliere borg geeft veelal op grond van persoonlijke&#13;
motieven een borgtocht af. Daarbij dreigt het gevaar dat de&#13;
particuliere borg een borgtocht afgeeft zonder dat hij zich&#13;
voldoende bewust is van de mogelijke gevolgen daarvan. Hij&#13;
schat het risico dat hij op grond van de borgtocht wordt&#13;
aangesproken te gering in. Dat speelt in het bijzonder in de&#13;
familiesfeer of bij een emotionele relatie.De wet biedt daarom&#13;
de particuliere borgmeer bescherming dan een ‘professionele’&#13;
borg.&#13;
Onder particuliere borgtochten worden verstaan borgtochten&#13;
die zijn aangegaan door een natuurlijk persoon die noch&#13;
handelde in de uitoefening van zijn beroep bedrijf noch ten&#13;
behoeve van de normale uitoefening van het bedrijf van een&#13;
naamloze of besloten vennootschap met beperkte aansprakelijkheid,&#13;
waarvan hij bestuurder is en alleen ofmet zijnmedebestuurders&#13;
demeerderheid van de aandelen heeft (art. 7:857&#13;
BW). Een pluimveehouder die zich jegens een bank borg stelt&#13;
voor een door de bank aan zijn dochter te verstrekken financiering&#13;
voor een pluimveevermeerderingsbedrijf handelt niet&#13;
in de uitoefening van zijn bedrijf. Dat ligt naar mijn mening&#13;
anders als de financiering van de dochter bestemd is voor&#13;
betaling van broedeieren die vader levert aan het bedrijf van&#13;
de dochter.&#13;
De wettelijke bepalingen voor de particuliere borg hebben&#13;
ten doel dat de particuliere borg zich bewust is van de aard&#13;
en de omvang van het risico van een borgtocht.Deze bepalingen&#13;
zijn dwingendrechtelijk van aard (art.7:862 BW).&#13;
De borgtocht van een particuliere borgtocht kan slechts door&#13;
een geschrift worden bewezen. Als de borgtocht echter gedeeltelijk&#13;
door de borg is nagekomen, kan de borgtocht door alle&#13;
bewijsmiddelen worden bewezen (art.7:859 leden 1 en 2&#13;
BW).&#13;
Een borgtocht van een particuliere borg is slechts geldig voor&#13;
zover een in geld uitgedruktmaximumbedrag is overeengekomen&#13;
(art. 7:858 BW ). Als geen maximumbedrag is vermeld,&#13;
is de borgtocht alleen geldig voor zover deze betrekking heeft&#13;
op een hoofdverbintenis die tot voldoening van een bepaald&#13;
bedrag strekt.5&#13;
Een borgtocht voor toekomstige verbintenissen kan altijd&#13;
worden opgezegd als zij voor een onbepaalde duur geldt en&#13;
na vijf jaren als zij voor een bepaalde duur geldt. Na opzegging&#13;
blijft de borg aansprakelijk voor op het moment van de&#13;
opzegging bestaande verplichtingen van de hoofdschuldenaar&#13;
(art. 7: 862 leden 1 en 2 BW).&#13;
De schuldeiser dient zich te onthouden van elke gedraging&#13;
die ten koste van de borg afbreuk doet aan de rechten waarin&#13;
deze mag verwachten krachtens subrogatie te zullen treden (art. 7:862 juncto art. 6:154 BW).De werking van de beschermende&#13;
bepalingen strekt zich ook uit tot op borgtocht gelijkende&#13;
overeenkomsten en opdrachten tot het stellen van&#13;
borgtochten (art.7:863 BW).&#13;
7. De precontractuele informatieplicht van de&#13;
schuldeiser&#13;
Een borgtocht is - zoals al gezegd - een gevaarlijke overeenkomst,&#13;
zeker voor particulieren. De borg loopt het risico dat&#13;
hij de schuld van een ander moet betalen zonder dat hij in&#13;
beginsel daar invloed op kan uitoefenen.Het is dus van groot&#13;
belang dat een borg zich bewust is wat een borgtocht inhoudt&#13;
en wat het risico daarvan is. In de rechtspraak en literatuur&#13;
is de precontractuele informatieplicht jegens de borg ruim&#13;
aan de orde geweest. Daarbij wordt onderscheid gemaakt&#13;
tussen de particuliere borg en de professionele borg.De informatieplicht&#13;
jegens een particuliere borg gaat verder dan die&#13;
jegens een professionele borg.&#13;
De toon voor de informatieplicht jegens de particuliere borg&#13;
is gezet in een arrest van de Hoge Raad van 1990.6 Mevrouw&#13;
Bink, die aan Van Lanschot een borgtocht had afgegeven tot&#13;
zekerheid voor een financiering van de bank aan haar zoon&#13;
die daarmee aandelen in een BV had gekocht, beriep zich,&#13;
toen zij door de bank op grond van de borgtocht werd aangesproken,&#13;
op dwaling bij het aangaan van de borgtocht. De&#13;
Hoge Raad oordeelde dat het een professionele kredietverlener&#13;
als de bank alleen dan vrijstaat te betogen dat de dwaling voor&#13;
rekening van de particuliere borgmoet blijven indien hij stelt,&#13;
en voor zover nodig bewijst, dat hij de borg omtrent de risico`&#13;
s die de borg loopt heeft voorgelicht. Deze voorlichtingsplicht&#13;
werd gebaseerd op de volgende gronden. Op de eerste&#13;
plaats is er het verschil in hoedanigheid van partijen.De bank&#13;
is een professionele financier, die geacht mag worden het risico&#13;
van de borg te kunnen beoordelen. Van een particulier&#13;
mag normaliter geen bijzondere deskundigheid worden verwacht.&#13;
Op de tweede plaats speelt de aan de bank bekende&#13;
familierelatie een rol. Een dergelijke relatie kan er toe leiden&#13;
dat een borgtocht ondoordacht of op te optimistische gronden&#13;
wordt afgegeven. Wanneer een bank kennis draagt van een&#13;
dergelijke relatie behoort zij nog meer dan anders het geval&#13;
is een hoge mate van zorgvuldigheid in acht te nemen om te&#13;
bereiken dat de borg zich een juist oordeel kan vormen over&#13;
de risico`s die hij loopt.&#13;
Tjittes is van mening dat er op de schuldeiser van een particuliere&#13;
borgtochtovereenkomst in de precontractuele fase een&#13;
aantal ongeschreven zorgplichten rusten.7Op de eerste plaats&#13;
is de schuldeiser verplicht een particuliere borg te informeren&#13;
over de risico`s die algemeen zijn verbonden aan het aangaan&#13;
van een overeenkomst van borgtocht. Verder moet de&#13;
schuldeiser ervoor waken dat de borg de borgtocht niet aangaat&#13;
onder emotionele druk. Als een vermogende boer in&#13;
ruste zich jegens een bank borg wil stellen voor een aan zijn&#13;
jonge vriendin te verstrekken financiering voor de teelt van&#13;
truffels op basis van hazelnootbomen, aan te planten op een&#13;
weiland van de boer, doet de bank er goed aan in een persoonlijk gesprek met de boer, buiten afwezigheid van de vriendin,&#13;
hem op de risico`s van de borgtocht te wijzen en hem te&#13;
vragen of hij zich die risico`s realiseert en die accepteert.&#13;
Daarbij lijkt het ook aangewezen op de risico`s van truffelteelt&#13;
in Nederland te wijzen. Uit een oogpunt van bewijs doet de&#13;
bank er goed aan de inhoud van het gesprek schriftelijk vast&#13;
te leggen en dit geschrift door de boer te laten ondertekenen.&#13;
Verder moet de schuldeiser nagaan of de omvang van de&#13;
schuld waarvoor de particulier zich borg wil stellen in een&#13;
redelijke verhouding staat tot het inkomen en vermogen van&#13;
de borg (proportionaliteitsprincipe). De stelplicht en bewijslast&#13;
van de dwaling rusten op de particuliere borg.8 In lagere&#13;
rechtspraak is geoordeeld dat er op een bank als professionele&#13;
kredietverschaffer een uitgebreide voorlichting- en informatieplicht&#13;
rust. Niet nakoming van deze verplichtingen kan&#13;
tot gevolg hebben dat de borg naar maatstaven van redelijkheid&#13;
en billijkheid niet aan de borgtocht gehouden kan worden.&#13;
9 Uit een arrest van de Hoge Raad van 1989 valt af te&#13;
leiden dat het in beginsel op de weg van een professionele&#13;
borg ligt om zich op de hoogte te stellen van de financiële&#13;
positie van de hoofdschuldenaar.10 In een arrest van 1994&#13;
oordeelde de Hoge Raad dat dwaling van een professionele&#13;
borg ter zake van de financiële positie van de schuldenaar&#13;
voor wiens schuld hij zich borg heeft gesteld in beginsel voor&#13;
zijn rekening komt tenzij die dwaling het gevolg is van een&#13;
onjuiste mededeling of niet-nakoming van de spreekplicht&#13;
van de schuldeiser.11&#13;
8. De informatieplicht van de schuldeiser tijdens&#13;
de borgtochtovereenkomst&#13;
De wet bepaalt over een eventuele informatieplicht van de&#13;
borg tijdens de duur van de borgtochtovereenkomst alleen&#13;
dat de schuldeiser die de schuldenaar in gebreke stelt, verplicht&#13;
is hiervan tegelijkertijd mededeling te doen aan de borg. De&#13;
vraag is of er andere informatieplichten op de schuldeiser tijdens&#13;
het bestaan van de borgtochtovereenkomst rusten.Moet&#13;
een schuldeiser de borg niet informeren als het financieel&#13;
slecht gaat met de schuldenaar en het risico aanwezig is dat&#13;
de borg op grond van de borgtocht word aangesproken? De&#13;
schuldeiser en de borg moeten in hun onderlinge verhouding&#13;
redelijkheid en billijkheid betrachten (art.7:863 BW en art.&#13;
6:2 BW). Dat houdt in dat de schuldeiser rekening moet&#13;
houden met de belangen van de borg. In de rechtspraak is&#13;
verschillend geoordeeld over de informatieplicht van de&#13;
schuldeiser. De omstandigheden van het geval spelen daarbij&#13;
een grote rol. Het Hof Amsterdam oordeelde dat een bank&#13;
in haar zorgplicht ter zake jegens een directeur/grootaandeelhouder&#13;
niet tekort was geschoten.12 Als een bank constateert&#13;
dat het financieel slecht gaat met een jonge pluimveehouder,&#13;
voor wiens verplichtingen jegens de bank zijn vader zich borg&#13;
heeft gesteld, en zij vermoedt dat dat een gevolg is van ernstige&#13;
verwaarlozing van de legkippen, dan kan het aangewezen zijn dat de bank vader informeert. Dat geldt in sterkere mate als&#13;
verwacht kan worden dat vader ten goede in de bedrijfsvoering&#13;
van het bedrijf van de zoon kan ingrijpen.&#13;
De informatieplicht van de schuldeiser kan conflicteren met&#13;
de bescherming die een schuldenaar/natuurlijk persoon geniet&#13;
op grond van de Wet bescherming persoonsgegevens. Daarnaast&#13;
speelt bij banken ook art. 2 van de Algemene bankvoorwaarden&#13;
een rol. Van een bank mag verwacht worden dat zij&#13;
geen gegevens aan derden over een klant ter beschikking stelt&#13;
tenzij zij daartoe gehouden is op grond van de wet, een&#13;
rechterlijk vonnis of daartoe een andere dwingende reden&#13;
voor aanwezig. Die reden kan erin bestaan dat de borg bij&#13;
een tijdige en juiste informatie zijn positie kan verbeteren.&#13;
De schuldeiser zal daartoe een belangenafweging moeten&#13;
maken. Van der Hamsvoord is van mening dat bij een particuliere&#13;
borg deze belangenafweging sneller ten gunste van de&#13;
borg zal zijn aangezien aan de particuliere borg een hoge&#13;
mate van bescherming toekomt.13 De schuldeiser en de&#13;
schuldenaar kunnen natuurlijk ook overeenkomen dat de&#13;
schuldeiser bevoegd is de borg te informeren. Dat gebeurt in&#13;
steedsmeer gevallen. Er is dan geen strijdmet deWet bescherming&#13;
persoonsgegevens.&#13;
9. De verhouding tussen de schuldeiser en de&#13;
borg&#13;
Een borgtocht is afhankelijk van de verbintenis van de&#13;
schuldenaar tot zekerheid waarvoor zij is afgegeven. Deze afhankelijkheid&#13;
heeft onder meer de volgende gevolgen.&#13;
Wanneer er geen verbintenis van de schuldenaar is, kan er&#13;
ook geen sprake zijn van een borgtocht. Hetzelfde geldt als&#13;
de rechtshandeling, waaruit de verbintenis voortvloeit nietig&#13;
is of vernietigd wordt bijvoorbeeld op grond van bedreiging,&#13;
bedrog of misbruik van omstandigheden. De borgtocht eindigt&#13;
ook als de verbintenis tot zekerheid waarvoor zij is afgegeven&#13;
tenietgaat door verjaring.&#13;
De borg kan zich jegens de schuldeiser van dezelfde verweermiddelen&#13;
bedienen die de schuldenaar heeft indien zij het&#13;
bestaan, de inhoud of het tijdstip van nakoming van de verbintenis&#13;
betreffen (art.7:852 lid 1 BW). Dat is ook logisch&#13;
gelet op het afhankelijke karakter van de borgtocht. Een borg&#13;
die door de schuldeiser tot betaling wordt aangesproken, doet&#13;
er dan ook goed aan zich met de schuldenaar te verstaan over&#13;
diens verbintenis en zo nodigmet een beroep op een verweermiddel&#13;
van de schuldenaar betaling te weigeren.De schuldeiser&#13;
rest dan niet anders dan een procedure tegen de borg te&#13;
beginnen. Hij kan dan de borg pas aanspreken wanneer hij&#13;
een veroordelend vonnis heeft gekregen dat in kracht van&#13;
gewijsde is gegaan. Omdat een dergelijke procedure lang kan&#13;
duren en veel geld kan kosten, plegen banken die een borgtocht&#13;
als zekerheid accepteren te bedingen dat de borg afstand&#13;
doet van die verweermiddelen.&#13;
Als de schuldenaar ter vernietiging van de rechtshandeling&#13;
waaruit de verbintenis voortvloeit een beroep mag doen op&#13;
een vernietigingsgrond (bv. bedrog, bedreiging of misbruik&#13;
van omstandigheden ) en hem door de schuldeiser een redelijke&#13;
termijn is gegund om van die bevoegdheid gebruik te maken, mag de borg gedurende die termijn de nakoming van&#13;
zijn verplichtingen uit de borgtocht opschorten (art. 7:852&#13;
lid 2 BW). Ook hoeft de borg zijn verplichtingen niet na te&#13;
komen, zolang de schuldenaar zijn verplichtingen jegens de&#13;
schuldeiser opschort (art.7: 852 lid 3 BW). In de praktijk&#13;
wordt vaak afstand gedaan van deze bevoegdheid.&#13;
De schuldeiser die de schuldenaar in gebreke stelt, is verplicht&#13;
de borg daarvan tegelijkertijd mededeling te doen (art. 7:855&#13;
lid 2 BW). De borg hoeft in beginsel pas te betalen als de&#13;
schuldenaar in verzuim is (art. 7:855 lid 1).14&#13;
10. Verhouding tussen borg en schuldenaar&#13;
Meestal zal iemand zich borg stellen op verzoek van de&#13;
schuldenaar. Noodzakelijk is dat niet. Een borg kan zich jegens&#13;
een schuldeiser als borg verbinden zonder dat de schuldenaar&#13;
daarmee hoeft in te stemmen of dat hoeft te weten.&#13;
Als een borg zich op verzoek van een schuldenaar borg stelt,&#13;
kan er sprake zijn van een overeenkomst waarin de borg en&#13;
de schuldenaar hun onderlinge verhouding regelen. De verhouding&#13;
tussen borg en schuldenaar wordt in ieder geval beheerst&#13;
door de redelijkheid en billijkheid (art. 7:863 BW, 6:2&#13;
BW en 6:248 BW).&#13;
Na betaling door de borg van de schuldeiser kan de borg de&#13;
schuldenaar tot betaling aan hem aanspreken. Hij heeft&#13;
daartoe twee mogelijkheden; subrogatie en regres.&#13;
Het regresrecht staat in art. 7: 866 BW. De subrogatie vloeit&#13;
voort uit de bepaling dat de titel over hoofdelijkheid ook van&#13;
toepassing is op de borgtochtovereenkomst. (art. 7:850 lid 3&#13;
BW juncto art. 6:12 BW). Bij subrogatie neemt de borg de&#13;
plaats in van de schuldeiser. Aan de vordering verbonden&#13;
nevenrechten, zoals een pand- of hypotheekrecht of een&#13;
borgtocht, gaan bij subrogatie op de borg over. Het regresrecht&#13;
is een zelfstandig recht van de borg die betaald heeft.&#13;
De rechten van subrogatie en regres kunnen afzonderlijk&#13;
worden uitgeoefend.15&#13;
11. De toestemming van de echtgenoot of geregistreerd&#13;
partner voor het afgeven van een&#13;
borgtocht&#13;
Op grond van art. 1:88 BW behoeft een echtgenoot of geregistreerd&#13;
partner de toestemming van de andere echtgenoot/&#13;
partner voor een aantal rechtshandelingen.De ratio van&#13;
deze bepaling is echtgenoten in het belang van het gezin te&#13;
beschermen tegen de gevolgen van die rechtshandelingen. Zo&#13;
bepaalt art. 1:88 lid 1 sub c BW dat toestemming nodig is&#13;
voor overeenkomsten die ertoe strekken dat hij, anders dan&#13;
in de normale uitoefening van een beroep of bedrijf, zich als&#13;
borg of hoofdelijk medeschuldenaar verbindt, zich voor een&#13;
derde sterk maakt, of zich tot zekerheidstelling voor een&#13;
schuld van een derde verbindt. De uitzondering wordt door&#13;
de Hoge Raad zeer beperkt uitgelegd. De toestemming is alleen&#13;
dan niet vereist als het aangaan van de borgtocht voor&#13;
het door de borg uitgeoefende bedrijf in die zin kenmerkend&#13;
is dat het aangaan van borgtochtovereenkomsten in de normale uitoefening van het beroep of bedrijf pleegt te gebeuren.&#13;
16 Als de borgtocht is gesloten in de uitoefening van een&#13;
beroep of bedrijfmaar niet in de normale uitoefening daarvan,&#13;
is de toestemming vereist.17 In de praktijk zal die toestemming&#13;
bijna altijd noodzakelijk zijn.&#13;
De toestemming is niet vereist voor een rechtshandeling als&#13;
bedoeld in art. 1: 88 lid 1 sub c BW als zij wordt verricht&#13;
door een bestuurder van een naamloze of besloten vennootschap&#13;
met beperkte aansprakelijkheid, die daarvan alleen of&#13;
met zijn medebestuurders de meerderheid van de aandelen&#13;
houdt en mits zij geschiedt ten behoeve van de normale uitoefening&#13;
van het bedrijf van de vennootschap( art. 1:88 lid&#13;
5 BW). Dit artikellid stelt dus de volgende eisen voor het&#13;
achterwege kunnen blijven van de toestemming.&#13;
Op de eerste plaats moet de borg bestuurder zijn van de&#13;
vennootschap. Op de tweede plaats moet de borg alleen of&#13;
samen met zijn medebestuurders de meerderheid van de&#13;
aandelen in de vennootschap houden.De borgmoet daadwerkelijk&#13;
aandeelhouder zijn. Als de aandelen zijn gekocht of&#13;
anderszins verkregen, maar nog niet zijn geleverd, geldt de&#13;
uitzondering niet.18 Op de derde plaats moet de borgtocht&#13;
worden afgegeven ten behoeve van de normale uitoefening&#13;
van het bedrijf van de vennootschap. Of voldaan is aan de&#13;
eerste twee eisen kan gecontroleerd worden aan de hand van&#13;
een uittreksel uit het handelsregister en het inzage nemen in&#13;
het aandelenregister. Bij het beoordelen of voldaan is aan de&#13;
derde eis zal de schuldeiser een inschatting moeten maken.&#13;
De Hoge Raad heeft zich een aantal malen uitgelaten over&#13;
de vraag of de borgtocht was afgegeven ten behoeve van de&#13;
normale uitoefening van het bedrijf van een vennootschap.19&#13;
De uitzondering geldt zowel voor bestuurders van een&#13;
naamloze of besloten vennootschap die direct aandeelhouder&#13;
is c.q. indirect aandelen in de vennootschap houdt c.q. indirect&#13;
bestuurd via een ofmeer tussengeschakelde vennootschappen.&#13;
Wel dient dan voor tussengeschakelde vennootschappen&#13;
voldaan te zijn aan de eisen van bestuurder en aandeelhouderschap&#13;
als vermeld in art. 1:88 lid 5 BW.20&#13;
Het bedrijfsleven wordt steeds internationaler. De vraag doet&#13;
zich voor of de in art. 1:88 BW bedoelde toestemming ook&#13;
vereist is als de borg bestuurder van en aandeelhouder in een&#13;
buitenlandse rechtspersoon is. Art. 1:88 BW spreekt van een&#13;
naamloze en besloten vennootschap met beperkte aansprakelijkheid&#13;
en heeft het oog op de Nederlandse rechtspersonen&#13;
met die naam. Deze materie wordt beheerst door de Wet&#13;
conflictenrecht huwelijksbetrekkingen. Art. 3 van die wet&#13;
bepaalt dat beantwoording van de vraag of een echtgenoot&#13;
de toestemming van de andere echtgenoot voor een rechtshandeling&#13;
behoeft, wordt beheerst door het recht van de staat&#13;
waar de andere echtgenoot ten tijde van het verrichten van&#13;
die rechtshandeling zijn gewone verblijfplaats heeft.&#13;
Een voorbeeld uit de praktijk: vader en zoon, beiden gehuwd&#13;
en in het bezit van de Nederlandse nationaliteit, willen in Duitland een varkensbedrijf gaan exploiteren. Zij richten&#13;
daarvoor een Gesellschaft mit beschränkter Haftung (GmbH)&#13;
op, waarin zij ieder voor 50% deelnemen. De zoon wordt de&#13;
enige Geschäftsführer van de GmbH. De GmbH vraagt aan&#13;
een Nederlandse bank een financiering voor de bouw van&#13;
varkensstallen en de bedrijfsvoering. De bank is bereid die&#13;
financiering te verstrekken mits vader en zoon zich borg&#13;
stellen voor de schulden van de GmbH aan de bank. Vader&#13;
woont in Nederland, zoon en zijn echtgenote in Duitland.&#13;
Vader heeft op grond van art. 1:88 BW toestemming nodig&#13;
van zijn echtgenote voor het aangaan van de borgtochtovereenkomst&#13;
met de bank. Voor de zoon en diens echtgenote&#13;
geldt art. 1365 van het Duitse Bürgerliches Gesetzbuch. Dat&#13;
artikel bepaalt: ‘Ein Ehegatte kann sich nur mit Einwilligung&#13;
der anderen Ehegattten verpflichten über sein Vermögen im&#13;
Ganzen zu verfügen.’ Als de deelneming van de zoon in de&#13;
GmbH niet zijn hele vermogen omvat, heeft hij voor het&#13;
aangaan van de borgtochtovereenkomst met de bank geen&#13;
toestemming van zijn echtgenote nodig. Zou zijn echtgenote&#13;
op het moment van het aangaan van de borgtochtovereenkomst&#13;
in Nederland wonen, dan zou die toestemming wel&#13;
vereist zijn. Ontbreekt de op grond van art. 1:88BWvereiste&#13;
toestemming dan kan de andere echtgenoot/partner de&#13;
borgtocht vernietigen door een (buitengerechtelijke) verklaring&#13;
(art. 1:89 BW).&#13;
12. Het Borgstellingsfonds voor de Landbouw&#13;
Na de tweede wereldoorlog is in 1951 mede met behulp van&#13;
gelden van de Marshallhulp de stichting Borgstellingsfonds&#13;
voor de Landbouw opgericht. Doel van het fonds is de ontwikkeling&#13;
van de land- en tuinbouw in Nederland te bevorderen.&#13;
Dit fonds heeft een belangrijke rol gespeeld en speelt&#13;
die nog bij de verstrekking van financieringen in de agrarische&#13;
sector. Het Borgstellingsfonds voor de Landbouw geeft aan&#13;
banken borgtochten af voor door de banken aan agrarische&#13;
bedrijven te verstrekken geldleningen voor de stichting,&#13;
overname, verbetering of instandhouding van agrarische bedrijven.&#13;
Er wordt alleen een borgtocht afgegeven als voldaan&#13;
wordt aan een aantal voorwaarden. Deze voorwaarden zijn&#13;
vastgelegd in het Besluit Borgstellingsfonds, dat op 1 april&#13;
1993 in werking is getreden en sindsdien herhaaldelijk is gewijzigd.&#13;
De juridische verhouding tussen de banken en het&#13;
Borgstellingsfonds voor de Landbouw is vastgelegd in een&#13;
raamovereenkomst.&#13;
13. De Regeling LNV-subsidies&#13;
Op grond van Titel 12 van de Regeling LNV-subsidies kan&#13;
de Minister van LNV subsidies verlenen in de vorm van een&#13;
garantstelling voor de terugbetaling van een lening voor zover&#13;
deze strekt tot financiering van de stichting, overname, instandhouding&#13;
of verbetering van een kleine of middelgrote&#13;
landbouwonderneming. De investering, waarvoor de lening&#13;
bedoeld is moet zijn gericht op verhoging van de productie&#13;
van landbouwproducten, verbetering en omschakeling van&#13;
de productie van landbouwproducten, verhoging van de&#13;
kwaliteit van landbouwproducten, instandhouding en verbetering&#13;
van het natuurlijk milieu of verbetering van de hygiënische&#13;
omstandigheden of de normen inzake dierenwelzijn.&#13;
De garantstelling moet door de landbouwonderneming&#13;
worden aangevraagd. Om voor een garantstelling in aanmerking&#13;
te komen moet aan een aantal voorwaarden worden&#13;
voldaan. Een garantstelling wordt alleen verleend als de lening&#13;
wordt verstrekt door een kredietinstelling, waarmee deMinister&#13;
van LNV een raamovereenkomst, waarin de rechten en&#13;
plichten van de kredietinstelling zijn vastgelegd, heeft gesloten.&#13;
Het is de bedoeling dat de regeling garantstelling in de&#13;
Regeling LNV-subsidies borgstellingen door het Borgstellingsfonds&#13;
voor de Landbouw gaat vervangen.&#13;
14. Conclusie&#13;
De borgtochtovereenkomst komt vrij veel voor, ook in de&#13;
agrarische sector. De wetgever heeft de particuliere borg een&#13;
behoorlijk bescherming gegeven. Deze bescherming is door&#13;
de rechtspraak verder uitgebreid, in het bijzonder door voor&#13;
de schuldeiser informatie- en mededelingsverplichtingen in&#13;
het leven te roepen. Een schuldeiser doet er goed aan terdege&#13;
rekening te houden met de belangen van de borg, die immers&#13;
een schuld van een ander moet betalen.&#13;
</content><legacyfootnotes>Mr. W.H.G.A. Fillott is adjunct-directeur juridische zaken, Rabobank&#13;
Nederland.&#13;
*&#13;
1. Agr.r. 2003, p. 640 e.v. en Agr.r. 2007 p. 343 e.v.&#13;
2. Blomkwist, Borgtocht, derde druk, Kluwer:Deventer 2006, p. 1.&#13;
3. HR 20 september 1996, NJ 1996, 748 (Büchner/Wies);HR 27 november&#13;
1998, NJ 1999, 380 (Van der Meer/Beter Wonen).&#13;
4. Asser-Van Schaick 5-IV, Bijzondere overeenkomsten, Deventer: Kluwer&#13;
2004, nr. 197.&#13;
5. HR 19 september 2008, JOR 2008/233 (Creve Drinks/echtelieden&#13;
Fokker).&#13;
6. HR 1 juni 1990, NJ 1991,759 (Van Lanschot Bankiers/Bink).&#13;
7. Tjittjes, ‘Ongeschreven zorgplichten van de schuldeiser jegens de aspirant-&#13;
borg bij het aangaan van de overeenkomst van borgtocht’, WPNR&#13;
2001/6442, p. 347 e.v.&#13;
8. HR 8 oktober 1999, NJ 1999, 781 (Bouman/Rabobank).&#13;
Rechtbank Maastricht 28 februari 2007, nr. 104014 / HA ZA en&#13;
107358 / HA ZA 06-45.&#13;
9.&#13;
10. HR 6 januari 1989, NJ 1989, 281(De Vor/Amrobank).&#13;
HR 3 juni 1994, RvdW 1994, 126c; NJ 1997, 287 (Direktbank /Gemeente&#13;
Breda).&#13;
11.&#13;
12. Hof Amsterdam3 augustus 2006,NJF 2006, 652 (Maas/ABN-AMRO).&#13;
13. Van der Hamsvoord, ‘Privacy en borgtocht. Het informatierecht van&#13;
de professionele borg tegenover het privacybelang van de hoofdschuldenaar’,&#13;
NTBR 2008, nr. 26, noot 40).&#13;
14. Hof ’s-Gravenhage19 december 2000, JOR 2001, 45.&#13;
Zie voor meer informatie over subrogatie en regres: Blomkwist, Borgtocht,&#13;
Deventer: Kluwer 2006, derde druk, p. 69 e.v. en Asser-Van&#13;
15.&#13;
Schaick 5-IV, Bijzondere overeenkomsten, Deventer: Kluwer 2004, nr.&#13;
233 e.v.&#13;
16. HR 22 september 1995, NJ 1996, 521.&#13;
17. HR 31 mei 1991, NJ 1991,777 (Fiets-O-Fit/Knook).&#13;
HR 20 januari 2006, JOR 2006/195 (Fortis Bank /echtelieden Van der&#13;
Zee).&#13;
18.&#13;
HR 14 april 2000, JOR 2000/113 (Soetelieve/Stienstra); HR 8 juli&#13;
2005, JOR 2005/235 (Rabobank Maastricht/Van Hees).&#13;
19.&#13;
20. HR 11 juli 2003, JOR 2003/223 (Kelders/Fortis Nederland NV); HR&#13;
26 januari 2007, JOR 207/80 Steins/ING Bank).</legacyfootnotes><footnotes><footnote/></footnotes><auteurs>mr. W.H.G.A. Fillott</auteurs><published>2009-06-01 00:00:00</published><modified>2017-06-16 16:17:51</modified><editiondate>2009-06-01</editiondate><htmlpath>https://denhollander.info/artikel/8128</htmlpath></article>
</articles></edition>