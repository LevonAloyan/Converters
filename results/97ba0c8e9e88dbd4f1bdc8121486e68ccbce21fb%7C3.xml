<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2008</searchword><id>5533</id><udhid>UDH:TvAR/5533</udhid><titel>Pachtprijzen</titel><searchwords><searchword>TvAR 1/2008</searchword><searchword>UDH:TvAR/5533</searchword></searchwords><attachments><attachment><name>2008 1 Pachtprijzen.pdf</name><extention>pdf</extention><url>https://denhollander.info/download/5459/ci</url></attachment></attachments><inleiding>In dit artikel wordt ingegaan op de inhoud en toepassing&#13;
van het op 1 september 2007 in werking getreden Pachtprijzenbesluit&#13;
2007 met bijbehorende regelingen, tegen de&#13;
achtergrond van een korte schets van het tot die datum van&#13;
kracht zijnde Pachtnormenbesluit 1995, zoals nadien gewijzigd.</inleiding><content>1. Het oude stelsel / Pachtnormenbesluit 1995&#13;
Ingevolge artikel 3, lid 1, van de Pachtwet (1958) werden&#13;
bij algemene maatregel van bestuur regelen vastgesteld ten&#13;
aanzien van de hoogst toelaatbare pachtprijs. Lid 2 van genoemd&#13;
artikel bepaalde dat die regelen strekken tot bevordering&#13;
van pachtprijzen, welke in een redelijke verhouding&#13;
staan tot de bedrijfsuitkomsten bij een behoorlijke bedrijfsvoering,&#13;
met dien verstande, dat bij het vaststellen van die&#13;
regelen de redelijke belangen van de verpachter mede in&#13;
acht worden genomen. Deze regelen werden neergelegd in&#13;
opeenvolgende Pachtnormenbesluiten. Laatstelijk, tot 1&#13;
september 2007, was het Pachtnormenbesluit 19951, zoals&#13;
gewijzigd in 19982 en 20013, van kracht.&#13;
1.1. Land&#13;
Het Pachtnormenbesluit 1995 en het daaraan voorafgaande&#13;
Pachtnormenbesluit 19924, zoals gewijzigd in 19945, bevatte&#13;
een stelsel voor de bepaling van de hoogst toelaatbare&#13;
pachtprijs voor land met als uitgangspunt de vrije verkeerswaarde&#13;
van het desbetreffende land. Het doel was een&#13;
pachtprijs voor land die op termijn een netto-rendement&#13;
voor de verpachter zou opleveren van 2% van de vrije verkeerswaarde&#13;
van dat land in onverpachte staat bij voortgezet&#13;
agrarisch gebruik. In het Pachtnormenbesluit 1995 stond&#13;
deze rendementsdoelstelling centraal, zulks met de aankondiging&#13;
dat deze doelstelling in 2001 zou moeten zijn gerealiseerd.&#13;
In 2001 werd echter geconstateerd dat dit niet haalbaar&#13;
was als gevolg van de voortdurend stijgende grondprijzen.&#13;
Wel werden toen, evenals in 1998 was gebeurd, de&#13;
pachtnormen voor land, en dientengevolge de tussen partijen&#13;
geldende pachtprijs voor land in bestaande pachtovereenkomsten,&#13;
(procentueel) verhoogd.&#13;
1.2. Bedrijfsgebouwen&#13;
Voormeld Pachtnormenbesluit 1995 en de in 1998 en 2001&#13;
in werking getreden wijzigingen daarvan bevatten telkenmale&#13;
een procentuele verhoging van de tussen partijen geldende&#13;
pachtprijs van bedrijfsgebouwen in bestaande pachtovereenkomsten,&#13;
zulks met handhaving van de daaraan ten&#13;
grondslag liggende systematiek waarbij onderscheid werd&#13;
gemaakt naar de aard van het bedrijf, de grootte daarvan en&#13;
de doelmatigheid van de bedrijfsgebouwen.&#13;
1.3. Woningen&#13;
In het Pachtnormenbesluit 1995 was voor de bepaling van&#13;
de hoogst toelaatbare pachtprijs van agrarische bedrijfswoningen&#13;
een puntenstelsel opgenomen. De hoogst toelaatbare&#13;
pachtprijs werd vastgesteld door het aantal voor een&#13;
woning berekende punten met een bepaald bedrag te vermenigvuldigen.&#13;
De in 1998 en 2001 in werking getreden&#13;
wijzigingen van genoemd besluit betroffen mede een wijziging&#13;
(verhoging) van vorenbedoeld bedrag per punt, hetgeen&#13;
tot een verhoging van de desbetreffende pachtprijs in&#13;
bestaande pachtovereenkomsten leidde.&#13;
1.4. Rechtstreekse doorwerking in bestaande&#13;
pachtovereenkomsten/verzoek grondkamer&#13;
Ingevolge artikel 19, lid 1, van de oude Pachtwet was sprake&#13;
van rechtstreekse doorwerking van een wijziging of vernieuwing&#13;
van het Pachtnormenbesluit 1995 in de pachtprijzen&#13;
van reeds bestaande pachtovereenkomsten. De verpachter&#13;
kon evenwel, onder schriftelijke mede- deling daarvan aan&#13;
de pachter, geheel of ten dele afzien van een pachtprijsverhoging&#13;
van rechtswege. Daarnaast konden de pachter en de&#13;
verpachter ingevolge artikel 19, lid 2 en 3, van de Pachtwet&#13;
binnen de daarin genoemde termijn aan de grondkamer&#13;
verzoeken om de tegenprestatie te herzien indien de redelijkheid&#13;
en billijkheid dit verlangden of gewijzigde omstandigheden&#13;
dit rechtvaardigden. De vrijheid van de grondkamer&#13;
bij de toepassing van lid 2 was echter beperkt, omdat&#13;
volgens vaste rechtspraak van de Centrale Grondkamer de&#13;
grondkamer, in geval van een verzoek van de verpachter om&#13;
herziening van de pachtprijs, gehouden is de bestaande&#13;
pachtprijs te verhogen tot de hoogst toelaatbare, tenzij redelijkheid&#13;
en billijkheid zich daartegen verzetten.6&#13;
1.5. Nieuwe pachtovereenkomsten&#13;
De hoogst toelaatbare pachtprijs in nieuwe pachtovereenkomsten&#13;
betreffende los land bedroeg 2% van de vrije verkeerswaarde,&#13;
met dien verstande dat die pachtprijs niet&#13;
meer kon bedragen dan de desbetreffende regionorm.7 De&#13;
hoogst toelaatbare pachtprijs in nieuwe pachtovereenkomsten&#13;
die (mede) betrekking hadden op bedrijfsgebouwen en&#13;
woningen werd voor die objecten door de grondkamer bepaald&#13;
met toepassing van de desbetreffende tabel respectievelijk&#13;
het desbetreffende puntenstelsel.8&#13;
2. Commissie Pachtnormen&#13;
In 2004 heeft de Minister van Landbouw, Natuur en Voedselkwaliteit&#13;
getracht om wederom een – driejaarlijkse – wijziging&#13;
van het Pachtnormenbesluit 1995 te bewerkstelligen.&#13;
De voorgestelde verhogingen stuitten echter op de nodige&#13;
bezwaren vanuit de praktijk en de politiek. Dit mede vanwege&#13;
tegenvallende inkomsten in de landbouw en omdat&#13;
door het loslaten van de 2% rendementsdoelstelling in&#13;
2001 een duidelijke grondslag voor een verhoging ontbrak.&#13;
Een en ander was voor de minister aanleiding zijn voorstel&#13;
in te trekken. Medio 2004 kwam de minister met een&#13;
nieuw voorstel tot wijziging van het Pachtnormenbesluit&#13;
1995. Ook dit voorstel sneuvelde om dezelfde redenen. Intussen&#13;
werd in de politiek en in de praktijk de nodige aandacht&#13;
besteed aan voorstellen om te komen tot een nieuw&#13;
pachtrecht. In dat verband heeft de minister, mede naar&#13;
aanleiding van de motie Koomen c.s.9 en na overleg met de&#13;
Vaste Commissie voor Landbouw, Natuur en Voedselkwaliteit,&#13;
op 6 oktober 200510 toegezegd om te onderzoeken of&#13;
de pachtprijs in de toekomst zou kunnen worden gebaseerd&#13;
op het opbrengend vermogen van de grond. Hiertoe heeft&#13;
de minister opdracht gegeven aan een commissie onder&#13;
voorzitterschap van prof. mr. A. van Hall. Deze breed samengestelde&#13;
Commissie Pachtnormen bestond onder meer&#13;
uit vertegenwoordigers van de organisaties die de belangen&#13;
van de pachters ofwel de verpachters vertegenwoordigden.&#13;
De commissie ‘werd gecompleteerd door een vertegenwoordiger&#13;
van de Centrale Grondkamer’. In haar door alle commissieleden&#13;
onderschreven advies, getiteld ‘Evenwicht in&#13;
pachtnormen11’, stelde de commissie een berekeningsmethodiek&#13;
voor inzake de vaststelling van pachtprijzen voor&#13;
land op basis van het opbrengend vermogen van de grond.&#13;
Mede als gevolg van de haar toegemeten tijd moest de commissie&#13;
zich in haar advies noodgedwongen beperken tot&#13;
pachtprijzen voor land, met uitzondering van tuinland en&#13;
fruitteelt.&#13;
De minister heeft genoemd advies op 4 mei 2006 aan de&#13;
Tweede Kamer aangeboden.12 Het kabinet heeft vervolgens&#13;
het door de commissie voorgestelde stelsel voor de vaststelling&#13;
van pachtprijzen voor land overgenomen en zijn standpunt&#13;
op 28 augustus 2006 aan de Tweede Kamer toegezonden.&#13;
13 In het kabinetsstandpunt zijn tevens voorstellen gedaan&#13;
ten aanzien van fruitteelt en agrarische bedrijfsgebouwen.&#13;
Het kabinetsstandpunt is besproken met de Tweede&#13;
Kamer op 7 september 2006 ter gelegenheid van de plenaire&#13;
behandeling van het wetsvoorstel Vaststelling en invoering&#13;
van titel 7.5 (Pacht) in het BW.14 Dit overleg heeft&#13;
de minister aanleiding gegeven om over te gaan tot de opstelling&#13;
van het Pachtprijzenbesluit 2007 langs de lijnen van&#13;
het kabinetsstandpunt betreffende voormeld advies, met&#13;
dien verstande dat naar aanleiding van het overleg met de&#13;
Tweede Kamer de door de commissie geadviseerde hoogst&#13;
toelaatbare pachtprijs per pachtprijsgebied en het door haar&#13;
geadviseerde regionaal veranderpercentage per pachtprijsgebied&#13;
tweejaarlijks in plaats van jaarlijks, zoals door de commissie&#13;
voorgesteld, zouden worden vastgesteld.&#13;
3. Het nieuwe systeem / Pachtprijzenbesluit&#13;
2007 c.a.&#13;
3.1. Regelgeving&#13;
Op 1 september 2007 is de Wet van 26 april 2007 tot vaststelling&#13;
en invoering van titel 7.5 (Pacht) van het Burgerlijk&#13;
Wetboek in werking getreden.15 In hetzelfde Koninklijk Besluit&#13;
is de inwerkingtreding per dezelfde datum van de Uitvoeringswet&#13;
grondkamers afgekondigd. De Pachtwet is op&#13;
genoemde datum ingetrokken. Artikel 7:327, lid 1 BW bepaalt&#13;
dat bij of krachtens algemene maatregel van bestuur&#13;
regelen worden vastgesteld ten aanzien van de hoogst toelaatbare&#13;
pachtprijs. Ingevolge lid 2 van genoemd artikel&#13;
strekken bedoelde regelen tot bevordering van pachtprijzen,&#13;
welke in een redelijke verhouding staan tot de bedrijfsuitkomsten&#13;
bij een behoorlijke bedrijfsvoering, met dien verstande,&#13;
dat bij het vaststellen van die regelen de redelijke&#13;
belangen van de verpachter mede in acht worden genomen.&#13;
Hoewel deze bepaling identiek is aan het vroegere artikel 3,&#13;
lid 2 van de Pachtwet, verschillen de berekeningssystematiek&#13;
zoals neergelegd in de daarop gebaseerde ‘regelen’, alsmede&#13;
de inhoud daarvan ingrijpend van die zoals opgenomen&#13;
in het Pachtnormenbesluit 1995. Laatstgenoemd besluit&#13;
is met ingang van 1 september 2007 ingetrokken en&#13;
per die datum vervangen door een samenstel van regels betreffende&#13;
de hoogst toelaatbare pachtprijs voor land, tuinland,&#13;
agrarische woningen en agrarische bedrijfsgebouwen.&#13;
Dit zijn:&#13;
a. het Pachtprijzenbesluit 200716;&#13;
b. de Regeling pachtprijzen17;&#13;
c. de Rectificatie Regeling pachtprijzen18;&#13;
d. de Wijziging Regeling pachtprijzen19;&#13;
e. het Uitvoeringsbesluit pacht.20&#13;
Er is voor gekozen om de berekeningsmethodiek voor de&#13;
hoogst toelaatbare pachtprijs voor land, woningen en bedrijfsgebouwen&#13;
neer te leggen in een algemene maatregel&#13;
van bestuur, het Pachtprijzenbesluit 2007. De concrete invulling daarvan geschiedt bij een tweejaarlijks aan te passen&#13;
ministeriële regeling, de Regeling pachtprijzen.&#13;
3.2. Land&#13;
3.2.1. Nieuwe overeenkomsten&#13;
Er moet een scherp onderscheid worden gemaakt tussen&#13;
nieuwe overeenkomsten en reeds bestaande overeenkomsten.&#13;
Van een nieuwe reguliere pachtovereenkomst is sprake&#13;
als deze is gesloten op of na 1 september 2007. Van belang&#13;
is wel dat de onderstaande methodiek ook van toepassing is&#13;
op geliberaliseerde pachtovereenkomsten met een duur langer&#13;
dan zes jaar.21&#13;
Hoogst toelaatbare pachtprijs&#13;
Volgens de in het Pachtnormenbesluit 2007 neergelegde&#13;
methodiek wordt de maximum pachtprijs van grasland,&#13;
bouwland of fruitteelt(onder)grond in een reguliere pachtovereenkomst&#13;
afgeleid van de grondbeloning oftewel de beloning&#13;
voor de inzet van de productiefactor grond. De&#13;
grondbeloning komt overeen met het bedrag dat resteert als&#13;
van de totale bedrijfsopbrengst alle kosten zijn afgetrokken&#13;
die zijn gemaakt om de opbrengst te realiseren met uitzondering&#13;
van de kosten van grond. Op basis hiervan wordt de&#13;
zgn. hoogst toelaatbare pachtprijs bepaald, waarbij er rekening&#13;
mee wordt gehouden dat een redelijk bedrag resteert&#13;
voor de arbeid en de reserveringen van de pachter en tevens&#13;
de verpachter een redelijk rendement wordt geboden.&#13;
Pachtprijsgebieden&#13;
Het Pachtprijzenbesluit 2007 onderscheidt ten behoeve van&#13;
de vaststelling van de zgn. hoogst toelaatbare pachtprijzen&#13;
van grasland, bouwland en fruitteelt(onder)grond in reguliere&#13;
pachtovereenkomsten acht zgn. pachtprijsgebieden.22&#13;
Bij de indeling van de gebieden is er op gelet dat de gronden&#13;
binnen een gebied gemeenschappelijke kenmerken vertonen&#13;
en dat voldoende gegevens daarvan beschikbaar zijn&#13;
in het bedrijveninformatienet van het Landbouw Economisch&#13;
Instituut om op statistisch betrouwbare wijze de zgn.&#13;
hoogst toelaatbare pachtprijs vast te kunnen stellen.&#13;
Max. 2% van vrije verkeerswaarde&#13;
Indien de zgn. hoogst toelaatbare pachtprijs in een pachtprijsgebied&#13;
meer bedraagt dan 2% van de vrije verkeerswaarde&#13;
van het betreffende land in onverpachte staat, (die&#13;
overeenstemt met de prijs bij voortgezet agrarisch gebruik,&#13;
en die tot stand komt als redelijk handelende partijen op de&#13;
markt tot koop en verkoop besluiten over te gaan), dan&#13;
geldt 2% van die waarde als hoogst toelaatbare (maximum)&#13;
pachtprijs.23&#13;
3.2.2. Bestaande overeenkomsten&#13;
Voor de wijziging van de pachtprijs in bestaande reguliere&#13;
pachtovereenkomsten – die zijn gesloten vóór 1 september&#13;
2007 – geldt het volgende.&#13;
Veranderpercentage&#13;
De tussen partijen per 1 september 2007 geldende pachtprijs&#13;
in een pachtovereenkomst betreffende grasland, bouwland&#13;
of fruitteelt(onder)grond wordt van rechtswege gewijzigd&#13;
met een voor het desbetreffende pachtprijsgebied vastgesteld&#13;
veranderpercentage, met dien verstande dat die&#13;
pachtprijs niet meer kan bedragen dan 2% van de vrije verkeerswaarde&#13;
van dat land.24 Genoemd veranderpercentage&#13;
wordt afgeleid van de hoogst toelaatbare pachtprijs voor&#13;
nieuwe overeenkomsten per pachtprijs en de gemiddelde&#13;
laatst betaalde pachtprijs in een pachtprijsgebied, op de&#13;
wijze als bepaald in artikel 10 van het Pachtprijzenbesluit&#13;
2007. De historische informatie, die in bestaande pachtprijzen&#13;
ligt besloten, blijft aldus behouden. Zo kunnen percelen&#13;
land, waarvoor een pachtovereenkomst is gesloten vóór&#13;
31 oktober 1995 een relatief lage pachtprijs hebben vanwege&#13;
een mindere grondkwaliteit of door slechte externe&#13;
productieomstandigheden. Door de nieuwe pachtprijzen te&#13;
baseren op de bestaande blijven binnen een pachtprijsgebied&#13;
verschillen bestaan tussen de lopende reguliere pachtovereenkomsten.&#13;
Veranderpercentage gemaximeerd&#13;
Voormeld (regionaal) veranderpercentage waarmee de tussen&#13;
partijen op grond van een bestaande pachtovereenkomst&#13;
geldende pachtprijs voor land zonder woningen of&#13;
andere opstallen van rechtswege wordt gewijzigd, bedraagt&#13;
voor de eerste tweejaarlijkse periode ten hoogste 25%.25&#13;
Geen regionorm&#13;
Van belang is dat de zgn. hoogst toelaatbare pachtprijs,&#13;
zoals vermeld in Bijlage 1 behorende bij artikel 1 van de&#13;
Regeling pachtprijzen, niet geldt als maximale pachtprijs in&#13;
een bestaande pachtovereenkomst. De daarin tussen partijen&#13;
geldende pachtprijs wordt, zoals hiervoor vermeld, immers&#13;
van rechtswege gewijzigd met het (regionaal) veranderpercentage.&#13;
Het Pachtprijzenbesluit 2007 bevat niet een&#13;
zgn. regionorm zoals voorheen vermeld in het Pachtnormenbesluit&#13;
1995. De pachtprijs van bestaande overeenkomsten&#13;
kan dus hoger zijn dan de ‘hoogst toelaatbare pachtprijs’&#13;
voor nieuwe overeenkomsten.&#13;
Fruitteelttoeslag&#13;
De zgn. fruitteelttoeslag betreft maximaal 10% van de&#13;
waarde van de fruitopstand bij het aangaan van de pachtovereenkomst&#13;
per hectare per jaar.26&#13;
Tuinland&#13;
Voor de berekening van de hoogst toelaatbare pachtprijs en&#13;
het regionaal veranderpercentage voor tuinland wordt dezelfde methodiek toegepast als voor land, met daarbij enkele&#13;
afwijkingen.27, 28, 29 Er worden twee pachtprijsgebieden&#13;
met bijbehorende veranderpercentages onderscheiden.&#13;
Verzoek grondkamer wijziging pachtprijs&#13;
Partijen kunnen de grondkamer verzoeken de pachtprijs te&#13;
wijzigen. Op grond van artikel 7:333, tweede lid, BW kan&#13;
de grondkamer de tegenprestatie herzien indien redelijkheid&#13;
en billijkheid dit verlangen of gewijzigde omstandigheden&#13;
dit rechtvaardigen.30 In artikel 21 van het Pachtprijzenbesluit&#13;
2007 is vermeld op welke wijze de grondkamer de&#13;
hoogst toelaatbare pachtprijs moet bepalen. Een en ander is&#13;
in lijn met de hiervoor in 1.4 vermelde jurisprudentie van&#13;
de Centrale Grondkamer ter zake onder de Pachtwet.&#13;
Doorberekening eigenaarslasten&#13;
Indien sprake is van de in de desbetreffende artikelen vermelde&#13;
omstandigheden kan de verpachter een daarin aangegeven&#13;
deel van de omslag waterschapslasten en omslag ruilverkavelings-&#13;
en landinrichtingsrente aan de pachter doorberekenen.&#13;
31&#13;
3.3.Woningen&#13;
Bij het bepalen van de hoogst toelaatbare pachtprijzen voor&#13;
agrarische woningen wordt aangesloten bij de prijzen voor&#13;
zelfstandige, niet-agrarische woningen die op 1 juli 2007&#13;
zijn vastgesteld op basis van de Uitvoeringswet huurprijzen.&#13;
De pachtprijs van een bij een vóór 1 september 2007 aangegane&#13;
pachtovereenkomst verpachte agrarische woning&#13;
wordt van rechtswege gewijzigd met een (verander)percentage.&#13;
32 Dit percentage komt voor elk voor de desbetreffende&#13;
woning berekend puntentotaal overeen met het percentage&#13;
waarmee de hoogst toelaatbare pachtprijs behorende bij dit&#13;
puntentotaal ingevolge het Pachtnormenbesluit 1995 is gewijzigd&#13;
ten opzichte van de hoogst toelaatbare pachtprijs&#13;
behorende bij dit puntentotaal ingevolge het Pachtprijzenbesluit&#13;
2007 c.a.33 Genoemd (verander)percentage verschilt&#13;
per woning en is niet gemaximeerd.&#13;
Puntenstelsel&#13;
Vorenbedoeld – gewijzigd – puntenstelsel komt overeen&#13;
met het puntenstelsel dat gold op basis van het Pachtnormenbesluit&#13;
1995, met dien verstande dat de verouderingsaftrek&#13;
(25 punten) is komen te vervallen. Hierdoor wordt&#13;
aangesloten bij een verandering in het puntenstelsel voor&#13;
niet-agrarische woningen. Met het schrappen van de verouderingsaftrek&#13;
zijn geen veranderingen beoogd. In verband&#13;
hiermee is het aantal aftrekpunten van de onderdelen die&#13;
verband houden met veroudering vermeerderd op dusdanige&#13;
wijze dat in totaal eenzelfde maximale puntenaftrek&#13;
mogelijk blijft. Het aantal aftrekpunten gerelateerd aan ondoelmatige&#13;
inrichting, hoge energiebehoefte, ontbreken beschoten&#13;
kap, staat van onderhoud en vochtproblemen is&#13;
verdubbeld tot respectievelijk 20, 10, 10, 20 en 10 punten,&#13;
met dien verstande dat het totaal aantal aftrekpunten voor&#13;
deze onderdelen niet meer mag bedragen dan 60 punten.&#13;
Daarmee is het vervallen van 25 punten aftrek wegens veroudering&#13;
in het systeem verdisconteerd. Hierdoor zal, indien&#13;
een van de contractpartijen de grondkamer verzoekt de&#13;
agrarische woning te herwaarderen, naar verwachting van&#13;
de minister, geen dan wel een beperkt effect optreden als&#13;
gevolg van het schrappen van de verouderingsaftrek.34&#13;
Verzoek grondkamer wijziging pachtprijs&#13;
Partijen kunnen de grondkamer verzoeken de pachtprijs te&#13;
wijzigen. Op grond van artikel 7:333, tweede lid, BW kan&#13;
de grondkamer de tegenprestatie herzien indien redelijkheid&#13;
en billijkheid dit verlangen of gewijzigde omstandigheden&#13;
dit rechtvaardigen. In artikel 21 van het Pachtprijzenbesluit&#13;
2007 is vermeld op welke wijze de grondkamer de hoogst&#13;
toelaatbare pachtprijs moet bepalen. Een en ander is in lijn&#13;
met de hiervoor in 1.4 vermelde jurisprudentie van de Centrale&#13;
Grondkamer ter zake onder de Pachtwet.&#13;
3.4. Bedrijfsgebouwen&#13;
De pachtprijs van een bij een vóór 1 september 2007 aangegane&#13;
pachtovereenkomst verpacht bedrijfsgebouw wordt&#13;
van rechtswege gewijzigd met een (verander)percentage.35&#13;
Dit – tweejaarlijks vast te stellen – percentage bedraagt voor&#13;
het gehele land 15,25.36 De hoogst toelaatbare pachtprijs&#13;
van een bij een op of na 1 september 2007 gesloten pachtovereenkomst&#13;
verpacht bedrijfsgebouw kan worden vastgesteld&#13;
aan de hand van een tabel waarin het reeds in het&#13;
Pachtnormenbesluit 1995 opgenomen onderscheid naar&#13;
aard van het bedrijf, grootte klasse in ha en doelmatigheid is&#13;
gehandhaafd37, doch waarin de daarin vermelde bedragen&#13;
zijn aangepast aan de Consumentenprijsindex.&#13;
Toeslag bij verbeteringen of bijzondere voorzieningen&#13;
Indien partijen, hetzij voor het ingaan hetzij tijdens de geldigheidsduur&#13;
van de pachtovereenkomst, schriftelijk overeenstemming&#13;
bereiken over door de verpachter aan te brengen&#13;
verbeteringen of bijzondere voorzieningen aan de bedrijfsgebouwen,&#13;
kent de grondkamer voor de bij die schriftelijke&#13;
overeenstemming overeengekomen duur een toeslag&#13;
toe, vastgesteld naar de jaarlijkse afschrijving op grondslag&#13;
van de vervangingswaarde, alsmede naar de rente van het&#13;
geïnvesteerde kapitaal en de daaruit voortvloeiende verhoging&#13;
van de eigenaarslasten. Deze toeslag blijft van toepassing,&#13;
ook indien wijziging optreedt in de persoon van de&#13;
verpachter of de pachter.&#13;
Bijzondere bepalingen39&#13;
Indien de exploitatie van de bedrijfsgebouwen niet geschiedt&#13;
in direct verband met de oppervlakte grond, is de&#13;
hoogst toelaatbare pachtprijs een redelijke vergoeding met&#13;
betrekking tot de gebruikswaarde.&#13;
De hoogst toelaatbare pachtprijs voor de glasopstanden&#13;
wordt vastgesteld naar de jaarlijkse afschrijving en rente op&#13;
grondslag van de vervangingswaarde rekening houdende&#13;
met de gebruikswaarde. De hoogst toelaatbare pachtprijs&#13;
voor de overige opstallen is een redelijke vergoeding met betrekking&#13;
tot de gebruikswaarde.&#13;
Verzoek grondkamer wijziging pachtprijs&#13;
Partijen kunnen de grondkamer verzoeken de pachtprijs te&#13;
wijzigen, zulks met toepassing van art. 7:333, tweede en&#13;
derde lid, BW. In artikel 21 van het Pachtprijzenbesluit&#13;
2007 is vermeld op welke wijze de grondkamer de hoogst&#13;
toelaatbare pachtprijs moet bepalen. Een en ander is in lijn&#13;
met de hiervoor in 1.4 vermelde jurisprudentie van de Centrale&#13;
Grondkamer ter zake onder de Pachtwet.&#13;
3.5. Nieuwe bedrijfsgebouwen of glasopstanden&#13;
Indien partijen, hetzij voor het ingaan hetzij tijdens de geldigheidsduur&#13;
van de pachtovereenkomst, schriftelijk overeenstemming&#13;
bereiken over de bouw van nieuwe bedrijfsgebouwen&#13;
of glasopstanden, dan wordt de hoogst toelaatbare&#13;
pachtprijs voor deze bedrijfsgebouwen en glasopstanden&#13;
voor de bij die schriftelijke overeenstemming overeengekomen&#13;
duur vastgesteld naar de jaarlijkse afschrijving op&#13;
grondslag van de vervangingswaarde alsmede naar de rente&#13;
van het geïnvesteerde kapitaal en de eigenaarslasten.40&#13;
4. Relatie met hoogst toelaatbare vergoeding bij&#13;
verpachting binnen reservaten&#13;
De hoogst toelaatbare pachtprijs, die op grond van het&#13;
Pachtprijzenbesluit 2007 c.a. wordt vastgesteld, geldt ook&#13;
voor reguliere verpachting binnen reservaten41 en contracten&#13;
in reservaten voor geliberaliseerde pacht voor los land&#13;
langer dan zes jaar. In een pachtovereenkomst met betrekking&#13;
tot een hoeve of los land gelegen in een reservaat kunnen&#13;
een of meer verplichtingen worden opgenomen, die tot&#13;
doel hebben de opzet en de bedrijfsvoering te richten op&#13;
het behoud van natuur en landschap. Bij de overeenkomst&#13;
kan hiervoor een vergoeding worden bedongen, als bedoeld&#13;
in artikel 7:389, tweede lid, onder c, BW. Deze vergoeding&#13;
van de verpachter aan de pachter wordt niet aangemerkt als&#13;
pachtprijs, zoals volgt uit artikel 7:393, eerste lid, BW. Bij&#13;
een pachtovereenkomst binnen reservaten kunnen dus naast&#13;
elkaar een pachtprijs en een vergoeding met het oog op beperking&#13;
in gebruik van het gepachte vanwege natuurdoeleinden&#13;
worden bedongen. Bij afzonderlijke algemene maatregel&#13;
van bestuur zijn nadere regelen gesteld voor de hoogst&#13;
toelaatbare vergoeding, overeenkomstig het derde lid van&#13;
laatstgenoemd artikel. Deze zijn neergelegd in het Uitvoeringsbesluit&#13;
pacht, dat in de plaats is getreden van het Besluit&#13;
nadere regelen t.a.v. de hoogst toelaatbare vergoeding&#13;
ex artikel 4a en 5 van de Pachtwet.&#13;
5. Samenvatting&#13;
De hoogst toelaatbare (maximum) pachtprijs in nieuwe reguliere&#13;
pachtovereenkomsten (gesloten op of na 1 september&#13;
2007) wordt thans als volgt bepaald:&#13;
– Voor land geldt als maximum pachtprijs de voor het&#13;
desbetreffende pachtprijsgebied vastgestelde ‘hoogst&#13;
toelaatbare pachtprijs’. Indien echter die pachtprijs&#13;
meer bedraagt dan 2% van de vrije verkeerswaarde van&#13;
dat land, geldt 2% van die waarde als maximum pachtprijs.&#13;
– Dit geldt ook voor geliberaliseerde pachtovereenkomsten&#13;
met een duur van langer dan zes jaar.&#13;
– Voor woningen wordt de maximum pachtprijs berekend&#13;
met toepassing van het (gewijzigde) puntenstelsel.&#13;
– Voor bedrijfsgebouwen wordt de maximum pachtprijs&#13;
berekend met toepassing van de (gewijzigde) tabel.&#13;
De hoogst toelaatbare (maximum) pachtprijs in vóór 1 september&#13;
2007 bestaande reguliere pachtovereenkomsten&#13;
wordt thans als volgt bepaald:&#13;
– Voor land wordt de geldende pachtprijs ‘gewijzigd’&#13;
(thans enkel verhoogd) met het voor het desbetreffende&#13;
pachtprijsgebied vastgestelde veranderpercentage. Indien&#13;
de aldus bepaalde pachtprijs meer is dan 2% van&#13;
de vrije verkeerswaarde van dat land, geldt 2 % van die&#13;
waarde als maximum pachtprijs.&#13;
Van belang is dat de voor het desbetreffende pachtprijsgebied&#13;
vastgestelde ‘hoogst toelaatbare pachtprijs’&#13;
in dit verband niet geldt als maximum pachtprijs.&#13;
– Voor woningen wordt de geldende pachtprijs ‘gewijzigd’&#13;
(thans enkel verhoogd) met een per woning te berekenen&#13;
(verander)percentage.&#13;
– Voor bedrijfsgebouwen wordt de geldende pachtprijs&#13;
‘gewijzigd’ (thans enkel verhoogd) met 15,25%.&#13;
Voormelde wijzigingen in de geldende pachtprijzen werken&#13;
(als voorheen) rechtstreeks door in de bestaande reguliere&#13;
pachtovereenkomsten. Pachter en verpachter kunnen ingevolge&#13;
artikel 7:333, tweede en derde lid, BW, (als voorheen)&#13;
aan de grondkamer verzoeken de hoogst toelaatbare pachtprijs&#13;
vast te stellen.</content><legacyfootnotes>* Mr. J.G. Bongers is griffier van de Centrale Grondkamer.&#13;
1. KB 20 oktober 1995, Stb. 1995, 515.&#13;
2. KB 22 oktober 1998, Stb. 1998, 607.&#13;
3. KB 29 oktober 2001, Stb. 2001, 509.&#13;
4. KB 8 oktober 1992, Stb. 1992, 542.&#13;
5. KB 27 september 1994, Stb. 1994, 709.&#13;
6. CG 28 mei 1996, Pr augustus 1996, 2 (Menten/Behlau).&#13;
7. Art. 4 Pachtnormenbesluit.&#13;
8. Art. 6 en art. 3, lid 3, Pachtnormenbesluit 1995.&#13;
9. Kamerstukken II 2003/04, 27 924, nr. 14.&#13;
10. Kamerstukken II 2005/06, 27 924, nr. 32.&#13;
11. 2006, eigen uitgave.&#13;
12. Kamerstukken II 2005/06, 27 924, nr. 34.&#13;
13. Kamerstukken II 2005/06, 27 924, nr. 35.&#13;
14. Kamerstukken II 2005/06, nr. 194, p. 6391-6399 en 6404-6414.&#13;
15. Stb. 2007, 165.&#13;
16. Stb. 2007, 306.&#13;
17. Stcrt. 31 augustus 2007, nr. 168, p. 13.&#13;
18. Stcrt. 29 november 2007, nr. 232, p. 15.&#13;
19. Stcrt. 29 november 2007, nr. 232, p. 15.&#13;
20. Stb. 2007, 394.&#13;
21. Art. 7:397, lid 2, BW.&#13;
22. Tabel 1, behorende bij art. 1 Pachtprijzenbesluit 2007.&#13;
23. Art. 3 Pachtprijzenbesluit 2007.&#13;
24. Art. 2, lid 2 jo art. 3 en art. 10 Pachtprijzenbesluit 2007, alsmede Bijlage&#13;
1, onder B, behorende bij art. 1 Regeling pachtprijzen.&#13;
25. Art. 10, lid 2 jo art. 2, lid 2, Pachtprijzenbesluit 2007.&#13;
26. Art. 13 Pachtprijzenbesluit 2007.&#13;
27. Art. 11 en 12 Pachtprijzenbesluit.&#13;
28. Art. 2, lid 1 jo art. 3 en art. 11 en 12 Pachtprijzenbesluit 2007, alsmede&#13;
art. 2, onder a, Regeling pachtprijzen.&#13;
29. Art. 2, lid 2 jo art. 3 en art. 11 en 12 Pachtprijzenbesluit 2007, alsmede&#13;
art. 2, onder b, Regeling pachtprijzen.&#13;
30. Art. 21 Pachtprijzenbesluit 2007.&#13;
31. Art. 22 en 23 Pachtprijzenbesluit 2007.&#13;
32. Art. 15 Pachtprijzenbesluit 2007.&#13;
33. Art. 3, onder c, Regeling pachtprijzen en Bijlage A daarvan.&#13;
34. Stcrt. 31 augustus 2007, nr. 168, p. 13.&#13;
35. Art. 20 Pachtprijzenbesluit 2007.&#13;
36. Art. 4 Regeling pachtprijzen.&#13;
37. Art. 16, lid 1, Pachtprijzenbesluit 2007.&#13;
38. Art. 18 Pachtprijzenbesluit 2007.&#13;
39. Art. 19 Pachtprijzenbesluit 2007.&#13;
40. Art. 17 Pachtprijzenbesluit 2007.&#13;
41. Een definitie van ‘reservaat’ is opgenomen in art. 7:388 BW.</legacyfootnotes><footnotes><footnote/></footnotes><auteurs>mr. J.G. Bongers</auteurs><published>2008-01-01 00:00:00</published><modified>2008-01-01 00:00:00</modified><editiondate>2008-01-01</editiondate><htmlpath>https://denhollander.info/artikel/5533</htmlpath></article>
</articles></edition>