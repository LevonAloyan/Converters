<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1985</searchword><id>6402</id><udhid>UDH:TvAR/6402</udhid><titel>Arbitrage en algemene contractvoorwaarden. Bevoegdheid van arbiters</titel><searchwords><searchword>TvAR 10/1985</searchword><searchword>UDH:TvAR/6402</searchword></searchwords><attachments><attachment><name>1985_nr 10_Artikel_Sandkuyl.pdf</name><extention>pdf</extention><url>https://denhollander.info/download/6184/ci</url></attachment></attachments><inleiding>In Agrarisch recht van oktober 1984, blz. 448 e.v., is een algemene inleiding over arbitrage en algemene voorwaarden opgenomen. Daarbij was gevoegd een overzicht van een aantal algemene voorwaarden, (mede) vastgesteld door het Landbouw-schap, waarin voor de berechting van bij de uitvoering van een op die voorwaarden gebaseerd contract gerezen geschillen bijna steeds werd verwezen naar een in die voorwaarden genoemde arbitrage-commissie.&#13;
In dat overzicht waren niet opgenomen de Handelsvoorwaarden voor de Boom-kwekerij in Nederland (HBN), omdat deze namens de kwekers niet door het Land-bouwschap zijn vastgesteld maar door de Nederlandse Bond van Boomkwekers en wel te zamen met de Bond van Plantenhandelaren. Zij zijn van belang voor de bespreking van het navolgende.&#13;
Een der eerste vragen die bij een verzoek om arbitrage kunnen rijzen, betreft de bevoegdheid van het betrokken scheidsgerecht om van het geschil kennis te nemen en daarover een bindende uitspraak te doen. Het lijkt me dan ook goed te beginnen met de bespreking van een geschil, dat werd voorgelegd aan het Ned. Scheidsgerecht voor de Boomkwekerij en bij behandeling waarvan de kwestie van de bevoegdheid een beslissende rol speelde.&#13;
Genoemd scheidsgerecht is in art. 20 van de HBN aangewezen voor de berechting van alle geschillen, welke tussen partijen ontstaan naar aanleiding van een overeen-komst, afgesloten onder de HBN of naar aanleiding van overeenkomsten, welke van zulk een overeenkomst het gevolg zijn.&#13;
Nu zijn voor het te bespreken geschil de volgende bepalingen van art. 2 van de HBN van belang.&#13;
'Indien bij overeenkomsten van koop en verkoop of van ruiling, bij offertes, orderbevestigingen of fakturen de Handelsvoorwaarden voor de Boomkwekerij in Nederland (HBN) van toepassing worden verklaard, zullen deze overeenkomsten, offertes enz. worden geacht te zijn gesloten of gedaan onder de voorwaarden, welke staan vermeld in de artikelen 1 tot en met 21.&#13;
Afwijkingen van deze voorwaarden zijn slechts mogelijk, indien de overeenkomst met de afwijkingen schriftelijk en in duplo wordt vastgelegd en beide partijen de af-wijkende bepalingen, welke met de hand geschreven dienen te zijn, in tweevoud paraferen.&#13;
Indien op koopbriefje of offerte e.d. bij transakties tussen producenten van en/of handelaren in boomkwekerijprodukten geen vermelding van de HBN-voorwaarden staat, wordt toch aangenomen dat deze HBN-voorwaarden van toepassing zijn, ten-zij uitdrukkelijk het tegendeel blijkt.'</inleiding><content>Met de laatste bepaling is bedoeld de HBN als bestendig gebruikelijk beding aan te merken.&#13;
Een boomkwekerij, verder te noemen de 'Pijnboom', had een partij Prunus-planten gekocht van een collega-boomkweker Sprenkels. Er was geen koopbriefje (order), waarin de HBN van toepassing waren verklaard. De planten werden door de Pijnboom doorgeleverd aan een gemeente. Deze afnemer reclameerde na verloop van tijd bij de Pijnboom wegens schade, omdat de planten grotendeels waren dood gegaan. Dit bleek na onderzoek veroorzaakt te zijn door bevriezing, naar de mening van de Pijnboom een verborgen gebrek, omdat de bevriezing niet kon worden waargenomen bij de levering door Sprenkels en de onmiddellijke doorlevering aan de gemeente. De Pijnboom rooide de dode prunus en bracht deze naar Sprenkels met verzoek tot vergoeding van de schade die de Pijnboom aan de gemeente had moeten vergoeden. Toen Sprenkels hiertoe niet bereid bleek wendde de Pijnboom zich tot het Scheidsgerecht voor de Boomkwekerij.&#13;
Bij de behandeling voerde Sprenkels geen verweer, maar volstond met het scheids-gerecht niet bevoegd te achten. De voorzitter van het scheidsgerecht verklaarde bij tussenuitspraak van 13 juli 1982 het scheidsgerecht wèl bevoegd met verwijzing naar genoemd art. 2 van de HBN.&#13;
Aan de hand van een deskundigenrapport concludeerde het scheidsgerecht vervol-gens,- dat er inderdaad sprake was van een verborgen gebrek, en Sprenkels werd op 23 augustus 1982 veroordeeld tot terugbetaling aan de Pijnboom van de koopsom van de gestorven planten.&#13;
Omdat Sprenkels geen gevolg gaf aan deze uitspraak, vroeg de Pijnboom aan de Haagse rechtbank bevel tot tenuitvoerlegging van het arbitrale vonnis. Eerst na een dergelijke bevel - ook exequatur genoemd - kan de door een scheidsgerecht in het gelijk gestelde partij zijn schade bij de wederpartij gaan verhalen.&#13;
Tegenover de president van genoemde rechtbank handhaafde Sprenkels zijn standpunt omtrent de onbevoegdheid van het scheidsgerecht, omdat niet schriftelijk tussen hem en de Pijnboom was overeengekomen het geschil aan dat scheidsgerecht te onderwerpen ter berechting.&#13;
De president heeft bij beschikking van 4 juli 1983 het gevraagde bevel geweigerd, overwegende: 'Wij dienen, alvorens een bevel tot tenuitvoerlegging van een beslissing van scheidsmannen te geven, aan de hand van de ter beschikking staande gegevens zelfstandig te onderzoeken of het voorgelegde stuk een beschikking van scheidsmannen behelst, hetgeen omsluit het oordeel of de als scheidsmannen opgetreden personen bevoegd waren het tussen partijen gerezen geschil te beslissen.'&#13;
De president komt tot de conclusie, dat uit die gegevens moet worden aan-genomen, dat niet tussen partijen bij akte van compromis is overeengekomen het geschil aan het scheidsgerecht te onderwerpen en dat evenmin tussen hen een arbitraal beding van die strekking tot stand is gekomen.&#13;
De president erkent dus slechts twee mogelijkheden van overeenkomst om tot ar-bitrage te komen; bestendig gebruikelijk beding wordt door hem niet aanvaard als basis van de arbitrage. Dit geldt dus ook als aannemelijk was gemaakt, dat Sprenkels, geen lid van de Nederlandse Bond van Boomkwekers of van de Bond van Plantenhandelaren zijnde maar wel lid van de Ned. Chr. Boerenbond, uit hoofde van dit lidmaatschap bekend moest zijn met de HBN en de daarin vervatte arbitrage-regeling.&#13;
De Pijnboom ging van de weigering van de president in beroep bij het Gerechts-hof in Den Haag. Ook hier werd weer namens Sprenkels naar voren gebracht, dat in verband met art. 170 Grondwet* een arbitraal beding uitdrukkelijk moet worden gemaakt en niet zonder meer uit kracht van art. 1383 BW geacht mag worden in een overeenkomst begrepen te zijn. Verder betwistte Sprenkels dat binnen zijn branche de HBN als bestendig gebruikelijk beding kunnen worden aangemerkt; 'deze zijn hem, niet lid van een van de betrokken organisaties zijnde, ook niet bekend en hij contracteert nimmer onder die voorwaarden'.&#13;
Het hof overweegt, dat naar zijn oordeel art. 17 van de Grondwet (oud 170, lid 1)* zich er niet tegen verzet om de toepasselijkheid van standaardvoorwaarden in een bepaalde tak van handel krachtens bestendig gebruikelijk beding, zich mede te laten uitstrekken tot een in die voorwaarden opgenomen arbitraal beding; nu Sprenkels echter ontkent dat de HBN in zijn branche een bestendig gebruikelijk beding zijn in de zin van art. 1383 BW, dient de Pijnboom conform haar aanbod in de gelegen-heid te worden gesteld zulks nader te bewijzen.&#13;
Bij tussenbeslissing van het hof van 1 december 1983 wordt de Pijnboom vervol-gens toegelaten, door alle middelen rechtens, speciaal door getuigen, te bewijzen dat de HBN bij het afsluiten van overeenkomsten in de branche van partijen algemeen en regelmatig van toepassing werden en worden verklaard.&#13;
Het hof hoorde vervolgens de voorzitter en de vice-voorzitter van het scheids-gerecht en de secretaris van de Nederlandse Bond van Boomkwekers. Op 12 juli 1984 volgt de uitspraak.&#13;
Het Haagse hof acht appellante niet geslaagd in het haar opgedragen bewijs. Voor toepassing van algemene voorwaarden bij wijze van bestendig gebruikelijk beding ook op buiten de organisatie staande ondernemers moeten zware eisen gesteld wor-den, met name wanneer dergelijke voorwaarden een arbitragebeding inhouden. Im-mers daarmee wordt afgeweken van art. 17 (vroeger art. 170, lid 1) van de Grond-wet. 'Nodig is daarvoor', aldus het hof, 'dat vast staat dat ook niet-leden van de Nederlandse Bond van Boomkwekers of Plantenhandelaren in de regel op de hoogte zijn van het bestaan van die voorwaarden en het daarin voorkomend arbitrage-beding en deze hanteren'. Het hof is daarvan niet overtuigd geraakt op grond van de door genoemde getuigen verstrekte gegevens.&#13;
Zo zegt het hof dat het enkele feit, dat men bij het secretariaat van de Ned. Bond van Boomkwekers regelmatig die voorwaarden opvraagt, nog niet aantoont, dat men ook buiten de kring van boomkwekers en plantenhandelaren algemeen van het bestaan van de HBN op de hoogte is en deze gebruikt. Voorts vermeldt het hof dat de getuigen-voorzitters van het scheidsgerecht hebben verklaard, dat slechts zelden een geschil tussen een lid van één der bonden en een niet-lid voor het scheidsgerecht wordt gebracht. Hieruit leidt het hof af, dat de HBN geen bestendig gebruikelijk beding zijn en vrijwel uitsluitend worden toegepast tussen de leden van genoemde organisaties. Het hof bekrachtigt vervolgens de beschikking van de president van de rechtbank te Den Haag van 4 juli 1983.&#13;
Enkele aspecten van deze uitspraken verdienen enig nader commentaar. Zo valt het op, dat de president van de haagse rechtbank arbitrage, voortvloeiende uit een bestendig gebruikelijk beding, niet accepteert, terwijl het Gerechtshof in Den Haag het geoorloofd acht, dat een bestendig gebruikelijk beding waarbij in een tak van handel bestaande standaardvoorwaarden als van toepassing worden aangemerkt, zich mede uitstrekt tot een in die voorwaarden opgenomen arbitraal beding.&#13;
De beweegredenen op grond waarvan het hof in casu het bestaan van een bestendig gebruikelijk beding verwerpt zijn mijns inziens aanvechtbaar. Het is nl. irreëel te eisen, dat ook buiten de kring van boomkwekers en plantenhandelaren de HBN algemeen bekend zijn, laat staan dat deze buiten die kring worden gebruikt. De HBN kunnen immers alleen van toepassing zijn op transacties tussen boomkwekers en handelaren. Met 'kring' zal wel bedoeld zijn de leden van de bonden.&#13;
Ook heeft het hof zich niet afgevraagd, wat de oorzaak ervan is, dat slechts zelden een geschil tussen een lid van een van beide bonden en een niet-lid voor het scheidsgerecht wordt gebracht. Dit wordt nl. verklaard door het feit, dat 90% van de plantenhandelaren lid is van hun bond en qua aantal 80% van de boomkwekers en naar omzet gemeten 90% van hen lid is van de Nederlandse Bond van Boomkwekers. De kans dat zich een geschil voordoet met een niet-lid is derhalve bijna 1 op 10 en omdat het scheidsgerecht (gelukkig) per jaar hoogstens enkele tientallen geschillen krijgt voorgelegd blijft bedoelde categorie beperkt tot slechts enkele per jaar, zoals de getuigen hebben verklaard. Gelet op de hoge organisatiegraad van boomkwekers en plantenhandelaren is het dan ook niet verwonderlijk, dat de HBN vrijwel uitsluitend worden toegepast in contracten tussen georganiseerde bedrijfs-genoten.&#13;
Los van het bovenstaande kan worden ingestemd met de overweging van het hof, dat zware eisen moeten worden gesteld, wil er van arbitrage krachtens bestendig gebruikelijk beding sprake zijn. Prof. mr Sanders wijst bij een bespreking van het onderhavige arrest in Tijdschrift voor Arbitrage 1985/1, no. 4 erop, 'waartoe de vrijgevigheid van het Nederlandse arbitragerecht, dat ook arbitrage op grond van een bestendig gebruikelijk beding toelaat, leiden kan.' Deze vrijgevigheid bestaat nl. in andere landen nauwelijks en gaat in het toekomstige arbitragerecht verdwijnen.&#13;
Art. 1020 van wetsontwerp 18 464 tot hernieuwde vaststelling van regels omtrent arbitrage in het Wetboek van Burgerlijke Rechtsvordering bepaalt in lid 2: 'Door een compromis verbinden partijen zich om een tussen hen bestaand geschil aan arbitrage te onderwerpen. Door een arbitraal beding verbinden zij zich om geschillen die tussen hen zouden kunnen ontstaan aan arbitrage te onderwerpen.'&#13;
Tot zover bevatten deze bepalingen niets nieuws; zij gelden ook thans. Het com-promis sluiten partijen met betrekking tot een zich voordoend geschil bij akte van compromis. Het arbitraal beding treft men onder andere aan in standaard- of algemene voorwaarden, en als (één der) partijen deze in het contract van toepassing verklaren (verklaart) zijn beide eraan gebonden, wanneer het tussen hen bij de uitvoering van het contract tot een geschil zou komen.&#13;
Maar art. 1021 van het wetsontwerp bepaalt vervolgens: '1 Het compromis moet worden aangegaan bij een door partijen ondertekende akte, welke een aanduiding bevat van hetgeen partijen aan arbitrage wensen te onder-werpen.&#13;
2 Een arbitraal beding wordt bewezen door een geschrift. Daarvoor is voldoende een van één der partijen uitgaand geschrift dat in arbitrage voorziet of dat verwijst naar algemene voorwaarden, welke in arbitrage voorzien en dat door de wederpartij uitdrukkelijk of stilzwijgend is aanvaard.'&#13;
Zodanig geschrift nu ontbrak in het besproken geschil en onder vigeur van het toekomstige recht zou daarom zonder meer geen arbitrage hebben kunnen plaats-vinden in dat geschil. Ongetwijfeld wordt de rechtszekerheid hiermede bevorderd; slechts wat is vastgelegd is van kracht. Vermeden wordt, dat rechterlijke colleges van geval tot geval moeten gaan uitzoeken of er sprake is van een arbitraal beding, vast-gelegd in standaardvoorwaarden, die op grond van een bestendig gebruikelijk be-ding van toepassing zijn.&#13;
De bovengenoemde bonden zullen er verstandig aan doen de redactie van art. 2 van de HBN te wijzigen, en mocht zich vóór die wijziging nog een geschil met een niet-lid voordoen, dan ware het aan te bevelen vóór de behandeling daarvan partijen een akte van compromis ter ondertekening voor te leggen, waarbij deze zich verbin-den het geschil ter berechting aan het scheidsgerecht aan te bieden.</content><legacyfootnotes/><footnotes><footnote/></footnotes><auteurs>Mr F.A. Sandkuyl</auteurs><published>1985-10-01 00:00:00</published><modified>1985-10-01 00:00:00</modified><editiondate>1985-10-01</editiondate><htmlpath>https://denhollander.info/artikel/6402</htmlpath></article>
</articles></edition>