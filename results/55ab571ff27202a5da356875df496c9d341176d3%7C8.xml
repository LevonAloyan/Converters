<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2020</searchword><id>16107</id><udhid>UDH:TvAR/16107</udhid><titel>Vordering pachtvastlegging; pachtrecht (nog steeds) recht voor de dommen?</titel><searchwords><searchword>TvAR 4/2020</searchword><searchword>UDH:TvAR/16107</searchword></searchwords><attachments><attachment><name>20942.pdf</name><extention>pdf</extention><url>https://denhollander.info/download/20942/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;In een bijdrage in dit tijdschrift in 2008[2] stelde G.M.F. Snijders de vraag of het (destijds nog) nieuwe pachtrecht is geschreven voor de dommen. Het nieuwe pachtrecht was op 1 september 2007 in werking getreden, inclusief de in art. 7:397 BW geregelde geliberaliseerde pacht. Snijders signaleerde toen al dat in de toekomst nog nauwelijks bewust andere dan geliberaliseerde pachtovereenkomsten zouden worden gesloten voor percelen cultuurgrond. &lt;/p&gt;&lt;p&gt;D.W. Bruil heeft in zijn evaluatie van de pachtregelgeving[3] dit onderwerp ook aangekaart. Hij stelde de vraag: wat doen we met een domme verpachter? Bruil heeft hieromtrent de volgende passage in de evaluatie opgenomen: ‘Onder het huidige recht kan een verpachter die niet oplet zomaar in een reguliere pachtovereenkomst verzeild raken, terwijl dat helemaal niet de bedoeling was omdat hij daarvan niet op de hoogte was’. Snijders vraagt zich af of dat ‘recht’ is? De vraag is misschien retorisch bedoeld, maar vraagt toch om een antwoord. Bij elke regeling met regelend of dwingend recht kan het voorkomen dat men daarvan niet op de hoogte is, maar daaraan toch gebonden wordt door een overeenkomst aan te gaan. In het erfrecht is dat ook het geval: maakt men geen testament, dan geldt het wettelijk erfrecht. Daar is dus niets aan te doen, maar dat is – mits de regeling waar men onder komt te vallen op zichzelf evenwichtig is – ook niet erg. In het huidige pachtstelsel is het wel zo dat men dan ook meteen de volledige regeling van de reguliere pacht om de oren krijgt, hoewel de rechter tegenwoordig ook naar de bedoeling van partijen kijkt.’&lt;/p&gt;&lt;p&gt;Ook in de bijdrage ‘het Akkoord van Spelderholt’[4] is aan deze problematiek aandacht geschonken. Het pachtrecht kan zeer onaangenaam uitpakken voor wie zich niet goed laat adviseren. Wie mondeling grond verpacht voor bijvoorbeeld één jaar, kan zomaar aan een reguliere pachtovereenkomst vast komen te zitten als de pachter schriftelijke vastlegging vordert. Door de pachtdruk daalt dan de waarde van de desbetreffende grond. Na vastlegging van de pachtovereenkomst en toetsing daarvan door de grondkamer is bovendien (meestal) sprake van verlaging van de tussen partijen overeengekomen geldelijke vergoeding. De einddatum van de overeenkomst is dan geheel onzeker. In de bijdrage ‘het Akkoord van Spelderholt’ is aangegeven dat de gevolgen van vastlegging als reguliere pacht door grondeigenaren in het algemeen als draconisch worden ervaren en ertoe hebben bijgedragen dat velen zich van de (legale) pacht hebben afgekeerd. Als partijen een keuze hebben gemaakt die zich met het pachtrecht niet verdraagt, zouden naar het oordeel van de initiatiefnemers van het Akkoord zoveel mogelijk dezelfde gevolgen moeten intreden als in het geval dat partijen goed geïnformeerd zouden zijn geweest en dus gekozen zouden hebben voor de pachtvorm die het beste bij hun intenties past.&lt;/p&gt;&lt;p&gt;In deze bijdrage treft u een (summier) overzicht aan van een aantal arresten van de Pachtkamer van het Gerechtshof Arnhem-Leeuwarden (hierna: Pachthof) waarin geoordeeld wordt over een vordering tot pachtvastlegging. In dat kader komt bovenomschreven problematiek aan de orde. &lt;/p&gt;&lt;h3&gt;2. Hoofdregel: reguliere pacht&lt;/h3&gt;&lt;p&gt;Voor het antwoord op de vraag of sprake is van een pachtovereenkomst is bepalend of het overeengekomen gebruik van een onroerende zaak voldoet aan de wettelijke omschrijving van het begrip pacht. Deze definitie luidt als volgt: ‘Pacht is de overeenkomst waarbij de ene partij, de verpachter, zich verbindt aan de andere partij, de pachter, een onroerende zaak of een gedeelte daarvan in gebruik te verstrekken ter uitoefening van de landbouw en de pachter zich verbindt tot een tegenprestatie’. Niet nodig is dat partijen de bedoeling hebben gehad dat het overeengekomen gebruik als pacht zou worden gekwalificeerd[5]. Dit is bevestigd door de Hoge Raad in het arrest van 20 december 2019[6]. De Hoge Raad oordeelde dat als de inhoud van een overeenkomst voldoet aan de omschrijving van 7:311 van het Burgerlijk Wetboek, de overeenkomst moet worden aangemerkt als een pachtovereenkomst. Niet van belang is of partijen ook daadwerkelijk de bedoeling hadden de overeenkomst onder de regeling van pacht te laten vallen. Waar het om gaat, is of de overeengekomen rechten en verplichtingen voldoen aan de wettelijke omschrijving van de pachtovereenkomst. De vraag naar de kwalificatie van een overeenkomst moet volgens de Hoge Raad wel worden onderscheiden van de vraag welke rechten en verplichtingen partijen zijn overeengekomen. Nadat de inhoud van de overeenkomst is vastgesteld (uitleg), kan beoordeeld worden of die overeenkomst de kenmerken heeft van een pachtovereenkomst (kwalificatie). &lt;/p&gt;&lt;p&gt;De definitie van pacht geldt voor diverse pachtvormen. Er kan sprake zijn van reguliere pacht, waaronder tevens wordt verstaan verpachting door openbare lichamen[7], reservaatspacht[8], pacht van geringe oppervlakten[9], teeltpacht[10] en geliberaliseerde pacht.[11] &lt;/p&gt;&lt;p&gt;In 2013 oordeelde het Pachthof dat de wet niet eist dat een geliberaliseerde pachtovereenkomst als bedoeld in art. 7:397 lid 1 BW schriftelijk tot stand komt[12]. Wel veronderstelt een zodanige overeenkomst dat partijen zijn overeengekomen dat in hun verhouding de bepalingen van de art. 7:313 lid 2, 7:319 lid 1 onder a, c en d, 7:325, 7:327, 7:328, 7:332, 7:333, 7:363 tot en met 7:374, 7:378 tot en met 7:384, 7:399a en 7:399c lid 1 Burgerlijk Wetboek niet van toepassing zullen zijn. Dit betekent niet dat deze bepalingen met zoveel woorden door partijen moeten zijn genoemd, maar wel dat partijen hun overeenstemming over en weer in de bedoelde zin hebben begrepen en hebben mogen begrijpen. &lt;/p&gt;&lt;p&gt;In genoemde zaak uit 2013 stond tussen partijen vast dat de gebruikers de percelen sinds 1978 ononderbroken in gebruik hebben gehad. De grondeigenaren stelden dat dit van jaar tot jaar was. In 1978 bestond de rechtsvorm van een geliberaliseerde pachtovereenkomst echter nog niet. De grondeigenaren hadden niet aangevoerd dat na de introductie van die rechtsvorm per 1 september 2007 daarover tussen partijen is gesproken. De enkele omstandigheid dat partijen een gebruik van jaar tot jaar beoogden, is onvoldoende om aan te nemen dat partijen een geliberaliseerde pachtovereenkomst hebben beoogd. Dat beding ziet uitsluitend op de duur van de pachtovereenkomst. Bij een geliberaliseerde pachtovereenkomst zijn veel voor de pachter beschermende bepalingen niet van toepassing. &lt;/p&gt;&lt;p&gt;Het arrest van het Pachthof uit 2013 maakte echter wel duidelijk dat in het kader van een vordering tot schriftelijke vastlegging de grondeigenaar in reconventie vastlegging van een geliberaliseerde pachtovereenkomst kan vorderen.[13] Nogmaals, een afspraak omtrent de beperkte duur van de overeenkomst is hierbij niet van doorslaggevend belang. Er kan immers ook sprake zijn van reguliere pacht voor een kortere duur dan de wettelijke duur.[14] &lt;/p&gt;&lt;h3&gt;3. Bedoeling van partijen&lt;/h3&gt;&lt;p&gt;Als een verpachter betoogt dat sprake is van een geliberaliseerde pachtovereenkomst in plaats van een reguliere pachtovereenkomst, moet hij in dat kader kunnen aantonen dat partijen hun overeenstemming over en weer in de zin van een geliberaliseerde pachtovereenkomst hebben begrepen en mogen begrijpen. Het spreekt voor zich dat alle feiten en omstandigheden hierbij een rol spelen. In dit kader heb ik ervoor gekozen om twee arresten te bespreken waarin de verpachter dit met succes heeft aangetoond. &lt;/p&gt;&lt;p&gt;ECLI:NL:GHARL:2016:9549&lt;/p&gt;&lt;p&gt;&lt;span class="italic"&gt;Meijerink/gemeente Ommen (29 november 2016)&lt;/span&gt;&lt;span class="superscript"&gt; [15]&lt;/span&gt;&lt;/p&gt;&lt;p&gt;In de zaak ‘Meijerink/gemeente Ommen’ is sprake van een reguliere pachtovereenkomst die partijen in overleg hebben beëindigd. Deze pachtbeëindiging is vastgelegd in een akte van ontbinding. Partijen komen overeen dat na beëindiging van de pachtovereenkomst op 1 januari 2010 de pachter het verpachte opnieuw kan pachten voor een termijn van maximaal 4 jaar, uiterlijk tot 1 januari 2014, op basis van een geliberaliseerde pachtovereenkomst voor de duur van 6 jaar en korter. De pachtprijs komt overeen met de norm die voor geliberaliseerde pacht geldt in de desbetreffende regio. De gemeente heeft Meijerink facturen voor de verschuldigde pachtprijs gestuurd waarvan de hoogte gebaseerd was op de reguliere pachtprijs van 2010. Meijerink heeft deze betaald. De gemeente Ommen heeft Meijerink tevens een aantal malen een geliberaliseerde pachtovereenkomst voor de duur van (maximaal) één jaar gezonden die Meijerink niet heeft ondertekend. Volgens Meijerink bevatte deze akten een aantal fouten. &lt;/p&gt;&lt;p&gt;Het Pachthof oordeelt dat Meijerink door het ondertekenen van de akte van pachtbeëindiging heeft ingestemd met een voortzetting van de pacht op basis van een geliberaliseerde overeenkomst voor de duur van maximaal vier jaren. Partijen hebben voor de voortzetting van hun pachtrelatie beoogd het geliberaliseerde regime voor overeenkomsten van 6 jaren of korter toe te passen. Schriftelijke uitsluiting van de in art. 7:397 lid 1 BW genoemde bepalingen is daarvoor niet vereist. Het feit dat de overeenkomst niet binnen twee maanden is ingezonden naar de grondkamer[16] betekent niet dat geen sprake kan zijn van een geliberaliseerde overeenkomst. Nadere vastlegging van de geliberaliseerde pachtovereenkomst was naar het oordeel van het hof niet nodig, ondanks de pogingen daartoe van de gemeente. Ook niet van belang is dat de gemeente haar bevoegdheid de maximum pachtprijs te berekenen voor geliberaliseerde pacht niet heeft gebruikt, maar heeft vastgehouden aan de pachtprijs per hectare voor de per 1 januari 2010 beëindigde reguliere pachtovereenkomst. Over de vorm van voortzetting van het grondgebruik was op het moment van ondertekening al overeenstemming. Uit de omstandigheden dat de gemeente geliberaliseerde pachtovereenkomsten voor de duur van (maximaal) een jaar heeft aangeboden, die Meijerink niet heeft ondertekend, en Meijerink het gebruik (toch) heeft voortgezet, mocht Meijerink niet afleiden dat een reguliere pachtovereenkomst was ontstaan.&amp;nbsp;&lt;/p&gt;&lt;p&gt;ECLI:NL:GHARL:2017:656&lt;/p&gt;&lt;p&gt;&lt;span class="italic"&gt;Maatschap Jongsma/Gemeente De Friese Meren (31 januari 2017)&lt;/span&gt;&lt;span class="superscript"&gt; [17]&lt;/span&gt;&lt;/p&gt;&lt;p&gt;Ook in de zaak ‘Maatschap Jongsma/Gemeente De Friese Meren’ stond de vraag centraal wat de bedoeling van partijen was en wat de pachter kon en mocht begrijpen en verwachten ten aanzien van het gebruik van landbouwgrond . In deze zaak ging het om een afspraak die in 1995 was gemaakt. De toenmalige gemeente Skarsterlân ruilde gronden met Jongsma in verband met woningbouwplannen. Jongsma had het recht van voortgezet gebruik van de desbetreffende gronden, omdat de woningbouw nog niet direct werd gerealiseerd. In 2014 is de gemeente Skarsterlân opgegaan in de gemeente De Friese Meren. Er ontstaat een geschil tussen partijen. Op de gronden welke nog in gebruik zijn bij Jongsma wil de gemeente een dierenweide en een terrein voor footgolf realiseren. Jongsma stelde dat was overeengekomen dat hij het voortgezet gebruik zou hebben tot het moment dat woningbouw gerealiseerd zou worden. In casu beoogde de gemeente een recreatieve bestemming. Bovendien zou er volgens Jongsma inmiddels een reguliere pachtovereenkomst zijn ontstaan. &lt;/p&gt;&lt;p&gt;In hoger beroep onderzoekt het Pachthof wat partijen hebben afgesproken en hoe die afspraken volgens de Haviltexmaatstaf uitgelegd moeten worden. &lt;/p&gt;&lt;p&gt;De leveringsakte uit 1996 speelt hierbij een belangrijke rol. Daarin was aan Jongsma voor de eerste anderhalf jaar een gebruik om niet gegeven, mits de gemeente nog niet met woningbouw zou zijn begonnen. In die periode hoefde Jongsma het gebruik alleen te staken als met de bouw van de woningen begonnen zou worden. In de periode kon Jongsma de gronden blijven pachten, maar alleen als de gemeente daarmee akkoord ging. Uit de akte bleek dat de gemeente hierover mocht beslissen en deze beëindigingsmogelijkheid was daarbij niet beperkt tot woningbouw. De gronden lagen in een gebied waar ontwikkelingen te verwachten waren. De gemeente had de grond bovendien tegen een aanzienlijk hogere waarde dan de agrarische waarde geruild. Het was volgens het Pachthof dan ook aannemelijk dat de gemeente niet (onbeperkt) gebonden wilde zijn aan afspraken omtrent het gebruik van de grond. &lt;/p&gt;&lt;p&gt;In de uitvoering van de overeenkomst hebben Jongsma en de gemeente jarenlang steeds van jaar tot jaar overeenkomsten gesloten. Vanaf 1998 kortdurende (art. 70f Pachtwet) en vanaf 2008 geliberaliseerde (art. 7:397, lid 1, Burgerlijk Wetboek). Wat Jongsma kon en mocht begrijpen en verwachten stond daarmee volgens het Pachthof vast. In 2013 is aan Jongsma geen geliberaliseerde overeenkomst ter ondertekening aangeboden. In 2014 is deze akte alsnog toegestuurd, maar Jongsma weigerde deze te ondertekenen. Het Pachthof is van oordeel dat het enkele feit dat de geliberaliseerde overeenkomst voor 2013 door omstandigheden niet op tijd naar Jongsma is gestuurd, niet betekent dat sprake is van een verandering van de (rechts)verhouding tussen Jongsma en de gemeente. Daarvoor moet meer aan de hand zijn. De (nieuwe) gemeente heeft nimmer de indruk gewekt voortaan regulier te willen verpachten. Voor de toepassing van de Haviltex-maatstaf is de feitelijke invulling van de verhouding tussen partijen van belang. Er was volgens het Pachthof dus ook in 2013 en 2014 - slechts - sprake van een mondelinge geliberaliseerde pachtovereenkomst. &lt;/p&gt;&lt;h3&gt;4. Einde looptijd eenmalige pachtovereenkomst&lt;/h3&gt;&lt;p&gt;Onder het oude recht kenden we de zogenoemde eenmalige pachtovereenkomst[18]. Deze kon door partijen gesloten worden voor een (aaneengesloten) periode van maximaal 12 jaar. Ook in het kader van deze pachtvorm was een groot aantal voor de pachter beschermende bepalingen ‘uitgeschakeld’. &lt;/p&gt;&lt;p&gt;In de praktijk constateren we dat niet alle partijen na het verstrijken van deze termijn de tussen hen bestaande pachtovereenkomst opnieuw gezamenlijk vastleggen. Dit kan leiden tot vorderingen tot pachtvastlegging, waarbij de pachter het standpunt inneemt dat (inmiddels) sprake is van reguliere pacht. &lt;/p&gt;&lt;p&gt;De Hoop/De Hoop&lt;/p&gt;&lt;p&gt;&lt;span class="italic"&gt;ECLI:NL:GHARL:2017:7746 (5 september 2017)&lt;/span&gt;&lt;span class="superscript"&gt; [19]&lt;/span&gt;&lt;/p&gt;&lt;p&gt;In de zaak De Hoop/De Hoop wordt na afloop van de duur van de eenmalige pachtovereenkomst door de verpachter het land voor een jaar te huur aangeboden aan de pachter. De pachter bleef het land gebruiken en betaalde de pachtprijs die door de verpachter was voorgesteld. Het Pachthof heeft het betalen van de pachtprijs beschouwd als het aanvaarden van het aanbod van de verpachter. Oftewel: er was een pachtovereenkomst voor de duur van één jaar tot stand gekomen. &lt;/p&gt;&lt;p&gt;Resteerde de vraag welke pachtvorm door partijen was bedoeld. De verpachter stelde dat sprake was van een overeenkomst van geliberaliseerde pacht, aangezien de overeenkomst voor de duur van één jaar was aangegaan, zoals ook het geval was bij de eenmalige pachtovereenkomst die in de periode van twaalf jaar daarvoor gold. Het Pachthof oordeelde echter anders. Bij het aanbod van de verpachter tot het sluiten van een éénjarige pachtovereenkomst is geen melding gemaakt van het feit dat een geliberaliseerde pachtovereenkomst werd beoogd. Ook is in het aanbod niet gerefereerd aan de eerdere pachtverhouding (eenmalige pachtovereenkomst). De verpachter heeft niet kenbaar gemaakt dat het zijn bedoeling was om de eerdere pachtverhouding voort te zetten. &lt;/p&gt;&lt;p&gt;Het Pachthof heeft de pachtverhouding vastgelegd als een reguliere pachtovereenkomst voor één jaar. &lt;/p&gt;&lt;p&gt;Een kortere dan de wettelijke duur van een pachtovereenkomst dient te worden goedgekeurd door de grondkamer. De Centrale Grondkamer oordeelde, zoals de grondkamer ook had gedaan, dat geen sprake was van bijzondere omstandigheden zoals bedoeld in art. 7:325 lid 4 BW.[20] De duur werd door de Centrale Grondkamer toch gewijzigd in de wettelijke duur van zes jaar. &lt;/p&gt;&lt;p&gt;S/Gemeente Heeze-Leende&lt;/p&gt;&lt;p&gt;&lt;span class="italic"&gt;ECLI:NL:GHARL:2019:2647 (26 maart 2019)&lt;/span&gt;&lt;span class="superscript"&gt; [21]&lt;/span&gt;&lt;/p&gt;&lt;p&gt;Dat het oppassen is geblazen (althans voor een verpachter) bij een stilzwijgende ‘verlenging’ van een eenmalige pachtovereenkomst blijkt ook uit het arrest van het Pachthof van 26 maart 2019. In casu had de pachter percelen landbouwgrond verkocht aan een projectontwikkelaar. Aangezien de grond pas na een aantal jaren gebruikt zou worden voor de door de projectontwikkelaar beoogde ontwikkeling is door partijen een eenmalige pachtovereenkomst gesloten voor de duur van 3 jaar. Na afloop van deze termijn is de pachter de grond blijven gebruiken en de destijds overeengekomen pachtprijs blijven betalen. De grond wordt vervolgens verkocht aan de gemeente Heeze-Leende. De gemeente is van oordeel dat de pachter het gebruik moet beëindigen. Pachter is echter een andere mening toegedaan en vordert vastlegging van de tussen hem als pachter en de gemeente als verpachter bestaande pachtovereenkomst. De pachter heeft destijds de grond aan de ontwikkelaar verkocht voor een prijs die hoger was dan de agrarische waarde. In afwachting van de planontwikkeling was sprake van voortgezet gebruik in de vorm van een eenmalige pachtovereenkomst. Na afloop van de duur van deze overeenkomst is het gebruik voortgezet en heeft de verpachter de geldelijke vergoeding ontvangen. De verpachter heeft geen tweede nieuwe eenmalige pachtovereenkomst aangeboden. De verhouding tussen partijen kan aangemerkt worden als een pachtovereenkomst. Het Pachthof overweegt dat een stilzwijgende pachtovereenkomst zich leent voor vastlegging als reguliere pachtovereenkomst. Het ligt op de weg van de verpachter om aan te tonen dat sprake is van geliberaliseerde pacht in plaats van reguliere pacht. Mede in het licht van de terughoudendheid die past bij de toepassing van de beperkende werking van de redelijkheid en billijkheid op bepalingen van dwingend recht, had de verpachter in deze zaak naar het oordeel het Pachthof hiervoor te weinig aangevoerd. De verpachter had stilgezeten en de pachtprijs zonder protest ontvangen. &lt;/p&gt;&lt;p&gt;Wel heeft het Pachthof aangegeven dat als in de nabije toekomst op de percelen een niet-agrarische bestemming zou komen te liggen, het allerminst vanzelfsprekend is dat de pachter aanspraak kan maken op een schadeloosstelling. Hetzelfde geldt voor het voorkeursrecht. Naar maatstaven van redelijkheid en billijkheid zou het onaanvaardbaar zijn als de pachter dan de grond voor de waarde in verpachte staat zou kunnen verwerven. &lt;/p&gt;&lt;p&gt;Samengevat: De pachter heeft de gronden in gebruik gehouden in de veronderstelling dat dat kon, zolang verpachter de gronden niet nodig had. Verpachter heeft volgens het Pachthof stilgezeten en (zonder protest) de betalingen door pachter ontvangen, wat voor haar (dure) rekening dient te komen. Ook hier de conclusie dat sprake is van een reguliere pachtovereenkomst en geen geliberaliseerde pachtovereenkomst. &lt;/p&gt;&lt;h3&gt;5. De grondgebruiksverklaring&lt;/h3&gt;&lt;p&gt;In de praktijk kennen we de zogenoemde grondgebruiksverklaring. Een vehikel dat zijn basis kent in de Meststoffenwet.[22] Ik zal in deze bijdrage hierop niet uitvoerig ingaan. Ik beperk mij tot de opmerking dat een landbouwer destijds alleen grond mocht ‘meetellen’ voor zijn mestadministratie als hij grond in gebruik had op basis van een door de Meststoffenwet genoemde titel van gebruik. Eén van die titels was de zogenoemde grondgebruiksverklaring. Dit was een verklaring, ondertekend door zowel eigenaar als gebruiker, dat landbouwgrond feitelijk bij het bedrijf van de gebruiker in gebruik was. In een dergelijke verklaring werd (meestal) niets anders vastgelegd. Niets omtrent de voorwaarden omtrent het gebruik, de prijs et cetera. Alleen dat sprake was van een gebruik van een bepaald perceel voor een bepaalde duur. Meestal was de duur van de grondgebruiksverklaring beperkt tot één jaar. &lt;/p&gt;&lt;p&gt;De Meststoffenwet is op dit onderdeel gewijzigd en de grondgebruiksverklaring bestaat in dat kader niet meer, maar het fenomeen grondgebruiksverklaring is in de praktijk blijven bestaan. Ik vermoed dat een aantal partijen de voorkeur geven aan het tekenen van een grondgebruiksverklaring boven het sluiten van een pachtovereenkomst vanwege bijvoorbeeld de verplichting dat een pachtovereenkomst ter goedkeuring naar de grondkamer moet worden gestuurd. Daarnaast ‘vrees’ ik dat een aantal grondeigenaren het idee heeft dat een grondgebruiksverklaring, gesloten voor een korte periode, veiliger is dan het sluiten van een pachtovereenkomst. Dat laatste is echter niet (altijd) het geval. &lt;/p&gt;&lt;p&gt;&lt;span class="italic"&gt;ECLI:NL:GHARL:2019:1302 (12 februari 2019)&lt;/span&gt;&lt;span class="superscript"&gt; [23]&lt;/span&gt;&lt;/p&gt;&lt;p&gt;In deze zaak gaat het over de vraag of er tussen Jan enerzijds en Ben anderzijds een pachtverhouding bestond en of die aangemerkt moest worden als een geliberaliseerde pachtovereenkomst of een reguliere pachtovereenkomst. Na het overlijden van Jan is C eigenaar van de desbetreffende grond geworden. &lt;/p&gt;&lt;p&gt;Het Pachthof oordeelt dat sprake is van een reguliere pachtovereenkomst. Uit de jarenlange terbeschikkingstelling van het land door Jan aan Ben, de ontvangst van de betalingen en de door Ben gestelde achtergrond van de ingebruikgeving volgt dat daar overeenstemming over was tussen partijen. Vanaf 2007 heeft Ben het exploitatierisico gedragen. De rechtsverhouding is door het Pachthof gekwalificeerd als een pachtovereenkomst. &lt;/p&gt;&lt;p&gt;Het Pachthof ziet niet in dat de praktijk tussen partijen dat elk jaar een grondgebruikersverklaring is ondertekend, meebrengt dat tussen hen is overeengekomen dat het geliberaliseerde regime van art. 7:397 BW op hun rechtsverhouding van toepassing zou zijn. In dit arrest zien we vervolgens een herhaling van hetgeen het Pachthof heeft overwogen in het hiervoor besproken arrest uit 2013. De overeengekomen duur van de overeenkomst zegt niet direct iets over de door partijen beoogde pachtvorm.&lt;/p&gt;&lt;p&gt; &lt;/p&gt;&lt;p&gt;&lt;span class="italic"&gt;ECLI:NL:GHARL:2019:2921 (2 april 2019)&lt;/span&gt;&lt;span class="superscript"&gt; [24]&lt;/span&gt;&lt;/p&gt;&lt;p&gt;In deze zaak ‘pachtte’ K (pachter) van B (verpachter) een perceel landbouwgrond voor de teelt van pootaardappelen. De kern van de zaak is (wederom) de kwalificatie van de tussen partijen gesloten grondgebruikersovereenkomst van 2006. Pachter was van oordeel dat sprake was van een reguliere pachtovereenkomst voor de duur van één jaar. Verpachter had een verklaring voor recht gevorderd dat de overeenkomst tussen partijen een teelpachtovereenkomst is, althans een overeenkomst van eenmalige pacht dan wel geliberaliseerde pacht. De Pachtkamer van de Rechtbank was van oordeel dat sprake was van een teeltpachtovereenkomst. Het Pachthof dacht daar anders over. Op grond van art. 70f lid 3 Pachtwet diende de inzending ter registratie van een teeltpachtovereenkomst binnen twee maanden nadat deze is aangegaan, te hebben plaatsgevonden. In deze zaak was niet voldaan aan deze eis, omdat de grondgebruikersovereenkomst pas in december 2015 was ingezonden. De eis tot inzenden geldt op grond van de wet en is van dwingend recht in de zin dat daarvan niet ten nadele van de pachter mag worden afgeweken. Omdat de teeltpachtovereenkomst niet (tijdig) is ingezonden ter registratie, geldt dat partijen een pachtovereenkomst hebben gesloten waarvoor het normale pachtregime geldt[25]. Niet in geschil was dat de overeenkomst is aangegaan voor de duur van één jaar. De overeenkomst was gesloten onder het oude regime waardoor geen sprake was van een overeenkomst van geliberaliseerde pacht. Het feit dat de overeenkomst was gesloten voor de duur van één jaar is onvoldoende voor de conclusie dat dan sprake is van een eenmalige overeenkomst. Andere feiten en omstandigheden dienaangaande zijn niet aangevoerd. De grondkamer heeft goedkeuring verleend aan de korte duur zodat ervan moet worden uitgegaan dat tussen partijen een reguliere pachtovereenkomst voor de duur van één jaar is gesloten.&lt;/p&gt;&lt;p&gt;Pachter heeft in deze zaak ook terugbetaling van te veel betaalde pachtprijs gevorderd. Verpachter voerde in dit kader aan dat het naar maatstaven van redelijkheid en billijkheid onaanvaardbaar is dat pachter zich beroept op pachtbescherming. Volgens verpachter heeft pachter willens en wetens ingestemd met de eenjarige pacht voor een hoge pachtsom. Het opzijzetten van dwingendrechtelijke beschermingsbepalingen vereist echter nogal wat volgens het Pachthof. Het feit dat pachter heeft ingestemd met deze constructie maakt niet dat het naar maatstaven van redelijkheid en billijkheid onaanvaardbaar is dat hij zich later alsnog op deze beschermingsbepalingen beroept. De te veel betaalde pacht moest door de verpachter worden terugbetaald. &lt;/p&gt;&lt;p&gt;Tegen dit arrest is cassatieberoep ingesteld. De Hoge Raad zal zich dus nog uitspreken over de vraag of terecht is geoordeeld dat geen sprake is van een teeltpachtovereenkomst of een geliberaliseerde pachtovereenkomst. &lt;/p&gt;&lt;p&gt;&lt;span class="italic"&gt;ECLI:NL:GHARL:2019:7070 (27 augustus 2019)&lt;/span&gt;&lt;span class="superscript"&gt; [26]&lt;/span&gt;&lt;/p&gt;&lt;p&gt;Het laatste arrest dat ik bespreek en dat betrekking heeft op de kwalificatie van een grondgebruiksovereenkomst betreft een zaak waarbij de verpachter een melkveehouderij heeft geëxploiteerd, maar zijn onderneming heeft gestaakt. Hij heeft aanvankelijk een deel van zijn percelen landbouwgrond in gebruik gegeven aan pachter en later alle percelen. Partijen hebben in 2007 een grondgebruiksverklaring getekend. In deze verklaring is verpachter aangeduid als grondgebruikgever en de pachter als gebruiker. De gebruiksperiode begon op 1 februari 2007 en zou eindigen bij wederopzegging. In 2014 heeft verpachter het voornemen om de gronden te verkopen en deelt dit mede aan de pachter. Laatstgenoemde wil de gronden niet in eigendom verwerven en geeft aan dat hij pachtvastlegging gaat vorderen.&lt;/p&gt;&lt;p&gt;Het is aan de pachtrechter zo nauwkeurig mogelijk vast te leggen wat partijen zijn overeengekomen. Verpachter draagt de bewijslast van zijn stellingen over hetgeen partijen (nader) zijn overeengekomen. Hij is immers degene die zich beroept op de rechtsgevolgen daarvan. Het Pachthof ziet anders dan verpachter geen aanleiding uit te gaan van een (bewijs)vermoeden dat de pachtovereenkomsten van partijen geliberaliseerde pacht betreffen, omdat dit de norm is en reguliere pachtovereenkomsten nog slechts een hoge uitzondering zijn[27]. Zelfs als dat juist is, rechtvaardigt de omstandigheid dat het ene type overeenkomst tegenwoordig veel meer wordt aangegaan dan een ander type nog niet dat uitgegaan kan worden van het vermoeden dat partijen dan het type van de meest voorkomende overeenkomst hebben gesloten. De verpachter heeft ook geen verklaringen en gedragingen van pachter of zichzelf gesteld waaruit, indien bewezen, zou kunnen volgen dat partijen toepassing van het geliberaliseerde regime op hun pachtovereenkomst hebben beoogd. Ook speelt een rol dat overeenkomsten van 2006 en 2007 in elk geval geen geliberaliseerde pachtovereenkomsten kunnen zijn, omdat geliberaliseerde pacht toen nog niet bestond. Het Pachthof concludeert dan ook dat geen sprake is van geliberaliseerde pacht. &lt;/p&gt;&lt;p&gt;Het Pachthof heeft verpachter vervolgens toegelaten tot bewijs van zijn stelling dat partijen telkens reguliere pachtovereenkomsten voor de duur van een jaar zijn aangegaan, in het bijzonder:&lt;/p&gt;&lt;ul&gt;&lt;li class="streepjes"&gt;dat pachter hem jaarlijks vroeg of hij de grond weer mocht gebruiken;&lt;/li&gt;&lt;li class="streepjes"&gt;dat verpachter enkele keren aan het sluiten van de nieuwe pachtovereenkomst voor de duur van één jaar/teeltseizoen de voorwaarde heeft verbonden dat er een hogere pachtprijs moest worden betaald;&lt;/li&gt;&lt;li class="streepjes"&gt;dat de grond zijn pensioenvoorziening was en dat hij deze te gelegener tijd wenste te verkopen;&lt;/li&gt;&lt;li class="streepjes"&gt;feiten en omstandigheden waaruit blijkt, althans kan worden afgeleid, dat de grondgebruikersverklaring een voorovereenkomst was.&lt;/li&gt;&lt;/ul&gt;&lt;p&gt;Verpachter heeft alleen zichzelf als getuige doen horen. De aangevoerde feiten en omstandigheden waren volgens het Pachthof onvoldoende zwaarwegend om de dwingendrechtelijke bepalingen van titel 7.5 BW opzij te zetten. De overeenkomst tussen partijen betreft derhalve een reguliere pachtovereenkomst. &lt;/p&gt;&lt;h3&gt;6. Aantal conclusies/bevindingen&lt;/h3&gt;&lt;p&gt;In deze bijdrage is een aantal arresten de revue gepasseerd. Welke conclusies kunnen we trekken uit de uitspraken van het Pachthof in het kader van procedures waarbij sprake is van vastlegging van pachtovereenkomsten en beoordeeld moet worden van welke pachtvorm sprake is?&lt;/p&gt;&lt;p&gt;In de arresten Meijerink/gemeente Ommen en Friese Meren/Jongsma is het de verpachter ‘gelukt’ om aan te tonen dat partijen een geliberaliseerde pachtovereenkomst zijn overeengekomen. Uit de andere besproken arresten blijkt echter dat dit eerder uitzonderingen lijken te zijn dan regel. Geslaagde beroepen op redelijkheid en billijkheid zien we nauwelijks meer.&lt;/p&gt;&lt;p&gt;De toepassing van de beperkende werking van de redelijkheid en billijkheid op bepalingen van dwingend recht wordt door het Pachthof zeer terughoudend toegepast. &lt;/p&gt;&lt;p&gt;Het Pachthof heeft overwogen dat een stilzwijgende pachtovereenkomst zich leent voor vastlegging als reguliere pachtovereenkomst. Het ligt op de weg van de verpachter om aan te tonen dat sprake is van geliberaliseerde pacht in plaats van reguliere pacht. Het Pachthof geeft in dit kader tevens duidelijk aan dat als een verpachter betoogt dat sprake is van een geliberaliseerde pachtovereenkomst in plaats van een reguliere pachtovereenkomst, hij in dat kader moet kunnen aantonen dat partijen hun overeenstemming over en weer in de zin van een geliberaliseerde pachtovereenkomst hebben begrepen en mogen begrijpen. Het is overigens dan niet noodzakelijk dat partijen de beschermende bedingen in art. 7:397 eerste lid van het Burgerlijk Wetboek schriftelijk hebben uitgesloten. Het gaat erom wat de bedoeling was van partijen en wat de pachter kon en mocht begrijpen en verwachten ten aanzien van het gebruik van de landbouwgrond (Haviltexmaatstaf). &lt;/p&gt;&lt;p&gt;Duidelijk is dat de enkele omstandigheid dat sprake is van een jaar-tot-jaar contract niet voldoende is om te bepalen dat sprake is van een geliberaliseerde pachtovereenkomst. Ook het betoog dat tegenwoordig geliberaliseerde pacht de norm is in plaats van reguliere pacht redt het niet. Hier wordt geen bewijsvermoeden aan ontleend. &lt;/p&gt;&lt;p&gt;Als de overeenkomst is aangegaan voor 1 september 2007, wordt een vordering tot vastlegging van de overeenkomst als geliberaliseerde pachtovereenkomst alleen toegewezen als de verpachter kan aantonen dat de (duur)overeenkomst in de loop van de jaren is gewijzigd naar geliberaliseerde pacht. &lt;/p&gt;&lt;p&gt;Concrete feiten en omstandigheden van het geval bepalen derhalve of het Pachthof het aannemelijk acht dat sprake is van geliberaliseerde pacht. Te denken valt aan de zaken waarbij partijen duidelijk zijn overeengekomen dat zij een dergelijke overeenkomst zouden aangaan, maar bijvoorbeeld vastlegging (nog) niet of niet consequent heeft plaatsgevonden. Toch moeten grondeigenaren die in het verleden een eenmalige of geliberaliseerde pachtovereenkomst hebben vastgelegd, en waarvan de looptijd is verstreken, op hun hoede zijn. Als zij blijven stilzitten en de pachtprijs zonder protest blijven ontvangen, kunnen zij verrast worden door vastlegging van de overeenkomst als een reguliere pachtovereenkomst.&lt;/p&gt;&lt;p&gt;Boodschap is in ieder geval dat zolang het pachtrecht door de wetgever niet is gewijzigd, deugdelijke vastlegging van de tussen partijen overeengekomen pachtvorm van groot belang is. &lt;/p&gt;&lt;p&gt;Voorkomen blijft immers beter dan genezen…&lt;/p&gt;</content><legacyfootnotes/><footnotes><footnote>1 Rianne van Bommel is als jurist werkzaam bij Remie Fiscaal Juridisch Adviesbureau te Uden.</footnote><footnote>2 ‘Het nieuwe pachtrecht is voor de dommen geschreven’, G.M.F. Snijders, &lt;span class="italic"&gt;TvAR&lt;/span&gt; 2008, p. 451</footnote><footnote>3 Rapport Evaluatie pachtregelgeving, &lt;span class="italic"&gt;Kamerstukken I&lt;/span&gt; 2013/14, 30448 nr. G.</footnote><footnote>4 ‘Het Akkoord van Spelderholt’, &lt;span class="italic"&gt;TvAR&lt;/span&gt; 2014/9, mr. W.L. Valk, mr. G.M.F. Snijders en H.A. van Bommel.</footnote><footnote>5 O.a. Pachtkamer Gerechtshof Arnhem 27 januari 2009, zaaknummer 104.003.990 en Pachtkamer Gerechtshof Arnhem-Leeuwarden 7 oktober 2014, ECLI:NL:GHARL:2014:7719, &lt;span class="italic"&gt;TvAR&lt;/span&gt; 2015, 5523).</footnote><footnote>6 ECLI:NL:HR:2019:2034, HR 20 december 2019, &lt;span class="italic"&gt;TvAR &lt;/span&gt;2019/8013.</footnote><footnote>7 Art. 7:385 BW.</footnote><footnote>8 Art. 7:388 BW.</footnote><footnote>9 Art. 7:395 BW.</footnote><footnote>10 Art. 7:396 BW.</footnote><footnote>11 Art. 7:397 lid 1 BW (geliberaliseerde pacht aangegaan voor duur van zes jaar of korter) en Art. 7:397 lid 2 BW (geliberaliseerde pacht aangegaan voor duur van langer dan zes jaar).</footnote><footnote>12 ECLI:NL:GHARL:2013:9214 Gerechtshof Arnhem-Leeuwarden 3 december 2013, zaaknummer 200.096.385).</footnote><footnote>13 Een dergelijke stelling kan ook ingenomen worden in het kader van een gevorderde negatieve verklaring voor recht.</footnote><footnote>14 Art. 7:325 BW.</footnote><footnote>15 Gerechtshof Arnhem-Leeuwarden 29 november 2016, zaaknummer 200.163.364, &lt;span class="italic"&gt;TvAR&lt;/span&gt; 2017/5891.</footnote><footnote>16 Art. 7:321 BW.</footnote><footnote>17 Gerechtshof Arnhem-Leeuwarden 31 januari 2017, zaaknummer 200.179.285, &lt;span class="italic"&gt;TvAR&lt;/span&gt; 2017/5906.</footnote><footnote>18 Art. 70f Pachtwet.</footnote><footnote>19 Gerechtshof Arnhem-Leeuwarden 5 september 2017, zaaknummer 200.153.586.</footnote><footnote>20 Centrale Grondkamer 19 maart 2019, dossiernummer GP 11.788.</footnote><footnote>21 Gerechtshof Arnhem-Leeuwarden 26 maart 2019, zaaknummer 200.239.145.</footnote><footnote>22 Art. 1 Regeling landbouwgrond en natuurterrein Meststoffenwet (regeling vervallen per 1 januari 2006).</footnote><footnote>23 Gerechtshof Arnhem 12 februari 2019, zaaknummer 200.216.339, &lt;span class="italic"&gt;TvAR &lt;/span&gt;2019/8001.</footnote><footnote>24 Gerechtshof Arnhem-Leeuwarden 2 april 2019, zaaknummer 200.237.255, &lt;span class="italic"&gt;TvAR&lt;/span&gt; 2020/8012.</footnote><footnote>25 Gerechtshof Arnhem, 2 maart 2004, Prjuni 2004/4, Van Wely / Van Os.</footnote><footnote>26 Gerechtshof Arnhem-Leeuwarden 27 augustus 2019, zaaknummer 200.200.476.</footnote><footnote>27 ECLI:NL:GHARL:2018:8331 Gerechtshof Arnhem-Leeuwarden 18 september 2018, zaaknummer 200.200.476.</footnote></footnotes><auteurs>mr. H.A. van Bommel</auteurs><published>2020-04-30 11:25:58</published><modified>2020-04-30 15:43:20</modified><editiondate>2020-04-30</editiondate><htmlpath>https://denhollander.info/artikel/16107</htmlpath></article>
</articles></edition>