<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1996</searchword><id>5962</id><udhid>UDH:TvAR/5962</udhid><titel>Actuele bestemmingsplanjurisprudentie in relatie tot de Algemene wet bestuursrecht</titel><searchwords><searchword>TvAR 7/8/1996</searchword><searchword>UDH:TvAR/5962</searchword></searchwords><attachments><attachment><name>1996_nr 78_Artikel_deGier.pdf</name><extention>pdf</extention><url>https://denhollander.info/download/5806/ci</url></attachment></attachments><inleiding>l. INLEIDING&#13;
In deze bijdrage ga ik in op de belangrijkste ontwikkelingen in de actuele jurisprudentie inzake bestemmingsplannen. Dat impliceert een aantal beperkingen:&#13;
Actueel: ik laat de actualiteit samenvallen met het moment van inwerkingtreding van de eerste twee tranches van de Algemene wet bestuursrecht (Awb) en de daaraan aange-paste wet op de Ruimtelijke Ordening (WRO). Ik zal dus enkele hoofdlijnen van de juris-prudentie bespreken, die vanaf 1 januari 1994 is verschenen.&#13;
Jurisprudentie: ik zal mij beperken tot de jurisprudentie van de sectoren bestuursrecht van de rechtbanken en die van de Afdeling bestuursrechtspraak, met inbegrip van de Voorzittersuitspraken. De sinds januari 1994 nog uitgesproken oordelen van de Kroon over bestemmingsplannen, die eigenlijk ook niet jurisprudentie mogen heten omdat de Kroon geen rechter is, zal ik dus niet behandelen.&#13;
Inzake bestemmingsplannen: dat moet ruim worden verstaan in die zin dat ik ook de jurisprudentie inzake uitwerkings- en wijzigingsplannen zal behandelen, en ook de juris-prudentie inzake (het appellabel zijn van) de weigering van een gemeentebestuur tot het verlenen van planologische medewerking.&#13;
Daaraan voorafgaand ga ik kort in op de belangrijkste recente wijzigingen van de WRO, die aan de nieuwe jurisprudentie inzake bestemmingsplannen ten grondslag liggen.</inleiding><content>2. DE RECENTE WIJZIGINGEN VAN DE WRO&#13;
De recente ontwikkelingen in de bestemmingsplanjurisprudentie zijn voornamelijk inge-geven door de invoering, per 1 januari 1994, van de eerste twee tranches van de Awb en de aan die nieuwe wetgeving aangepaste WRO (met inbegrip van de Leemte wet Awb).&#13;
De inwerkingtreding van de Awb heeft voor de wijze van totstandkoming van het be-stemmingsplan overigens slechts geringe betekenis gehad. In art. 23 WRO wordt de open-bare voorbereidingsprocedure van afdeling 3.4 Awb van toepassing verklaard op de voorbereiding van de vaststelling van het bestemmingsplan. Dat heeft, vergeleken met de oude bestemmingsplanprocedure, nauwelijks verschillen gebracht. Een belangrijk verschil van het ruimtelijke ordeningsrecht met het algemeen bestuursrecht is daarbij gebleven: tegen een ontwerp-bestemmingsplan kunnen niet uitsluitend belanghebbenden, maar kan eenieder bezwaren, nu zienswijzen geheten, indienen. Het enige echte Awb-punt dat wat betreft de totstandkoming van het bestemmingsplan in de jurisprudentie is opgedoken, is de vraag of de bekendmakingseis van artikel 3:42 Awb van toepassing is op de besluiten tot vaststelling van bestemmingsplannen en ook van uitwerkings- en wijzigings-plannen.&#13;
Voor het verdere vervolg van de bestemmingsplanprocedure heeft de Awb twee be-langrijke gevolgen gehad: het Kroonberoep tegen het besluit van GS inzake goedkeuring van het bestemmingsplan is vervangen door een rechterlijke toetsing door de Afdeling be-stuursrechtspraak van de Raad van State (ABRS). En in samenhang daarmee is de minis-teriële vervangingsbevoegdheid opgenomen in artikel 29 WRO, teneinde het verlies van de beïnvloedingsmogelijkheden van het Rijk op bestemmingsplannen te compenseren.&#13;
Een laatste gevolg van de inwerkingtreding van de Awb voor de gemeentelijke ruimte-lijke ordening is bepaald niet het minst belangrijke, zeker niet voor de burger. Het betreft het wegvallen van de rechtsbescherming tegen de weigering van het gemeentebestuur om planologische medewerking te verlenen aan de burger, wanneer hij daarom verzoekt. Het kan dan zowel de weigering van een voorbereidingsbesluit als de weigering van de vast-stelling van een bestemmingsplan(herziening) betreffen.&#13;
Een andere recente wijziging van de WRO betreft de invoering van het Nimby-wetje, waarbij het aanwijzingsinstrumentarium werd verbeterd en, wat ingrijpender is, de Nim-by-vrijstellingsmogelijkheid werd geïntroduceerd. Die vrijstellingsverlening, een soort super-artikel 19-vrijstelling, door de minister van VROM of door GS is aan een aantal wettelijke criteria gebonden en men kan zich daarbij afvragen op welke wijze de rechter aan die criteria zal toetsen. Jurisprudentie dienaangaande is echter nog niet voorradig.&#13;
Tegelijk met het Nimby-instrumentarium werd het nu al beruchte artikel 24 in de WRO ingevoegd, dat het recht van de burger om op te komen tegen een bestemmingsplan doet vervallen, wanneer dat bestemmingsplan zijn grondslag vindt in 'besluit-onderdelen' van een hoger plan. Zie daarover ook de bijdrage van Bruil elders in dit blad. Ik wil op dit on-derdeel nog slechts verwijzen naar de uitspraak van de Vz. ABRS inzake het beroep tegen het streekplan Utrecht1, waarin de reikwijdte van artikel 24 WRO aan de orde kwam. Dat dit artikel zacht gezegd ongelukkig is zal wel niemand willen bestrijden, uitgezonderd misschien de Tweede Kamerleden die het bij amendement hebben ingediend. Om die re-den ook wilden Provinciale Staten van Utrecht, de verweerders in de onderhavige uit-spraak, de werking van artikel 24 beperken tot die onderdelen van het streekplan die onherroepelijk zijn. Hun redenering was: Alleen wanneer tegen de 'besluit-onderdelen' van het streekplan beroep is ingesteld dat is verworpen dan wel helemaal geen beroep is ingesteld waardoor die onderdelen (formele) rechtskracht hebben verkregen, kan artikel 24 aan de burger worden tegengeworpen en zou hem dus rechtsbescherming tegen het be-stemmingsplan, voor zover gegrond op die 'besluit-onderdelen', moeten worden ontzegd. Op zichzelf een sympathieke redenering, die de voor rechtsbescherming van de burger schadelijke werking van artikel 24 belangrijk zouden inperken. De voorzitter kan er ech-ter, tot zijn spijt, niet mee instemmen. Artikel 24 spreekt niet van onherroepelijke plande-len, maar slechts van 'plandelen', zodat ook wanneer die onderdelen van het streekplan nog aan een rechterlijke toetsing onderhevig zijn, zij hun vernietigende werking voor de rechtsbescherming tegen het daarop gebaseerde bestemmingsplan al hebben. Ook vanuit de ratio van artikel 24, die is: geen dubbele rechtsgang tegen 'besluit-onderdelen' van een hoger plan, kan men stellen dat het ongewenst is dat inzake hetzelfde onderwerp tegelij-kertijd twee beroepsprocedures lopen, een in het kader van het streekplan en een in het kader van het bestemmingsplan. Maar dat alles maakt artikel 24 WRO in zijn uitwerking niet minder ongelukkig.&#13;
3. HET BEKENDMAKINGSVEREISTE VAN ARTIKEL 3:42 AWB&#13;
In de Leemtewet Awb is een aantal wijzigingen in de WRO aangebracht, die betrekking hebben op het bekendmakingsvereiste van pkb, streekplan en gemeentelijk structuurplan. Daarin wordt expliciet bepaald, dat de bekendmaking van het vaststellingsbesluit van die plannen geschiedt door terinzagelegging en voorafgaande publicatie daarvan. Dat is niet gebeurd met betrekking tot het bestemmingsplan en het uitwerkings- en wijzigingsplan. Bij het bestemmingsplan geldt de ongewijzigde regeling van artikel 26 WRO, waarin wel van terinzagelegging en van publicatie daarvan wordt gesproken, maar niet expliciet wordt bepaald dat deze handelingen de bekendmaking van het besluit vormen. Ten aan-zien van uitwerkings- en wijzigingsplannen wordt (in artikel 11 WRO) helemaal niets over bekendmaking voorgeschreven.&#13;
Zoals bekend eist de Awb in afdeling 3.6 dat besluiten bekend worden gemaakt willen zij in werking kunnen treden. Artikel 3:42 Awb schrijft ten aanzien van besluiten van al-gemene strekking voor, dat deze op algemene wijze bekend worden gemaakt. Dit kan door kennisgeving van het besluit of van de zakelijke inhoud daarvan in een blad (zoals een nieuwsblad of een huis-aan-huisblad) dan wel 'op een andere geschikte wijze'. De vraag komt dan op, of bij het bestemmingsplan en bij uitwerkings- en wijzigingsplannen het bekendmakingsvereiste van artikel 3:42 Awb geldt. Zo ja, dan treden die plannen niet in werking wanneer zij niet algemeen bekend zijn gemaakt. Die conclusie heeft de Vz. ABRS2 ook getrokken bij uitwerkings- en wijzigingsplannen. Maar daarin verklaart de Vz. de bekendmakingseis van artikel 3:42 Awb van toepassing op het goedkeuringsbe-sluit van GS met betrekking tot het uitwerkings- of wijzigingsplan. Dat lijkt mij ook juist. De bekendmaking van een besluit heeft constitutieve werking, eerst door bekendmaking kan een besluit in werking treden en rechtsgevolgen verkrijgen. Een plan dat nog moet worden goedgekeurd kan pas in werking treden wanneer het goedkeuringsbesluit is geno-men. Hier kan dus alleen het goedkeuringsbesluit constitutieve werking hebben en dat be-sluit dient dan ook bekend gemaakt te worden. Het is bij uitwerkings- en wijzigingsplan-nen alleen anders, wanneer ingevolge het achtste lid van artikel 11 geen goedkeuring nodig is. Dan moet het vaststellingsbesluit wel worden bekendgemaakt.&#13;
De president rechtbank Zutphen3 denkt hier anders over, waar hij concludeert dat het vaststellingsbesluit van een wijzigingsplan algemeen moet worden bekend gemaakt. Een-zelfde conclusie heeft de rechtbank Zutphen getrokken met betrekking tot het vaststellingsbesluit van het bestemmingsplan: ook dit besluit zou ingevolge artikel 3:42 Awb algemeen bekend moeten worden gemaakt.4 Dit lijkt mij dus onjuist. Ook hier moet im-mers gelden, dat het goedkeuringsbesluit van GS algemeen bekend gemaakt moet wor-den. Dat eist de WRO bovendien al in artikel 28, zesde lid: na de goedkeuring dient het goedkeuringsbesluit met het bestemmingsplan ter inzage te worden gelegd en de terinza-gelegging moet worden gepubliceerd. Daarmee wordt dus inhoudelijk gezien aan het bekendmakingsvereiste voldaan. De wetgever heeft dat alleen geen bekendmaking ge-noemd, omdat het goedkeuringsbesluit van GS en daarmee het onderliggende bestem-mingsplan pas in werking treedt na afloop van de beroepstermijn bij de ABRS. Daar komt nog bij, dat artikel 26 WRO ook tervisielegging en publicatie eist van het door de raad vastgestelde bestemmingsplan. Samengevat lijken er mij geen redenen aanwezig om aan te nemen dat, naast al deze in de WRO genoemde vereisten, ook nog het bekendmakings-vereiste van art. 3:42 Awb zou gelden voor de vaststelling van het bestemmingsplan. En voor de uitwerkings- en wijzigingsplannen moet - nogmaals - gelden dat de vaststellings-besluiten alleen ingevolge art. 3:42 algemeen bekend gemaakt moeten worden, wanneer de goedkeuring van GS niet nodig is.&#13;
4. DE JURISPRUDENTIE INZAKE DE WEIGERING VAN PLANOLOGISCHE MEDEWERKING&#13;
Het komt nogal eens voor, dat een bestemmingsplan en dan vooral een partiële herziening daarvan, niet op gemeentelijk initiatief tot stand komt, maar op verzoek van een burger. Die burger heeft dus tevoren een verzoek om planologische medewerking aan het ge-meentebestuur gedaan. Die planologische medewerking kan ook bestaan in het nemen van een voorbereidingsbesluit, hetzij als eerste stap in een bestemmingsplan-herzienings-procedure, hetzij om de formele basis voor een artikel 19-vrijstelling te creëren. Onder de Wet Arob stond tegen de weigering van planologische medewerking beroep op de admi-nistratieve rechter open, althans voorzover het de weigering van een beschikking betrof. En van een beschikking was sprake, wanneer de gevraagde bestemmingsplanherziening een postzegelplan was of het gevraagde voorbereidingsbesluit een postzegelbesluit.&#13;
Met de inwerkingtreding van de Awb is een en ander veranderd, of op zijn minst veel moeizamer geworden. Op de bijlage bij artikel 8:5 Awb staat een aantal besluiten opge-somd waartegen rechtsbescherming bij de administratieve rechter wordt uitgezonderd. Daaronder staan ook de besluiten genoemd, genomen op grond van zowel artikel 21 als artikel 25 WRO, dus de besluiten tot vaststelling van een voorbereidingsbesluit en van een bestemmingsplan. En artikel 6:2 Awb stelt wat betreft de rechtsbescherming de wei-gering om een besluit te nemen gelijk met het positieve besluit. De conclusie moet dan zijn, dat ook de weigeringen om een voorbereidingsbesluit of een bestemmingsplan vast te stellen van beroep op de administratieve rechter zijn uitgezonderd. Als dit zou worden volgehouden, zou dat een belangrijke teruggang in de administratiefrechtelijke rechtsbe-scherming van de burger zijn, althans waar het de postzegelplannen en -voorbereidings-besluiten betreft. Een teruggang in de rechtsbescherming is door de Awb-wetgever niet beoogd, integendeel. Bovendien zou het uitsluiten van de rechtsbescherming bij de admi-nistratieve rechter ertoe leiden, dat de burger tegen de weigering van de vaststelling van een voorbereidingsbesluit of bestemmingsplan een beroep op de burgerlijke rechter met een onrechtmatige-daadsactie zou kunnen doen. Dit zou zeer ongewenst zijn, omdat de burgerlijke rechter dan een oordeel zou moeten geven over zaken die typisch tot het be-stuursrecht behoren. Nog afgezien van het onwenselijke feit, dat men over deze kwesties bij de burgerlijke rechter in drie instanties zou kunnen procederen. Om al die redenen is het gewenst dat tegen de weigering van planologische medewerking aan een verzoek van een burger toch een administratiefrechtelijke voorziening openstaat. Er moet dus gezocht worden naar redeneringen die dat mogelijk maken. Verschillende rechtbanken hebben met deze kwestie geworsteld. De uitkomsten van die worstelingen zijn echter niet gelijk-luidend, zoals blijkt uit een aantal uitspraken die hieronder besproken zullen worden.&#13;
Als eerste de vraag of de weigering een voorbereidingsbesluit te nemen appellabel is.&#13;
De pres. Rb. Assen oordeelde van niet.5 Hij beriep zich daarbij op het feit dat artikel 21 WRO op de bijlage bij artikel 8:5 Awb is geplaatst en dat daarbij geen uitzondering is ge-maakt voor het weigeringsbesluit.&#13;
De Pres. Rb. Alkmaar achtte het beroep tegen de weigering van een voorbereidingsbe-sluit wèl appellabel.6 Zijn redenering stoelde op twee argumenten. In de eerste plaats zegt hij dat aan een positief voorbereidingsbesluit geheel andere gevolgen zijn verbonden dan aan een weigeringsbesluit. Bij een positief besluit kan immers de rechtsbescherming in een later stadium nog volop aan bod komen, wanneer namelijk een artikel 19-vrijstelling zal worden verleend of een bestemmingsplanherziening zou plaatsvinden. Bij een weige-ringsbesluit blijft rechtsbescherming ten aanzien van vervolg-besluitvorming achterwege. Bovendien heeft de wetgever in de memorie van toelichting expliciet gesproken over de plaatsing van artikel 21 WRO op de bijlage bij artikel 8:5 Awb en daarbij vermeld, dat het de bedoeling is dat rechtsbescherming alleen wordt uitgesloten ten aanzien van het posi-tieve besluit, de vaststelling van een voorbereidingsbesluit dus. Ten aanzien van het wei-geringsbesluit zou de oude Arob-praktijk kunnen worden voortgezet. Die redenering van de pres. Rb. Alkmaar is later ook gevolgd door de Rb. Arnhem.7&#13;
Dan de weigering om een bestemmingsplan vast te stellen. Artikel 25 WRO, de proce-durebepaling die ziet op de verplichting voor de gemeenteraad om binnen zekere termijn na de tervisielegging het bestemmingsplan vast te stellen, is eveneens geplaatst op de bij-lage bij artikel 8:5 Awb. Hierbij kan men vervolgens dezelfde redenering volgen als bij het voorbereidingsbesluit: artikel 6:2 stelt het weigeringsbesluit wat de rechtsbescherming betreft gelijk met het positieve besluit, zodat ook het weigeringsbesluit van beroep op de administratieve rechter uitgesloten moet worden geacht.&#13;
De Rechtbank Den Bosch8 heeft, deze redenering volgend, zich niet bevoegd verklaard te oordelen over een beroep tegen de weigering een bestemmingsplan vast te stellen. Zij wees daarbij nog op een passage in de memorie van antwoord bij de Awb, waarin de re-gering onomwonden uitsprak dat plaatsing van artikel 25 op de bijlage dus betekent dat tegen de weigeringsbesluiten geen beroep mogelijk is. Daaruit kan worden afgeleid dat het hier om een door de wetgever gewenste consequentie gaat, die echter wel leidt tot een in vergelijking met het Arob-tijdperk onmiskenbare vermindering van rechtsbescherming.&#13;
Voor de pres. Rb. Almelo9 was het laatste niet aanvaardbaar. Hij oordeelde simpelweg dat een dergelijke teruggang in de rechtsbescherming niet de bedoeling van de Awb-wet-gever kan zijn geweest, in ieder geval niet waar het de postzegelplanherzieningen betreft. Die uitspraak is weliswaar duidelijk, maar toch een beetje van een 'grote-stappen-snel-thuis'-karakter. Zij besteedt immers in het geheel geen aandacht aan de voornoemde opvatting van de regering in de memorie van antwoord.&#13;
De Rb. Zutphen10 heeft een vernuftiger oplossing gevonden. Zij oordeelt dat een beroep tegen de weigering tot planvaststelling wel degelijk appellabel is, omdat de bevoegdheid om een bestemmingsplan vast te stellen niet berust op artikel 25, maar op artikel 10 WRO. Artikel 25 is volgens de rechtbank slechts een procedurebepaling en geen be-voegdheidsgrondslag. Omdat artikel 10 WRO niet op de bijlage voorkomt, is de weige-ring om op grond van artikel 10 een plan vast te stellen wel degelijk appellabel. Dit geldt althans wanneer het een postzegelplan betreft (een beschikking dus), want bij bestem-mingsplannen die niet een beschikking zijn, kan sprake zijn van algemeen verbindende voorschriften en beroep daartegen wordt uitgezonderd in artikel 8:2 Awb.&#13;
Inmiddels is de strijd tussen de voor- en tegenstanders van het appellabel zijn van de gemeentelijke weigering van planologische medewerking, zowel wat betreft het nemen van een voorbereidingsbesluit als het vaststellen van een bestemmingsplan, door de ABRS in het voordeel van de laatsten beslecht.11 Het feit dat de art. 21 en 25 WRO op de bijlage bij art. 8:5 Awb zijn geplaatst, waarbij door de wetgever geen uitzondering is ge-maakt voor de afwijzende besluiten (de weigering om een voorbereidingsbesluit te ne-men, respectievelijk een bestemmingsplan vast te stellen), moet volgens de ABRS onomstotelijk leiden tot de conclusie dat de weigering van planologische medewerking niet appellabel is. Daarbij merkt de Afdeling op dat ook de gelegenheid van de Leemte-wet Awb door de wetgever niet is aangegrepen om tot een andersluidende regeling te ko-men. Ik citeer de Afdeling: 'Nu de wetgever, hoewel in de literatuur en de lagere rechtspraak reeds uitvoerig op de onderhavige problematiek was gewezen, geen gebruik heeft gemaakt van deze gelegenheid om ten aanzien van voormelde weigeringsbesluiten alsnog de mogelijkheid van beroep op de administratieve rechter open te stellen, moet het ervoor worden gehouden dat de bewoordingen van de wet in overeenstemming zijn met de daaraan ten grondslag liggende bedoeling. Zeker dan is er geen plaats voor een uitleg waardoor aan die bewoordingen met een beroep op redelijke wetstoepassing hun kracht zou worden ontnomen.'&#13;
Aan de ABRS moet worden toegegeven dat men niet om de conclusie heen kan, dat het appellabel achten van de weigering van een besluit dat op de bijlage bij artikel 8:5 staat, duidelijk in strijd is met de systematiek van de Awb. Inderdaad vallen immers ook de weigeringsbesluiten wat de rechtsbescherming betreft onder het besluit-begrip zoals dat ook in de bijlage wordt gehanteerd. Het zou daarom al met al beter zijn, wanneer men al-thans om de bovengenoemde redenen toch een administratiefrechtelijke voorziening tegen deze weigeringsbesluiten wenselijk acht, wanneer de tekst van de bijlage wordt gewijzigd en daarin met zoveel woorden rechtsbescherming wordt uitgesloten tegen besluiten op grond van artikel 21 en 25 WRO, met uitzondering van de weigering een besluit tot vast-stelling te nemen. Overigens speelt ten aanzien van de weigering om uitwerkings- en wij-zigingsplannen vast te stellen hetzelfde rechtsbeschermingsprobleem als bij de bestemmingsplanvaststelling. Dit zou men op analoge wijze kunnen oplossen, door aan de vermelding van artikel 11 WRO op de bijlage de zinsnede toe te voegen: met uitzondering van de weigering een besluit tot vaststelling te nemen.&#13;
Overigens moet men de betekenis van de rechtsbeschermingsmogelijkheid tegen de weigeringsbesluiten in die zin relativeren, dat althans volgens de oude Arob-jurisprudentie een grote gemeentelijke beleidsvrijheid bestond om al dan niet een voorbereidingsbesluit te nemen of een bestemmingsplan vast te stellen. De rechter bleek het gebruik maken van die beleidsvrijheid slechts zeer marginaal te willen toetsen. Daarbij zal nu echter in ieder geval aan artikel 3:4 Awb getoetst kunnen worden (het beginsel van een evenwichtige en een evenredige belangenafweging), maar wellicht ook aan artikel 10 WRO zelf: hoe verhoudt het weigeringsbesluit zich met het criterium van 'een goede ruimtelijke ordening'?12&#13;
5. DE INHOUDELUKE TOETSING VAN BESTEMMINGSPLANNEN DOOR DE (VOORZITTER) ABRS&#13;
Uitspraken van de ABRS en van haar voorzitter, op verzoeken om voorlopige voorziening gegeven, over bestemmingsplannen zijn nog schaars. Weliswaar groeit het aantal uitspraken gestaag, maar de beschikbare hoeveelheid is op dit moment nog onvoldoende om harde conclusies te kunnen trekken over de vraag hoe de ABRS bestemmingsplannen inhoudelijk toetst. Toch kan geprobeerd worden om een zekere trend uit de beschikbare jurisprudentie af te leiden.&#13;
Voordat ik dat doe moet eerst gezegd worden dat de Awb, in tegenstelling tot vroeger de Wet Arob en de Tijdelijke wet Kroongeschillen, geen toetsingsgronden voor het rechterlijk oordeel bevat. De rechter moet toetsen aan het recht, in geschreven en ongeschreven vorm. Daarbij springt één geschreven norm, waaraan de ABRS zou kunnen toetsen, in het oog: artikel 10 WRO, vooral wat betreft het daarin neergelegde criterium van 'een goede ruimtelijke ordening'. Toetsing aan dat criterium gaf de Kroon in het verleden in ieder geval vaak aanleiding om goedkeuring aan een bestemmingsplan te onthouden. Voor de hand ligt dan de vraag of de ABRS eenzelfde wijze van toetsing aan de norm van de 'goede ruimtelijke ordening' zal verrichten.&#13;
Nu was er al vóór de komst van de ABRS als bestemmingsplanrechter enige ervaring met rechterlijke toetsing van bestemmingsplannen opgedaan. Vanaf 1988 oordeelde de Afdeling geschillen van de Raad van State immers als TWK-rechter al over bestemmingsplannen, voorzover het postzegelplannen en dus beschikkingen, betrof. Over die jurisprudentie kan worden opgemerkt dat de TWK-rechter bestemmingsplannen zeer inhoudelijk toetste.13 Weliswaar werd door deze rechter nogal eens een formeel beginsel van behoorlijk bestuur zoals het zorgvuldigheidsbeginsel gehanteerd, maar daaronder bleek vaak een zeer indringende toetsing van de beleidsinhoud van het bestemmingsplan schuil te gaan. Daarnaast werd door de TWK-rechter veelvuldig aan het beginsel van een redelijke belangenafweging getoetst, wat weliswaar een marginale toetsing impliceerde, maar in de praktijk was die toetsing zeer indringend. In veel gevallen schroomde de TWK-rechter niet om zijn eigen belangenafweging in plaats van die van het gemeentebestuur (en van GS) te stellen. Wat de TWK-rechter echter zeer zelden deed, was rechtstreeks en met zoveel woorden toetsen aan artikel 10 WRO. Het lijkt erop dat de TWK-rechter vaak onder de vlag van de redelijkheidstoetsing bepaalde wat in casu 'een goede ruimtelijke ordening' was. Daarbij voorzag hij bovendien regelmatig zelf in de zaak en stelde zijn oordeel over de goedkeuring van het bestemmingsplan in de plaats van dat van GS. Mijn eerste indruk van de jurisprudentie van de ABRS inzake bestemmingsplannen is dat deze TWK-lijn in een wellicht iets gematigder vorm wordt voortgezet. De ABRS toetst (het goedkeuringsbesluit inzake) een bestemmingsplan regelmatig aan het beginsel van een redelijke belangenafweging. De Afdeling spreekt dan van (voor verzoekers) 'niet onevenredig te achten' nadelige gevolgen, en lijkt daar te doelen op het evenredigheidsbeginsel, neergelegd in artikel 3:4, tweede lid Awb, al wordt dat artikel niet altijd genoemd.14 Te verwachten is dat artikel 3:4, naast artikel 3:2 Awb, een belangrijke rol in de bestemmingsplantoetsing zal gaan spelen. En dan zowel wat betreft het eerste lid, de verplichting tot een volledige belangenafweging, als wat betreft het tweede lid, dat voorschrijft dat er een evenredigheid tussen de met het besluit gediende en geschade belangen moet zijn. Te verdedigen valt overigens dat met de toets aan het beginsel van een volledige en in zijn uitkomst niet onevenredige belangenafweging tegelijk in belangrijke mate aan het criterium van 'een goede ruimtelijke ordening' wordt getoetst, want aan dat criterium is een deugdelijke belangenafweging inherent.&#13;
Een volledige en inhoudelijk indringende toetsing door de rechter aan artikel 10 WRO zou echter bovendien problematisch kunnen zijn. Want het is zeer de vraag of de wetgever met de vage norm van 'een goede ruimtelijke ordening' beoogd heeft de gemeentelijke bestemmingsplanmaker en GS als goedkeurende instantie volledig te binden. Heeft hij binnen die norm niet toch een ruime gemeentelijke beslissingsruimte intact willen laten? Als men van het laatste uitgaat, past daarbij beter een meer afstandelijke toetsing door de rechter. Toetsing aan artikel 3:4 Awb is daarvoor zeer geschikt.&#13;
Een ander punt, waarover tot zeer recent nog geen duidelijkheid bestond, is de belangrijke vraag hoe de ABRS omgaat met de juridische betekenis van hogere plannen, met name de pkb en het streekplan, bij de toetsing van bestemmingsplannen. Omdat het primair het besluit van GS inzake goedkeuring is dat bij de ABRS ter toetsing voorligt, is vooral interessant hoe de Afdeling de rol van het streekplan bij het provinciale toezicht op bestemmingsplannen ziet. De Kroon was daarover in het verleden zeer terughoudend: gemeenten werden vrij geacht om, mits gemotiveerd, bij de vaststelling van hun bestemmingsplannen af te wijken van het streekplan, ook van de essentiële beslissingen daarin.15 De Afdeling rechtspraak nam met betrekking tot de artikel 19-vrijstelling een ander standpunt in: was de verklaring van geen bezwaar in strijd met een essentiële beslissing in het streekplan door GS gegeven, dan was de artikel 19-vrijstelling onrechtmatig.16 De ABRS heeft inmiddels voor het laatstvermelde standpunt gekozen en uitgesproken dat de verlening van goedkeuring aan een bestemmingsplan, dat in strijd is met een essentiële streekplanuitspraak, onrechtmatig is.17 Alvorens goedkeuring te verlenen hadden GS volgens de Afdeling (zij zal bedoelen: PS) het streekplan moeten herzien op dat essentiële onderdeel. De Afdeling beroept zich daarbij op artikel 4a, achtste lid WRO, dat als strekking heeft dat GS niet mogen afwijken van essentiële streekplanuitspraken. Ik ben van mening dat dat een juiste keuze is, omdat de beperking van de streekplanafwijkingsbevoegdheid in artikel 4a, achtste lid, WRO inderdaad tot die keuze moet leiden. Er ligt hier een door de wetgever getrokken rechtmatigheidsgrens voor GS en de overschrijding van die grens moet tot vernietiging leiden. Wat betreft de toetsing van wijzigingsplannen was de betekenis van hogere plannen al eerder duidelijker geworden. Uit de jurisprudentie was gebleken dat een verdergaande toetsing van een wijzigingsplan dan alleen aan de wijzigingsregels in het bestemmings-plan soms geboden is.18 Daarvan kan volgens de ABRS onder meer sprake zijn, wanneer hogere planvormen, met name streekplannen en pkb's, van kracht zijn geworden die aan een onverkorte handhaving van de wijzigingsbevoegdheid in de weg staan. De nieuwe planologische inzichten, die uit die hogere plannen blijken, hebben volgens de ABRS dus een rechtstreekse doorwerking naar het gemeentebestuur, wanneer dat bestuur over de hantering van zijn wijzigingsbevoegdheid gaat besluiten. Aangenomen mag overigens worden dat het bij de uitoefening van de uitwerkingsplicht niet fundamenteel anders ligt.&#13;
6. ENKELE BUZONDERE PROCEDURELE PUNTEN UIT DE JURISPRUDENTIE&#13;
Voor het eerste punt verwijs ik naar de, niet gepubliceerde, uitspraak van de ABRS inzake de vaststelling van een bestemmingsplan van de gemeente Zijpe.19 In deze uitspraak ging het om een vastgesteld en ter visie gelegd bestemmingsplan, dat ook al - zij het te laat - ter goedkeuring aan GS was gezonden. Tijdens de goedkeuringstermijn besloot de gemeenteraad echter het verzoek om goedkeuring in te trekken en stelde hij een tweede versie van het bestemmingsplan vast, die vervolgens weer ter visie werd gelegd en ter goedkeuring werd ingezonden. Die tweede versie werd door GS van Noord-Holland ge-deeltelijk goedgekeurd en tegen dat goedkeuringsbesluit werd beroep ingesteld.&#13;
De Afdeling oordeelt dat het tweede vaststellingsbesluit en daarmee ook het goedkeu-ringsbesluit onbevoegd genomen zijn en dat daaraan dus geen betekenis toekomt. Omdat het eerste vaststellingsbesluit ter visie was gelegd, is de goedkeuringsprocedure namelijk van start gegaan en daarmee is ook de fatale termijn genoemd in artikel 28, derde lid WRO begonnen te lopen. Aangezien GS niet binnen die termijn over de goedkeuring van het eerste plan hadden besloten, omdat inmiddels een tweede versie van het plan was in-gediend, was de fatale termijn voor goedkeuring vervallen. En omdat de gemeente het plan te laat ter goedkeuring had aangeboden, was hier, gelet op artikel 28, derde lid, spra-ke van een onthouding van goedkeuring van rechtswege. Het systeem van 28 WRO laat volgens de Afdeling geen andere keuze. Daaruit volgt dat als de gemeente een vastgesteld bestemmingsplan eenmaal ter visie heeft gelegd er in dit opzicht geen weg terug meer is. Voor een intrekking van het vaststellingsbesluit is dan geen plaats meer. Weliswaar was het eerste vaststellingsbesluit door de gemeenteraad van Zijpe niet eens expliciet inge-trokken, dat was alleen ten aanzien van het verzoek om goedkeuring gebeurd, maar de Af-deling merkt op dat dit niet van wezenlijke betekenis is. Intrekking van het vaststellings-besluit, nadat de externe handeling van de tervisielegging heeft plaatsgevonden, kan rechtens eenvoudigweg niet, omdat dan de fatale termijnstelling met de daaraan door de wet verbonden rechtsgevolgen (fictieve goedkeuring dan wel fictieve onthouding van goedkeuring) al in werking is getreden. Erkend moet worden, dat de regeling van de bestemmingsplanprocedure, en speciaal artikel 28, een andere conclusie niet toelaat. De wet kent het verschijnsel van de intrekking van een bestemmingsplan alleen ten aanzien van het bestemmingsplan dat in werking is getreden, zie daarvoor artikel 35 WRO. Van de in-trekking van een vaststellingsbesluit wordt in de wet niet gesproken. Wanneer de ge-meenteraad er kort na de vaststelling van een bestemmingsplan achter komt dat het plan op een of meer onderdelen aanpassing behoeft, dient men het over de band van GS te spe-len. GS moeten dan desnoods daarop geattendeerd worden, zodat zij op die onderdelen goedkeuring aan het bestemmingsplan kunnen onthouden, waarna hernieuwde vaststel-ling van het plan kan plaatsvinden. Dat is wellicht onpraktisch, maar het dwingende sys-teem van de bestemmingsplanprocedure, dat natuurlijk vooral vanwege het rechtszeker-heidsvereiste zo dwingend is, biedt hier geen nadere mogelijkheid.&#13;
Het tweede procedurele punt betreft de uitspraak van de Vz. ABRS, waarin hij oordeelt dat een voorlopige voorziening tegen een besluit tot onthouding van goedkeuring door GS, die inhoudt dat het bestemmingsplan mag worden uitgevoerd als ware het goedge-keurd, in het algemeen niet toewijsbaar is.20 Een dergelijke voorziening is, gelet op het karakter van de onthouding van goedkeuring, te verstrekkend. Het zou volgens de voor-zitter alleen anders zijn, wanneer het besluit tot onthouding van goedkeuring evidente ge-breken vertoont en bovendien de belangen van verzoeker zo urgent zijn, dat de afloop van de bodemprocedure niet kan worden afgewacht. Die opvatting lijkt mij gerechtvaardigd en eigenlijk ook wel voor de hand liggend, waarbij nog opgemerkt kan worden dat de opening die de voorzitter voor het toewijzen van een dergelijke voorlopige voorziening nog biedt ook alleen in zeer exceptionele gevallen benut zou kunnen worden.21&#13;
Het laatste procedurele punt betreft een uitspraak van de Vz. ABRS inzake de vaststel-ling van een bestemmingsplan van de gemeente Steenwijk.22 Daarin was, onder meer, aan de orde dat het goedkeuringsbesluit van GS tezamen met het vastgestelde bestemmings-plan eerder ter visie was gelegd dan artikel 28, zesde lid, WRO voorschrijft. Dat artikellid schrijft een soort wachttijd voor van vijf weken na de bekendmaking van het goedkeu-ringsbesluit. In die periode moet de minister van VROM namelijk de gelegenheid hebben om een vervangingsbesluit te overwegen. Omdat in casu van gebruikmaken van de ver-vangingsbevoegdheid geen sprake kon zijn, omdat het een volledige goedkeuring van het bestemmingsplan betrof en de inspecteur geen bedenkingen bij GS had ingebracht, passeerde de voorzitter terecht het formele gebrek. In dit verband kan nog worden gezegd dat in het reparatiewetje naar aanleiding van de evaluatie van de WRO iets gedaan zal worden aan die verplichte wachttijd, die in de gevallen waarin van de vervangingsbevoegdheid tóch geen gebruik gemaakt kan worden, natuurlijk hinderlijk overbodig is. Temeer omdat er in het recente verleden alles aan gedaan is om de lengte van de bestemmingsplanprocedure zo veel mogelijk terug te brengen.</content><legacyfootnotes>1. Vz. ABRS 21 juni 1995, AB 1995, 417, m.nt. PvB en BR 1995, p. 915, m.nt. A.A.J. de Gier en Gst. 1996, p. 26, met naschrift P.C.M. Heinen.&#13;
2. Vz. ABRS 14 november 1994, AB 1995, 115, m.nt. PvB.&#13;
3. Pres. Rb. Zutphen 23 februari 1995, Gst. 1995, p. 551, met naschrift A.A J. de Gier.&#13;
4. Pres. Rb. Zutphen 27 december 1994, BR 1995, p. 313.&#13;
5. Pres. Rb. Assen 26 april 1994, BR 1994, p. 747.&#13;
6. Pres. Rb. Alkmaar 11 augustus 1994, BR 1994, p. 919.&#13;
7. Rb. Arnhem 24 februari 1995, BR 1995, p. 489, m.nt. J.A. Lok.&#13;
8. Rb. 's-Hertogenbosch 18 november 1994, AB 1995, 126, m.nt. PvB.&#13;
9. Pres. Rb. Almelo 22 november 1994, AB 1995,125, m.nt. PvB.&#13;
10. Rb. Zutphen 28 augustus 1995, BR 1995, p. 920.&#13;
11. ABRS 1 februari 1996, AB 1996, 109, m.nt. PvB, BR 1996, p. 318 en Gst. 1996, p. 151, met naschrift P.C.M. Heinen.&#13;
12. In de uitspraak van de Rb. Zutphen van 28 augustus 1995 vond een dergelijke toetsing daadwerkelijk plaats.&#13;
13. Zie daarover J. Robbe, De jurisprudentie van de Afdeling geschillen in bestemmingsplanzaken: een voor uitblik naar de toetsing door de Afdeling bestuursrechtspraak, BR 1994, p. 305-316.&#13;
14. Zie, bijvoorbeeld, ABRS 18 augustus 1995, BR 1995, p. 1000, mut. HJ. de Vries.&#13;
15. Zie het KB van 5 februari 1993 (gemeente Wisch), BR 1993, p. 373, met naschrift H.H. Bod.&#13;
16. Zie Vz. ARRS 21 december 1989, AB 1990, 595, m.nt. A.A.J. de Gier en Vz. ARRS 19 juli 1991, AB 1992,95,m.nt.PvB.&#13;
17. ABRS 16 januari 1996, BR 1996, p. 314, m.nt. A.A.J. de Gier.&#13;
18. ABRS 24 mei 1995, AB 1995, 487, m.nt. AWK.&#13;
19. ABRS 3 mei 1995, No. G01.93.0014. Deze uitspraak spoort inhoudelijk overigens met het KB van 24 fe bruari 1995, BR 1995, p. 664, m.nt. HJ. de Vries.&#13;
20. Vz. ABRS 3 oktober 1995, BR 1995, p. 998.&#13;
21. Voor een geval waarin die opening wél benut kon worden zij verwezen naar Vz. ABRS 21 november 1995, BR 1996, p. 311.&#13;
22. Vz. ABRS 17 maart 1995, AB 1996, 105, m.nt. PvB.&#13;
</legacyfootnotes><footnotes><footnote/></footnotes><auteurs>Mr. AA.J. de Gier</auteurs><published>1996-07-01 00:00:00</published><modified>1995-06-13 00:00:00</modified><editiondate>1996-07-01</editiondate><htmlpath>https://denhollander.info/artikel/5962</htmlpath></article>
</articles></edition>