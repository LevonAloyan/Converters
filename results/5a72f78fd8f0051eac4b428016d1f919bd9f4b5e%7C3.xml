<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2012</searchword><id>10067</id><udhid>UDH:TvAR/10067</udhid><titel>Het wetsvoorstel tot invoering van een stelsel vanverantwoorde mestafzet</titel><searchwords><searchword>TvAR 9/2012</searchword><searchword>UDH:TvAR/10067</searchword></searchwords><attachments><attachment><name>TvAR2012_09_02_Het_wetsvoorstel.pdf</name><extention>pdf</extention><url>https://denhollander.info/download/8681/ci</url></attachment></attachments><inleiding>1. Inleiding&#13;
Bij brief van 28 september 2011 hebben de Staatssecretaris­sen van Economische Zaken, Landbouw en Innovatie en van Infrastructuur en Milieu de Tweede Kamer geïnformeerd over hun visie op en voornemens met betrekking tot het nieuwe mestbeleid.1 In deze visie wordt aangegeven dat de mestaanpak over drie sporen zal moeten gaan plaatsvinden, te weten a) een nieuw stelsel ter realisering van een duur­zaam evenwicht tussen productie en afzet van mest, b) een vermindering van de hoeveelheid nutriënten in mest door voermaatregelen en c) erkenning van hoogwaardige pro­ducten uit dierlijke meststoffen als kunstmestvervanger. Het zwaartepunt ligt duidelijk op het eerste spoor, hetgeen ook voor de sector de grootste invloed zal hebben en waartoe ik mij in deze bijdrage ook zal beperken. Dit komt er op neer dat het stelsel van productierechten (vanaf 1 januari 2015) wordt vervangen door een stelsel van verantwoorde mestaf­zet. Daarbij wordt de productie gekoppeld aan afzetmoge­lijkheden en er wordt een verplichting geïntroduceerd om een deel van de overschotmest te (laten) verwerken.&#13;
Gelet op de tijd die gemiddeld genomen nodig is voor het wetgevingsproces en met name voor wijzigingen in het ka­der van de mestwetgeving, hebben de bewindslieden in dit schrijven een ambitieus plan ontvouwd:2 15 maanden voor invoering van een nieuw stuk wetgeving, dat naar zijn aard complex en technisch van aard is, waar gelet op de diverse richtlijnen ook ‘Europa’ wat over te zeggen heeft en dat bo­vendien met enige regelmaat op de agenda staat3 en politiek - de actuele discussies over megastallen, volksgezondheid en met name de q-koorts - niet onomstreden is.4&#13;
Inmiddels zijn tien maanden verstreken en is recent het wetsvoorstel verschenen. Over de inhoud kom ik verder in deze bijdrage te spreken. De eerlijkheid gebiedt te zeggen dat men op de departementen bepaald niet stilgezeten heeft. Met het wetsvoorstel ligt er een stevig raamwerk dat inder­daad handen en voeten geeft aan de voornemens uit de kabi­netsbrief van 28 september 2011. Of het nieuwe stelsel ook de beoogde invoerdatum 1 januari 2013 haalt, moet nog blij­ken. Een belangrijk verschil met eerdere wetswijzigingen is dat er met verschillende elementen van het thans voorlig­gende wetsvoorstel eerder ervaringen zijn opgedaan. Daar staat tegenover dat de ervaringen niet altijd even goed zijn geweest. Bovendien zijn andere elementen nieuw en ingrij­pend. Alles bij elkaar zijn dit voldoende redenen om het wetsvoorstel aan een aantal kritische beschouwingen te on­derwerpen.&#13;
In deze bijdrage wil ik in paragraaf twee kort stilstaan bij de aanleiding voor het wetsvoorstel. In paragraaf drie worden de hoofdlijnen van het wetsvoorstel uiteengezet. In de vier­de paragraaf komt een aantal bezwaren tegen het wetsvoor­stel aan de orde en in de vijfde paragraaf kom ik tot een af­ronding. &#13;
</inleiding><content>2. Aanleiding voor het wetsvoorstel&#13;
Het Nederlandse mestbeleid en de daarop gebaseerde wet- en regelgeving heeft altijd uit twee pijlers bestaan, te weten een spoor dat is gericht op regulering van het gebruik en een spoor dat is gericht op de productie.5 Het spoor dat is ge­richt op gebruik heeft betrekking op de hoeveelheid dierlijke meststoffen die per jaar per hectare mag worden aangewend. Op dit moment liggen deze normen besloten in de gebruik­snormen van hoofdstuk III van de Meststoffenwet. Het pro­ductiegerichte spoor heeft altijd bestaan – en bestaat nog – uit uitbreidingsverboden. Deze verboden, neergelegd in hoofdstuk V van de wet, vormen in feite het slot op de deur voor de gebruiksnormen: zonder dergelijk slot zou de pro­ductie en daarmee de fraudedruk te groot worden.6&#13;
De directe aanleiding van het wetsvoorstel is dat art. 77 van de Meststoffenwet bepaalt dat dit hoofdstuk V van de wet per 1 januari 2015 vervalt terwijl ook het melkquotum per 1 april 2015 wordt afgeschaft.7Als gevolg daarvan is het aan­&#13;
tal dieren en daarmee het volume van de productie van dierlijke meststoffen niet langer begrensd. De verwach­ting is bovendien dat de mestproductie, met name door een toename van de melkveestapel door de bank genomen eer­der toe- dan afneemt,8 zodat een zekere regulering nodig blijft.9 Overigens moet gezegd worden dat de noodzaak voor regulering met het oog op fraudedruk in de memorie van toelichting niet helemaal uit de verf komt. Ik ben ge­neigd aan te nemen dat regulering nodig blijft, maar de ge­talsmatige onderbouwing schiet naar mijn oordeel te kort. Zo volgt er uit pagina 8 van de memorie van toelichting een tekort aan plaatsingruimte in 2010 van 24 miljoen ki­logram fosfaat,10 welke hoeveelheid vervolgens – zo neem ik althans aan – deels geëxporteerd of verwerkt wordt. Uit de rekensom van pagina 7 van de memorie van toelichting volgt daarentegen een mestoverschot van 11 miljoen kilo­gram,11 terwijl het rapport Evaluatie Meststoffenwet 2012 een niet geplaatst mestoverschot in 2010 van 6 miljoen ki­logram fosfaat noemt.12 In paragraaf 4.2 kom ik hier op te­rug. &#13;
In paragraaf 2.5 en 2.6 van de memorie van toelichting wordt uiteengezet waarom gekozen wordt voor mestafzet in combinatie met mestverwerking in plaats van continuering van de productierechten:13 &#13;
‘De staatssecretarissen zijn van mening dat de huidige systematiek van productierechten het bedrijfsleven onvoldoende uitdaagt en te weinig kansen biedt op in­novatie op het vlak van milieu en duurzaamheid. Het stelsel van productierechten vraagt van ondernemers die willen groeien een forse investering in uitsluitend een recht om te produceren (zie paragraaf 5.1.3). Daarmee grijpen de productierechten naar het oordeel van de regering niet aan op waar maatregelen op aan zouden moeten grijpen, namelijk dat elke ondernemer vooraf zorgt voor voldoende plaatsingsruimte voor de te produceren mest. […] De regering is van mening dat genoemde investering in rechten en quota beter ingezet kunnen worden om een efficiënter gebruik van de in dierlijke mest aanwe­zige nutriënten te stimuleren en de druk op de mest­markt te verlichten door dierlijke mest te verwerken en buiten de Nederlandse landbouw af te zetten. […] De staatssecretarissen zetten in op een stelsel dat, beter dan het stelsel van productierechten, stuurt op datgene waar het bij mest om draait: het in evenwicht brengen van productie en afzet. Ze kiezen daarbij voor een benadering die meer ruimte biedt voor onderne­merschap en die maximaal gebruik maakt van de inno­vatieve kracht van bedrijven. […] Het nieuwe stelsel van verantwoorde mestafzet zal gelden voor alle landbouwbedrijven die dierlijke mest­stoffen produceren en vooral gevolgen hebben voor die bedrijven die over onvoldoende plaatsingsruimte beschikken. Dit grijpt naar mening van de regering het beste aan bij wat volgens de regering de kern van het probleem is: onbalans tussen mestproductie en mestplaatsing.’14 &#13;
De regering wil dus aansturen op een direct evenwicht tussen productie en afzet, waarbij innovatie en investe­ringen een belangrijke rol spelen om dit evenwicht te be­reiken. De ondernemer wordt waar mogelijk vrijheid ge­geven.15 Naar aanleiding van het advies van de Raad van State, althans zo lijkt het, is op een aantal plaatsen be­nadrukt dat het met het oog op dit evenwicht bovendien gaat om een afname van de druk op de gebruiksnormen.16 Daarvoor is de component van de mestverwerking opge­nomen, zie onder meer paragraaf 3.1.2.1 van de memorie van toelichting: &#13;
‘Het wetsvoorstel heeft, zoals in paragraaf 3.1 gesteld, één centraal doel: de afname van de druk op het stelsel van gebruiksnormen voor dierlijke meststoffen in de Meststoffenwet, ter uitvoering van de Nitraatricht­lijn.’17 &#13;
Daarmee gaat het wetsvoorstel beduidend verder dan het creëren van een nieuw plafond. &#13;
3. Kernelementen van het wetsvoorstel &#13;
Zoals in de memorie van toelichting helder wordt geformu­leerd bevat het wetsvoorstel op hoofdlijnen twee wijzigin­gen: &#13;
a. introductie van een verbod op de productie van dier­lijke meststoffen op een bedrijf, tenzij de mestplaat­singsruimte van het bedrijf niet wordt overschreden; &#13;
b. introductie van de verplichting om een deel van de overschotmest te verwerken.18 &#13;
In de brief van 28 september 2011 is verplichte mestverwer­king overigens nog het eerstgenoemde hoofdelement: pas op de tweede plaats volgt de ‘gegarandeerde afzet van res­terend mestoverschot’.19 In de memorie van toelichting bij het wetsvoorstel wordt dit dus omgedraaid.20 Ik meen dat dat juist is, nu het nieuwe stelsel immers in de eerste plaats strekt ter vervanging van de uitbreidingsverboden en dus tot nieuw productieplafond. Daarnaast is het aandeel van de mestverwerking, ofschoon de percentages fors kunnen op­lopen (zie paragraaf 3.2 van dit artikel), kleiner dan het aan­deel van verplichte afzet. &#13;
In deze paragraaf komen beide hoofdlijnen achtereenvol­gens aan de orde. &#13;
3.1 Mestplaatsingsruimte &#13;
Essentie &#13;
Vanaf de invoering van de Interimwet beperking varkens-en pluimveehouderijen per 1 januari 1985 bestaat er een uit­breidingsverbod voor bepaalde aangewezen diersoorten. Sedert 1 januari 2006 kennen we enkel nog een uitbreidings­verbod voor varkens- en pluimveehouderijen. Zoals gezegd voorziet de Meststoffenwet er in dat dit plafond per 1 janu­ari 2015 komt te vervallen. Het wetsvoorstel strekt tot in­voering van een nieuw plafond dat wordt gevormd door een stelsel van verantwoorde mestafzet. Waar het stelsel van productierechten het houden van meer dieren dan het var­kens- of pluimveerechten verbiedt, voorziet het wetsvoorstel in een verbod tot een grotere productie van dierlijke mest­stoffen dan de mestplaatsingsruimte (art. 33a).21 &#13;
Mestplaatsingsruimte &#13;
Het kernbegrip is dus mestplaatsingsruimte. Er mogen pas in een kalenderjaar – evenals de productierechten gaat het nieuwe stelsel in beginsel uit van een jaarplafond – dierlijke meststoffen geproduceerd worden, als er in dat kalenderjaar met die productie corresponderende mestplaatsingsruimte is. Daarmee, aldus de regering, stuurt het stelsel van verant­woorde afzet beter dan de productierechten op het halen van milieudoelstellingen.22 &#13;
Deze mestplaatsingsruimte is een optel- en aftreksom van een aantal factoren die betrekking hebben op meststoffen die zich op het bedrijf van de landbouwer in het kalenderjaar bevinden en die daar zijn gekomen hetzij door eigen produc­tie hetzij door aanvoer op het bedrijf (art. 1 lid 1 sub jj junc­to art. 33b lid 1). &#13;
Opgeteld worden: &#13;
a) de hoeveelheid meststoffen die kan worden aangewend met inachtname van de gebruiksnormen (landbouwgrond) en de ruimte die het Besluit gebruik meststoffen biedt (na­tuurterrein) op de tot het bedrijf behorende oppervlakte grond (art. 33b lid 1 sub a onder 1° en 2°) en &#13;
b) gecontracteerde afzetruimte bij derden van het over­schot,23 waarbij derden moeten zijn een ander landbouwbe­drijf of een verwerkende onderneming (art. 33b lid 1 sub a onder 3° en 4°).24 Om mee te tellen bij de mestplaatsings­ruimte moet deze afzetruimte zijn vastgelegd op basis van óf een mestverwerkingsovereenkomst óf een mestplaatsings­overeenkomst. Het cruciale verschil tussen beide is dat de mestverwerkingsovereenkomst, anders dan de mestplaat­singsovereenkomst, strekt tot uitvoering van de verplich­te mestverwerking (art. 1 lid 1 sub dd). Ook als een land­bouwer al zijn mest laat afvoeren naar een mestverwerker, is slechts dat deel van de overeenkomsten dat overeenkomt met die hoeveelheid mest die wettelijk gezien verplicht ver­werkt moet worden juridisch te kwalificeren als mestverwer­kingsovereenkomst.25 Bezien vanuit de Meststoffenwet geldt er geen verplichting tot afname, net zo min als dat er een le­veringsplicht geldt: er geldt enkel een verplichting tot het af­sluiten van overeenkomsten. Dit is een belangrijk verschil met het (oude) stelsel van mestafzetovereenkomsten, waar­bij een afnameverplichting gold.26 &#13;
Op het resultaat van deze optelling dient vervolgens in min­dering gebracht te worden de hoeveelheid dierlijke meststof­fen die op basis van mestplaatsingsovereenkomsten op het bedrijf aangevoerd kan worden en, indien er dieren geweid worden op het tot het bedrijf behorende natuurterrein, een daarvoor bij ministeriële regeling te berekenen hoeveelheid (art. 33b lid 1 sub b). &#13;
Bij dit alles geldt dat het verboden is om voor de aanvoer van een grotere hoeveelheid dierlijke meststoffen te contrac­teren, dan de mestaanvoerruimte (art. 33i27). In art. 33i lid 4 is deze aanvoerruimte gedefinieerd als de hoeveelheid dier­lijke meststoffen die met inachtneming van de daarvoor gel­dende (gebruiks)normen op de tot het bedrijf behorende op­pervlakte grond (wederom landbouwgrond en natuurterrein) mag worden aangewend, verminderd met – indien er die­ren aanwezig zijn op het tot het bedrijf behorende natuur­terrein – een bij ministeriële regeling te berekenen hoeveel­heid. Op deze wijze is er ook hier een koppeling gelegd met de gebruiksnormen. Dit verbod wordt – samen met de ver­werkingscapaciteit, zie hierna paragraaf 3.2 – beschouwd als ‘de achterkant’ van het stelsel, waar het productieverbod de voorkant regelt.28 Uiteraard mag een bedrijf wel meer mest dan de mestaanvoerruimte toestaat laten aanvoeren (bijvoor­beeld in opslagfaciliteiten), maar hij mag daartoe geen als mestafzetovereenkomst in de zin van de wet te kwalificeren contract afsluiten: dit is slechts relevant voor het productie­plafond. In het kader van de naleving van de gebruiksnor­men speelt deze overige aanvoer uiteraard wél een rol. &#13;
Peildata &#13;
Bij het bepalen van de mestplaatsingsruimte is een aantal data van belang. Met betrekking tot de eigen grond gaat het om grond die tot het bedrijf behoort op 15 mei van het be­wuste kalenderjaar, aangezien ook voor de huidige gebruiks­normen de datum 15 mei als peildatum geldt (art. 22 van het Uitvoeringsbesluit Meststoffenwet). Met betrekking tot af­zet aan derden gelden er verschillende regimes. Ingeval van rechtstreekse afzet van een veehouder naar een ander land­bouwbedrijf vóór 16 mei dat is voorzien van een geldig ver­voersbewijs, wordt dat vervoersbewijs gelijk gesteld met een mestplaatsingsovereenkomst (art. 33b lid 2, met een an­ti-dubbeltelbepaling in het derde lid).29 Voor afvoer ná 15 mei zijn afzonderlijke mestplaatsingsovereenkomsten no­dig, waarvoor geldt dat deze overeenkomsten zelf uiterlijk 15 mei moeten zijn afgesloten én zijn aangeleverd bij het ministerie(art. 33c lid 2 sub a en c).30 Voor wat betreft mest­verwerkingsovereenkomsten geldt dat deze enkel meetellen voor het kalenderjaar volgend op het jaar waarop zij zijn af­gesloten en ook voor 1 januari zijn ingezonden (art. 33c lid 1 sub a en c). Later in deze bijdrage kom ik daar op terug. &#13;
Dagplafond &#13;
Indien het uitbreidingsverbod wordt overschreden, kan de minister aanvullend op grond van art. 33d een dagplafond opleggen. Dit is een verschil met het stelsel van mestafzeto­vereenkomsten waar het dagplafond altijd náást het jaarpla­fond gold.31 Op dit moment kent art. 22 van de Meststoffen­wet voor varkens en kippen een vergelijkbare voorziening, met dien verstande dat voor de productierechten is vastge­legd dat het dagplafond overeenkomt met het 85% van het varkens- of pluimveerecht.32 Verder is in de memorie van toelichting aangegeven dat het gaat om een ‘noodvoorzie­ning’ en wel voor situaties waarin sprake is van herhaalde overtredingen waarbij het (telkens) opleggen van bestuurlij­ke boete(s) niet tot naleving van de norm leidt.33 Onder de Wet herstructurering varkenshouderij is dit instrument inge­voerd. Bij mijn weten wordt het zelden toegepast.34 &#13;
Verschillen &#13;
Hoewel het ene verbod wordt vervangen door het ande­re verbod, zijn er belangrijke juridische verschillen tussen het verbod van het wetsvoorstel en het huidige uitbreidings­verbod. In de eerste plaats geldt het verbod op grond van het wetsvoorstel voor alle diersoorten, daar waar het huidi­ge verbod zich beperkt tot varkens en pluimvee. In de twee­de plaats is met het huidige stelsel van varkens- en pluim­veerechten de productie op landelijk niveau begrensd (door het totale aantal varkens- en pluimveerechten). Er is dus een absoluut nationaal plafond. Het wetsvoorstel laat dit los. Een derde verschil is dat het beoogde mestafzetstelsel min­der ruimte biedt om na 15 mei nog bij te sturen indien na die datum blijkt dat er om wat voor reden ook te weinig plaat­singsruimte is. De huidige uitbreidingsverboden gaan uit van jaargemiddelden zodat de varkens- of pluimveehouder tot uiterlijk 31 december van het kalenderjaar heeft om pro­ductierechten te verwerven (art. 19 en 20 Meststoffenwet): het aanknopen bij 15 mei dwingt daarentegen in het geval dat later blijkt dat de ruimte te beperkt is tot een keuze uit het inkrimpen van de veestapel of het verlagen van de fos­faatproductie via voermaatregelen.35 &#13;
3.2 Mestverwerking &#13;
Essentie &#13;
De tweede hoofdlijn van het wetsvoorstel betreft de ver­plichting om een deel van de overschotmest te laten ver­werken. De verplichting zelf vloeit goeddeels voort uit de constatering dat zonder dergelijke verplichting initiatieven onvoldoende van de grond komen en voornamelijk neerko­men op de schouders van enkele pioniers.36 In essentie komt het erop neer dat de producent van dierlijke meststoffen een &#13;
bij ministeriële regeling vast te stellen percentage van het bedrijfsoverschot afvoert naar een verwerker(art. 33e lid 1).37 &#13;
Bedrijfsoverschot &#13;
Eén van de (nieuwe) kernbegrippen is het bedrijfsoverschot, ofschoon dat niet in art. 1 lid 1 is gedefinieerd. Dit bedrijfs­overschot is, kort gezegd, de hoeveelheid dierlijke meststof­fen waarvoor in het vóórgaande kalenderjaar met het oog op de afvoer mestplaatsings- en mestverwerkingsovereenkom­sten zijn gesloten, verminderd met de hoeveelheid dierlij­ke meststoffen waarvoor in dat jaar mestplaatsingsovereen­komsten met het oog op de aanvoer van kracht waren (art. 33e). Voor nieuwe bedrijven waarop in het voorgaande ka­lenderjaar nog geen mestproductie plaatsvond, kent art. 33g een voorziening. &#13;
Op de verwerkingsverplichting bestaat slechts één uitzonde­ring: op grond van art. 33e lid 3 kan bij ministeriële regeling worden bepaald dat deze verplichting niet geldt als de hoe­veelheid kleiner is dan een bepaalde – in deze regeling vast te stellen – hoeveelheid.38 Bij overschrijding van deze hoe­veelheid dient men altijd verplicht een deel naar een verwer­ker af te voeren, ook als de veehouder bijvoorbeeld al sinds jaar en dag zijn mest gegarandeerd afzet bij een vaste afne­mer/akkerbouwer.39 De reden om hiervoor géén uitzonde­ring op te nemen is gelegen in de voor het slagen van mest­verwerking als noodzakelijk beschouwde constante aanvoer van voldoende hoeveelheden dierlijke mest. In het ontbre­ken hiervan zou het mislukken van eerdere (grootschalige) mestverwerking in het verleden gelegen zijn.40 &#13;
Verwerken &#13;
Een ander kernbegrip is verwerken. Onder het verwerken van dierlijke meststoffen41 wordt verstaan (art. 1 lid 1 sub cc): &#13;
‘1°. op dusdanige wijze behandelen van dierlijke meststoffen dat het eindproduct niet langer is aan te merken als dierlijke meststoffen, of 2°. exporteren van dierlijke meststoffen;’ &#13;
Helaas laat de wettekst zich niet uit over de vraag wanneer het punt waarop het product niet langer als dierlijke meststof is aan te merken – en dus verwerkt is –is bereikt. Er zijn tal van methoden van be- of verwerking, zoals scheiding, be­luchting, droging, vergisting, verbranding, indamping, com­postering, verwerking tot mestkorrels of mineralenconcen­traten etcetera. De regering geeft aan dat het moet gaan om industriële verwerking waarbij &#13;
‘de dierlijke mest als zodanig vernietigd wordt (bij­voorbeeld door verbranding of vergassing) of indien de dierlijke mest omgezet wordt tot een meststof die beschouwd wordt als kunstmest.’42 &#13;
De mest moet derhalve als zodanig teniet gaan zodat deze niet langer als dierlijke meststof op Nederlandse landbouw­gronden terecht kan komen. Hiermee is duidelijk dat er wordt ingezet op hoogwaardige technieken. Bestaande tech­nieken waarbij de mest in enige vorm nog blijft bestaan, zoals scheiden, drogen, hygiëniseren en korrelen komen ‘slechts’ in aanmerking als het product vervolgens wordt ge­ëxporteerd.43 &#13;
Verplichtingen &#13;
De verwerkingsplicht bevat voor de veehouder twee ver­plichtingen, te weten een contracteer- en een afvoerplicht (zie art. 33e lid 1 en 2). Indien er wel mestverwerkings­overeenkomsten worden gesloten doch om wat reden dan ook kan de verwerker de mest niet afnemen, is aan de eer­ste maar niet de tweede verplichting voldaan en zal gezocht moeten worden naar vervangende mestverwerkingsmoge­lijkheden. Omdat de mest mag worden afgevoerd naar een andere mestverwerker dan waarmee gecontracteerd is, doet zich hier geen probleem voor met betrekking tot de peilda­tum 15 mei.44 &#13;
De keerzijde is dat er voor de verwerker een verplichting geldt om de mest daadwerkelijk te verwerken, zie art. 33l: &#13;
‘1. Een verwerker verwerkt de hoeveelheid dierlijke meststoffen, uitgedrukt in kilogrammen fosfaat, waar­voor hij mestverwerkingsovereenkomsten en mest­plaatsingsovereenkomsten heeft gesloten. 2. Bij of krachtens algemene maatregel van bestuur kunnen regels worden gesteld inzake de termijnen waarbinnen aan de verplichting, bedoeld in het eerste lid, moet zijn voldaan.’ &#13;
Dit is, zoals uit het voorgaande volgt, anders dan bij mestaf­zetovereenkomsten, die geen leverings- of aannameverplich­ting (enkel een contracteerverplichting) kennen. &#13;
In het licht van deze verplichting sta ik nog kort stil bij de artikelen 33j en 33k. Zoals de veehouder niet meer mag pro­duceren dan hij kan plaatsen en er niet voor de aanname van meer dierlijke meststoffen mag worden gecontracteerd dan de aanvoerruimte, is het de verwerker verboden om zich bij mestverwerkings- of mestplaatsingsovereenkomst te ver­plichten tot een grote inname dan hij kan verwerken (art. 33j). Met betrekking tot de omvang van de mestplaatsings­ruimte bestaat er uiteraard een koppeling met de gebruiks­normen, hetgeen bij mestverwerking ontbreekt. Teneinde, aldus de regering, te voorkomen dat er een gat in het stelsel ontstaat45 wordt deze mestverwerkingscapaciteit door de mi­nister vastgesteld. Daartoe dient de verwerker jaarlijks (ten­zij de capaciteit voor meerdere jaren wordt vastgesteld) ui­terlijk 1 juli een aanvraag in te dienen (art. 33k). Het gaat bij deze vaststelling om appellabele besluitvorming, waarbij de memorie van toelichting bovendien de lex silencio positivo van art. 28 van de Dienstenwet van toepassing verklaart.46 &#13;
Verschillende percentages &#13;
Op grond van art. 33h kunnen bij de ministeriële regeling verwerkingspercentages worden vastgesteld, die voor ver­schillende diercategorieën, mestsoorten en gebieden ver­schillend kunnen zijn. Bij brief van 29 juni 2012 heeft de staatssecretaris aangekondigd welke differentiatie hem voor ogen staat.47 Vooralsnog wordt er enkel aangesloten bij het reeds bestaande onderscheid tussen de concentratiegebie­den Zuid, Oost en de rest van Nederland. Tussen 2013 en 2015 lopen de percentages met het oog op het bereiken van het centrale doel van het voorstel, het evenwicht op de mest­markt, op, uiteindelijk leidend tot een percentage van 50% verplichte verwerking in 2015 voor regio Zuid en 10% voor de rest van Nederland. Volgens de regering levert het vast­stellen van het te verwerken deel van het bedrijfsoverschot overigens geen appellabel besluit op.48 &#13;
Overdracht &#13;
Een interessant aspect van dit onderdeel van het wetsvoor­stel is de mogelijkheid om een deel van de mestverwer­kingsplicht over te dragen. Art. 33f voorziet in de mogelijk­heid om bij AMvB te regelen dat deze verplichting van de ene landbouwer naar de andere wordt overgedragen. Of deze AMvB er komt, is – aldus de memorie van toelichting – af­hankelijk van een weging van de voordelen voor veehouders tegen de nadelen voor het bedrijfsleven (administratieve las­ten en nalevingskosten) en van de overheid (uitvoerings- en handhavingslasten).49 Als van deze mogelijkheid gebruik ge­maakt wordt, kan de verplichting tot afvoer naar de verwer­ker aan de overnemende partij opgelegd worden (lid 2) en kan bepaald worden dat deze overnemende partij niet meer verplichtingen mag overnemen dan de ruimte waarvoor hij op 16 mei mestplaatsingsovereenkomsten (die voldoen aan de eisen van mestverwerkingsovereenkomsten) heeft afge­sloten met verwerkers (lid 3). Beide voorwaarden spreken voor zich. Met betrekking tot de overname van de verplich­ting tot afvoer geldt dat dit inherent is aan de mestverwer­kingsplicht zelf (zie hiervoor). Met betrekking tot het pla­fond van het derde lid volgt eveneens uit het systeem dat, om mee te tellen als legitieme overeenkomst, deze aange­gaan en ingezonden moet zijn vóór 16 mei en dat het bij de overnemende landbouwer moet gaan om mest die niet voor hemzelf wettelijke verplicht verwerkt wordt zodat het mest­plaatsingsovereenkomsten betreft, zij het dat hiervoor ge­contracteerd is met verwerkers. &#13;
3.3 Handhaving &#13;
Omwille van de volledigheid van de bespreking van het wetsvoorstel wijd ik nog een enkele opmerking aan aspecten van handhaving. In dit verband kan onderscheid gemaakt worden tussen toepassing van het strafrecht en bestuurlijke handhaving, waarbij voor wat betreft dit tweede instrument onderscheid gemaakt moet worden tussen reparatoire en pu­nitieve sancties. &#13;
Rol van het strafrecht &#13;
De rol van het strafrecht verandert met dit wetsvoorstel niet. Art. II van het wetsvoorstel voorziet in wijziging van de Wet op de economische delicten, maar uit de memorie van toe­lichting volgt dat overeenkomstig het bepaalde in art. 55 Meststoffenwet slechts ingeval sprake is van (zeer) ernstige overtredingen strafrechtelijke handhaving aan de orde is.50 &#13;
Punitieve sancties &#13;
Met betrekking tot de handhaving zijn in de eerste plaats van belang de verboden tot overschrijding van de mestplaat­singsruimte (het productieverbod), de aanvoerruimte en de verwerkingscapaciteit. In art. 59 lid 1 zijn deze overtredin­gen bedreigd met een bestuurlijke boete van € 11,- per kilo­gram waarmee de overschrijding heeft plaatsgevonden. Ook overtreding van de verwerkingsplicht(het niet-afvoeren naar een verwerker) leidt tot een bestuurlijke boete van € 11,- per niet-afgevoerde kilogram fosfaat (lid 2). Tenslotte bedraagt ook de bestuurlijke boete voor verwerkers € 11,- per kilo­gram fosfaat die in strijd met de aangenomen verplichtin­gen niet verwerkt is. Voor de hoogte van bestuurlijke boe­tes voor overtreding van de andere normen, waaronder met name de verplichtingen tot het sluiten van de nodige over­eenkomsten, zullen via een wijziging van art. 62 Meststof­fenwet in het Uitvoeringsbesluit Meststoffenwet regels ge­steld worden. &#13;
Reparatoire sancties &#13;
Met betrekking tot het mogelijk opleggen van reparatoire sancties, te weten een last onder dwangsom en een last on­der bestuursdwang, noemt de regering in feite enkel het dag­plafond van art. 33d dat zich hier voor zou lenen.51 &#13;
4. Haken en ogen &#13;
Zoals ik in het begin van deze bijdrage al schreef, heeft de regering binnen zeer korte tijd een stevig raamwerk gepre­senteerd waarmee uitvoering gegeven moet worden aan de kabinetsvoornemens van september 2011. Toch rijzen bij het lezen ervan vraagtekens als het gaat om de uitvoerbaarheid, zulks in het licht van eerdere ervaringen en het hoge ambi­tieniveau. In de navolgende paragrafen wil ik een aantal kri­tische kanttekeningen plaatsen bij de twee hoofdlijnen van het wetsvoorstel, te weten de verantwoorde mestafzet (waar ik inga op de ervaringen met het in hoge mate vergelijkbare stelsel van mestafzetovereenkomsten) en de mestverwerking (waarbij het met name gaat om de beschikbare capaciteit en aspecten van Europees recht). &#13;
4.1 Verantwoorde mestafzet: ervaring met mestafzetovereenkomsten &#13;
Het stelsel van mestafzetovereenkomsten is van kracht ge­weest van 1 januari 2002 tot 1 januari 2005. De directe aan­leiding voor invoering van dit stelsel vormde met name de procedure die de Europese Commissie had opgestart te­gen Nederland wegens schending van de Nitraatrichtlijn en de procedures rond de Wet herstructurering varkenshoude­rij.52 Op grond van dit stelsel, ingevoerd bij Wet van 28 juni 2001,53 werd de omvang van de mestproductie van een vee­houderij direct afhankelijk gesteld van de aanwendings- en gebruiksmogelijkheden voor die mest, waarbij verwerking eveneens al een vooraanstaande rol vervulde: &#13;
‘Daarbij gaat het om afzetmogelijkheden op land­bouwgronden van derden, die gegeven de aan de Nitraatrichtlijn ontleende normen en de eigen mest­productie nog voldoende aanwendingsmogelijkheden voor de mest hebben, en om afzetmogelijkheden voor de mest buiten de Nederlandse landbouw. Afzet buiten de Nederlandse landbouw komt neer op afzet van de mest via erkende exporteurs in het buitenland – al dan niet na be- of verwerking op bedrijfsniveau of door erkende verwerkers – en op verwerking van de mest tot producten die niet als dierlijke of andere organi­sche meststof kunnen worden aangemerkt of verbran­ding.’54 &#13;
Deze essentie van het toenmalige stelsel komt goeddeels overeen met de essentie van het thans voorliggende wets­voorstel, zowel voor wat betreft de systematiek als het be­grippenkader.55 &#13;
Overeenkomsten en verschillen &#13;
Het stelsel van mestafzetovereenkomsten bepaalde eveneens dat het verboden was om op een bedrijf in een kalenderjaar een grotere hoeveelheid dierlijke meststoffen te produceren dan de mestplaatsingsruimte van dat bedrijf in dat jaar, uit­gedrukt in kilogrammen stikstof (art. 58aa). Het hanteren van stikstof als rekeneenheid is overigens een opvallend ver­schil: productie en mestplaatsingsruimte worden in het voor­liggende voorstel namelijk niet in (kilogrammen) stikstof maar fosfaat uitgedrukt. Enerzijds is dit een stabielere factor dan stikstof,56 anderzijds wilde men destijds zoveel mogelijk aansluiten bij de Nitraatrichtlijn.57 &#13;
De omschrijving van het begrip mestplaatsingsruimte om­vatte 1) hetgeen op de tot het bedrijf behorende oppervlak­te landbouwgrond en/of natuurterrein mocht worden aan­gewend op basis van een vermenigvuldiging van deze hectares met in de wet opgenomen normen, ontleend aan de Nitraatrichtlijn,58en 2) de hoeveelheid die op basis van een mestafzetovereenkomst mocht worden afgevoerd naar een ander bedrijf of een door de minister erkende tussenper­soon,59 te verminderen met de hoeveelheid die op basis van een mestafzetovereenkomst verplicht moest worden aange­voerd (art. 58ac). In de omschrijving van mestplaatsings­ruimte werd afzet buiten de Nederlandse landbouw door export en (afvoer naar of bepaalde vormen van) be- en ver­werking niet opgenomen, doch deze afzet was separaat op grond van art. 58ae uitgesloten van het verbod van art. 58aa. Ook in dit stelsel namen bepaalde vormen van verwerking en export dus een uitzonderlijke plaats in, zij het dat er geen verplichting gold.60 &#13;
De in het kader van de mestplaatsingsruimte op de gronden aan te wenden hoeveelheden stikstof zijn zoals gezegd ont­leend aan de Nitraatrichtlijn en waren voor de jaren 2002 en 2003 en volgende reeds in de wet vastgelegd.61 Deze nor­men sloten niet één-op-één aan bij de verliesnormen van MINAS. Dat gold ook voor de forfaitair bepaalde productie­normen van dierlijke meststoffen (art. 58ab). Dit is een ver­schil met het huidige stelsel, waar aangesloten wordt bij zo­wel de gebruiksnormen alsde werkelijke productie. Met name door dit laatste speelt bij het inschatten van de beno­digde mestplaatsingsruimteeen bepaalde onzekerheid. In het stelsel van mestafzetovereenkomsten is daar bewust niet voor gekozen: &#13;
‘Het werken met forfaits is in het stelsel van mestaf­zetovereenkomsten onontkoombaar. De werkelijke stikstofuitscheiding door de dieren kan immers eerst na afloop van het jaar worden berekend, terwijl in het systeem van mestafzetovereenkomsten juist vooraf­gaand aan de daadwerkelijke productie voldoende mestplaatingsruimte moet zijn verzekerd.’62 &#13;
Verder kende het stelsel eveneens verboden om meer mest aan te voeren dan voor andere bedrijven was toegestaan op grond van de mestaanvoerruimte (art. 58aj), dan voor erken­de tussenpersonen was toegestaan dan de bij de verlening van de erkenning vastgestelde hoeveelheid (art. 58aka) en voor erkende exporteurs of mestverwerkers dan de hoeveel­heid waartoe zij zich op basis van bij AMvB te stellen regels mochten verplichten (art. 58al juncto art. 58ae lid 5). Verder golden er eveneens eisen die gesteld werden aan de mestaf­zetovereenkomsten, zowel qua inhoud (art. 58an), registratie (art. 58ao) en inzending (art. 58aj lid 2 en 58ap). &#13;
Redenen voor intrekking &#13;
Dit stelsel van mestafzetovereenkomsten zou eveneens bij goed functioneren de productierechten moeten gaan ver­vangen per 1 januari 2005. Uit de Evaluatie Meststoffen­wet 200463 bleek dat het stelsel echter onvoldoende sturings­kracht had. Ook op de onderdelen uitvoerbaarheid, stabiliteit en administratieve lasten presteerde het stelsel slechter dan de productierechten.64 Per 1 januari 2005 is het stelsel dan ook ingetrokken.65 Met Bruil kan gezegd worden dat het systeem in feite geen nut heeft gehad en overbodig is ge­weest.66 &#13;
Wezenlijke verschillen? &#13;
Waarom zou het stelsel van verantwoorde mestafzet dan nu wél werken? De regering voert hiertoe in de memorie van toelichting een tamelijk summiere motivering aan: &#13;
‘De regering meent dat ten opzichte van de situatie van 2001–2004 er een aantal wezenlijke verande­ringen zijn die doeltreffende en doelmatige werking van dit onderdeel van het stelsel van verantwoorde mestafzet mogelijk maken. De belangrijkste wijziging is dat het stelsel van mestafzetovereenkomsten moest functioneren als ondersteuning van het toenmalige stelsel van regulerende mineralenheffingen (hierna: MINAS). Deze twee stelsels sloten niet goed op elkaar aan. Het stelsel van verantwoorde mestafzet sluit naadloos aan op het in 2006, als vervanging van MINAS, ingevoerde stelsel van gebruiksnormen. Dit versterkt de sturingskracht aanzienlijk aangezien er een directe koppeling wordt gelegd tussen de geldende gebruiksnormen en daarmee de beschikbare aanvoer-en plaatsingsruimte voor mest. Mede vanwege die aansluiting met het gebruiksnormenstelsel veroorzaakt het stelsel van verantwoorde mestafzet in beperktere mate nieuwe informatiebehoeften van de overheid om het stelsel te kunnen handhaven. Tegelijkertijd wordt in dit wetsvoorstel voorgesteld om veehouders zelf te laten bepalen wat de verwachte mestproductie zal zijn. Dit biedt de mogelijkheid tot maatwerk die in het stel­sel van mestafzetovereenkomsten ontbrak.’67 &#13;
Er zijn volgens de regering dus twee belangrijke verschillen, te weten a) een betere aansluiting bij het stelsel van gebruik­snormen dan de aansluiting van het stelsel van mestafzeto­vereenkomsten bij MINAS en b) de mogelijkheid voor de veehouder om zelf te bepalen wat de verwachte mestproduc­tie zal zijn, hetgeen destijds niet mogelijk was. Dit zou moe­ten leiden tot een grotere sturingskracht. &#13;
Zoals hiervoor in paragraaf 3.1 al kort is aangegeven, is het inderdaad zo dat de mestafzetovereenkomsten andere nor­men kenden dan de verliesnormen van MINAS.Voor het be­palen van de mestplaatsingsruimte golden in het stelsel van mestafzetovereenkomsten vaste normen, zoals 300 kilogram stikstof per hectare tot het bedrijf behorende oppervlakte grasland in 2002 en van 250 kilogram vanaf 2003. De ver­liesnormen kenden een veel gedifferentieerder stelsel. Zo golden er in dezelfde jaren verliesnormen van 220 kilogram stikstof respectievelijk 180 kilogram stikstof voor niet op uitspoelinggevoelige grond gelegen grasland. Bij deze ver­liesnormen dienden uiteraard nog de hoeveelheden stikstof te worden opgeteld die door de gewassen waren opgeno­men, al dan niet ten behoeve van producten voor ruwvoer68 en speelde ook de stikstofbinding een rol (art. 17a en 25a).69 &#13;
Het stelsel van de gebruiksnormen en de verantwoorde mestafzet in het wetsvoorstel sluiten daarentegen direct op elkaar aan. De vraag dringt zich echter op of dit een zodanig wezenlijke verandering is dat nu wél een doeltreffende en doelmatige werking van het stelsel mogelijk is. De verschil­len zijn immers beperkt en aansluiting is ook, gegeven de verschillen in beide stelsels, niet vereist. In het Evaluatierap­port wordt dit ook nergens met zoveel woorden genoemd als oorzaak voor het falen van de mestafzetovereenkomsten.70 &#13;
Het tweede door de regering genoemde verschil kan wel een rol spelen, maar het is de vraag of dit zodanig groot is dat er sprake zal zijn van een wezenlijk grotere sturingskracht. Im­mers, in beide stelsels dient er gecontracteerd te worden op basis van een inschatting van de mestproductie en moet ach­teraf blijken of die schatting al dan niet juist was. Art. 58ab, zoals dat destijds luidde, fixeerde de mestproductie op het gemiddelde aantal in het desbetreffende kalenderjaar ge­houden aantal dieren, vermeerderd met de forfaitaire pro­ductienormen van bijlage E bij de wet. In het voorliggen­de wetsvoorstel wordt hiervoor aangesloten bij de bestaande verantwoordings- en hoeveelheidsbepalingen uit hoofdstuk VI van de Meststoffenwet.71 In beide stelsels had de veehou­der invloed op de uiteindelijk gehouden dieraantallen. In het kader van het stelsel van mestafzetovereenkomsten golden echter forfaitaire productienormen, terwijl het huidige wets­voorstel door aansluiting bij het stelsel van gebruiksnormen uitgaat van de werkelijke productie waardoor een veehou­der, aldus de regering, kan anticiperen op en sturen met het mineralenmanagement op het eigen bedrijf en eventuele be­drijfsuitbreiding en – inkrimping.72 &#13;
Als concreet voorbeeld noemt de regering het gebruik van fosfaatarm voer. Inderdaad is het zo dat uit de ex-ante eva­luatie volgt dat met een bepaald inverdieneffect de sturings­kracht verhoogd kan worden.73 Daartegenover staat echter dat forfaits op voorhand meer rechtszekerheid bieden. Im­mers het is niet op voorhand verzekerd dat voermaatregelen in voldoende mate tot uitdrukking komen in de bemonste­rings- en analyseresultaten van de afgevoerde mest. Boven­dien waren de forfaits van bijlage E afgeleid van de geprog­nosticeerde gemiddelde uitscheiding door de desbetreffende dieren in 2003, over welke waarden advies is uitgebracht door een werkgroep van deskundigen en welke waarden, mede in verband met de correctie voor stikstofvervluchti­ging, niet ongunstig waren voor veehouders.74 Daarnaast gold er natuurlijk toch al een stimulans om fosfaatarm voer te gebruiken met het oog op de mineralenheffing van MI­NAS zelf, zoals nu ook al het geval is vanwege de gebruik­snormen. &#13;
Gelet op het voorgaande waag ik het ernstig te betwijfelen of de door de regering genoemde omstandigheden zo we­zenlijk zijn, dat een stelsel van verplichte afzet nu veel meer kans van slagen heeft dan in het stelsel van mestafzetover­eenkomsten. Daargelaten de vraag of de verschillen wezen­lijk zijn, worden immers andere bezwaren zoals hogere las­ten en minder zekerheid voor de veehouders, niet of niet volledig weggenomen.75 &#13;
4.2 Mestverwerking &#13;
Ook mestverwerking wordt geenszins voor het eerst ge­noemd in het kader van wet- en regelgeving van de Mest­stoffenwet. Mestverwerking zou in het oorspronkelijk voor­gestelde traject van het mestbeleid al in de tweede fase 1991-1994 moeten leiden tot een aanzienlijke reductie van het mestoverschot.76 Uiteindelijk is dit nauwelijks van de grond gekomen, reden waarom bij de Integrale notitie mest-en ammoniakbeleid is aangekondigd dat ingrepen in de agrarische sector niet uit konden blijven.77 Ook daarna is het een rol blijven spelen, onder meer in het kader van de mest­afzetovereenkomsten, maar nooit in die omvang die de rege­ring graag zou zien.78 &#13;
De vraag rijst of er thans wél perspectief is voor verwerking. Het sleutelwoord – en nieuwe element, ook ten opzichte van het stelsel van mestafzetovereenkomsten – is verplichting. Het is echter de vraag hoe deze verplichting zich verhoudt tot Europees recht en of er juist daardoor geen capaciteits-en dus uitvoeringsproblemen ontstaan. &#13;
Europees recht &#13;
In de eerste plaats is het de vraag of met dit verplichten­de karakter nog wel wordt voldaan aan de op basis van Eu­ropees recht aan wetgeving te stellen eisen. Uit de wets­geschiedenis kan worden afgeleid dat de regering in de verplichting tot mestverwerking, waardoor sprake zal zijn van de noodzakelijke constante aanvoer naar verwerkers, een reden ziet om aan te nemen dat verwerking nu, anders dan in het verleden, wél van de grond kan komen.79 &#13;
Deze verplichting is dus in feite een belangrijke stimulans en (daarmee in feite een) garantie voor het totstandkomen van de vereiste capaciteit. Het is echter de vraag of deze verplichting juridisch houdbaar is. In zijn advies plaatst de Raad van State belangrijke kritische kanttekeningen bij deze verplichting en vraagt hij zich af, of niet volstaan kan wor­den met een verplichting tot mestafzet waarbij het al dan niet verwerken aan de markt kan worden overgelaten: &#13;
‘De Afdeling tekent hierbij aan dat de mestverwer­kingsplicht een bijzonder instrument is, dat direct ingrijpt in de markt en in contractuele verhoudingen. De inzet van een dergelijk instrument vereist een over­tuigende motivering, waarin de problematiek duidelijk wordt omschreven en waaruit volgt waarom andere oplossingen niet volstaan.’80 &#13;
Gelet op het verstrekkende karakter van deze verplichting dient er derhalve, aldus de Raad, een zekere mate van nood­zaak, althans proportionaliteit en subsidiariteit, te zijn. Deze eisen gelden onder op basis van art. 34, 35 of 40 en verder van het Verdrag betreffende de werking van de Europese Unie, mede in het licht van Verordening (EG) nr. 2003/2003 van het Europees Parlement en de Raad van 13 oktober 2003 inzake meststoffen, art. 9 van de Dienstenrichtlijn81 en uiteraard art. 5 lid 5 van de Nitraatrichtlijn. &#13;
Mede naar aanleiding van het advies van de Raad van Sta­te wordt op diverse plaatsen in de memorie van toelichting benadrukt dat de maatregelen aan deze eisen voldoen: er is met betrekking tot de verplichting tot mestverwerking spra­ke van noodzaak en proportionaliteit.82 Naar aanleiding van het advies is in de memorie van toelichting de afname van de druk op het stelsel van gebruiksnormen zelfs verheven tot het centrale doel (zie hiervoor, paragraaf 2).83 Dit is een be­langrijke onderbouwing van de noodzaak en proportionali­teit. &#13;
Handhaving van een plafond ter regulering is één ding, maar een verplichting tot mestverwerking om fraudedruk te ver­minderen is een tweede. Het is maar zeer de vraag of de mo­tivering hiervoor toereikend is. Ik meen dat het er om gaat, dat de mest niet in zodanige hoeveelheden worden aange­wend, dat daardoor sprake is van strijdigheid met de Nitraat­richtlijn. Uiteraard gaat het daarbij in de eerste plaats om de norm van een hoeveelheid dierlijke meststoffen van 170 ki­logram stikstof per hectare per jaar in art. 2 van bijlage III bij de richtlijn. Niet valt in te zien waarom dierlijke mest­stoffen die, deze norm indachtig, op een bedrijf over zijn, verwerkt móeten worden. Onder omstandigheden, met name als de mest op verantwoorde wijze afgezet en aangewend kan worden bij akkerbouwers of veehouders met voldoende landbouwgrond, zie ik geen noodzaak voor mestverwerking en rijst de vraag naar de proportionaliteit. Uiteraard kan men zich dit ook afvragen bij productierechten, doch die bevatten geen verplichting tot mestverwerking. &#13;
De Raad van State dringt terecht aan op een overtuigen­der onderbouwing als het gaat om het milieubelang. Daar­in slaagt de regering naar mijn idee niet. Hier dringt zich een vergelijking op met de Wet herstructurering varkenshou­derij, waar eveneens sprake was van een maatregel als be­doeld in art. 5 lid 5 van de Nitraatrichtlijn. Vanzelfsprekend is een verplichting tot mestverwerking te prefereren boven een korting van 25% op de varkenstapel, maar dat laat on­verlet dat ook voor mestverwerking geldt dat er sprake moet zijn van noodzaak. In zijn advies bij de herstructureringswet heeft de Raad van State eveneens aangegeven dat de maxi­meringsmaatregel en de kortingsmaatregel indien zij gelet op de milieudoelstellingen niet noodzakelijk zijn en uit dien hoofde niet kunnen worden gerechtvaardigd, mogelijk pri­mair moeten worden aangemerkt als maatregelen van markt­economische aard.84 In de memorie van toelichting bij de herstructureringswet is vervolgens veel uitvoeriger stilge­staan bij de noodzaak in het licht van de fraudedruk.85 Het ontbreken van evenwicht op de mestmarkt is daarbij gecon­cretiseerd tot 14 miljoen kilogram fosfaat, toe te rekenen aan de varkenssector. Toch bleef ook dáár de noodzaak en pro­portionaliteit een discussiepunt. In zijn arrest van 20 janua­ri 2000 heeft het Gerechtshof te ’s-Gravenhage geoordeeld dat, gelet op de onzekerheid ten tijde van de totstandko­ming van de wet over de te behalen resultaten van fosfaat­beperking door veevoermaatregelen en over de ontwikkelin­gen in de afzetmogelijkheden, op dat moment de noodzaak van de tweede generieke korting in het jaar 2000 niet bij voorbaat vast stond en niet aan het noodzakelijkheidcrite­rium voldeed.86 Weliswaar oordeelde de Hoge Raad in cas­satie dat het Hof een onjuist criterium had aangelegd, maar dat rechtsoordeel had betrekking op de toets aan art. 1 bij het Eerste Protocol bij het EVRM en het ontbreken van een toets aan het criterium ‘individual and excessive burden’: met betrekking tot de beoordeling van het Hof van de cij­fers van onder meer de rapporten Van de Bunt I en II onder­schreef de Hoge Raad het arrest.87 Waar de ingrepen op basis van de herstructureringswet getalsmatig waren onderbouwd, ontbreekt dit bij het huidige wetsvoorstel. In paragraaf twee ben ik hier al op ingegaan. Mede daardoor blijft ook de frau­dedruk en de noodzaak tot verwerking en een verhoging van de verwerkingspercentages in de memorie van toelichting onderbelicht.88 &#13;
Door dit alles blijft de zweem van een markteconomische maatregel aanwezig, hetgeen wordt versterkt door het ge­geven dat mestverwerking nu eenmaal voor een belangrijk deel een financiële kwestie is.89 Opvallend in dit verband is dat in het nader rapport, zoals overgenomen in de memorie van toelichting, wordt gesteld dat het voorzien van de ver­werkingssector (industrie of export) van een zekere aan­was ‘een gevolg kan zijn’, maar geenszins de reden is voor een verplichting.90 Dit lijkt toch op gespannen voet te staan met de passages waarin wordt aangegeven dat juist de ver­plichting nodig is omdat er anders geen constante aanvoer is waardoor mestverwerking niet van de grond komt.91 &#13;
Capaciteit &#13;
Een volgende vraag betreft de benodigde capaciteit. Het succes van verplichte mestverwerking zal goeddeels staan of vallen met de beschikbare verwerkingscapaciteit.92 Uiter­aard is export van onbewerkte dierlijke meststoffen ook mo­gelijk, maar deze markt ziet overwegend op pluimveemest.93 In 2011 waren er slechts negen verwerkers die mest zelf ver­werkten tot een product dat niet meer wordt beschouwd als dierlijke mest.94 Het aantal exporteurs bedroeg 123.95 &#13;
De verwerkingscapaciteit zal fors moeten toenemen. Vol­gens berekeningen van Cumela Nederland zou er voor een goede werking van het nieuwe stelsel in 2015 een mestver­werkingscapaciteit moeten zijn van circa 38 miljoen kilo­gram fosfaat, terwijl uit gegevens van de Monitoring van de mestmarkt 2010 volgt dat de nu al bestaande omvang van mestverwerking en -export circa 35 tot 40 miljoen kilo­gram fosfaat bedraagt.96 De capaciteit zou dus in twee jaar tijd moeten verdubbelen. Mede gelet op het feit dat de ex­port sinds 2005 bijna is verdubbeld – en daarvoor dus circa zes jaar nodig had – meen ik dat dit niet haalbaar is.97 Uit de cijfers van het ministerie volgt een vergelijkbaar beeld: de verplichte mestverwerking zou bijna moeten verzesvoudi­gen van 5 miljoen kilogram fosfaat in 2013 tot circa 28 mil­joen in 2015.98 &#13;
Er dient dus binnen een zeer beperkte tijdspanne – circa twee jaar – een grote extra capaciteit gecreëerd te worden, hetgeen in de eerste plaats stuit op problemen rond vergun­ningverlening. Met verwerkingsprocessen zijn belangrij­ke milieuhygiënische effecten gemoeid, zoals emissies van broeikasgassen (lachgas, methaangas), fijnstof, ammoni­ak en ammonium en geurhinder, evenals ruimtelijke effec­ten zoals aantasting van het landschap en verkeersbewegin­gen.99 De beoordeling van deze effecten vindt plaats in het kader van de Wet ruimtelijke ordening en Wet algemene be­palingen omgevingsrecht, maar duidelijk is bij dergelijke initiatieven dat het gaat om complexe installaties waardoor vergunningverlening, nog los van de mogelijke juridische procedures, vaak lange tijd in beslag neemt.100 In de brief aan de Tweede Kamer van 29 juni 2012 geeft de Staatsse­cretaris van EZ, L &amp; I aan dat er over de voortvarende be­handeling van aanvragen voor mestverwerking overleg ge­voerd zal worden met de betrokken overheden.101 Ik meen echter dat dit eenvoudigweg, de goede bedoelingen ten spijt, niet toereikend is. Zoals de Staatssecretaris heeft aangege­ven, is het voor het halen van de doelen noodzakelijk dat het ruimtelijk spoor goed functioneert.102 Het totstandko­men van bestemmingsplannen en vervolgens omgevings­vergunningen op grond waarvan de hier aan de orde zijnde initiatieven ontplooid kunnen worden, is anno 2012 ook bij goed functioneren immers een tijdrovend en kostbaar pro­ces. Daargelaten dat er zich discussies voor kunnen doen over de meest geschikte locaties (bijvoorbeeld landelijk ge­bied of bedrijventerreinen, vragen rond infrastructuur, de re­constructiegebieden en provinciale verordeningen), spelen ook milieuhygiënische effecten en de Natuurbeschermings­wet een belangrijke rol. &#13;
In het kader van mestverwerking is met het oog op een mo­gelijke versnelling van de besluitvormingsprocessen meer­maals gesproken over de mogelijkheid om een beroep te doen op de Crisis- en herstelwet, niet alleen in het kader van het ruimtelijk spoor maar ook de vergunningverlening.103 Naar aanleiding van een motie van Koopmans104 is thans in het ontwerpbesluit tot wijziging van het Besluit uitvoering Crisis- en herstelwet, vierde tranche, in bijlage I een extra categorie opgenomen, zijnde installaties voor de verwerking van dierlijke mest met een capaciteit van ten minste 50.000 ton dierlijke mest per jaar in een gebied met een industrië­le bestemming.105 Het is echter de vraag of dit toereikend is. Als er onvoldoende draagvlak of juridische bezwaren zijn, leidt toepassing van de Crisis- en herstelwet als zodanig ‘slechts’ tot een sneller ‘nee’, niet tot een ‘ja’. &#13;
Bovendien speelt niet enkel – zie hiervoor – de kwestie van het ruimtelijk spoor, maar tevens de problematiek rond het Besluit milieueffectrapportage. Weliswaar is het aan­tal mer(beoordelings)plichtige inrichtingen gereduceerd106, maar er geldt een mer(-beoordelings)plicht (categorie C en D 18.7 van bijlage I) ingeval sprake is van de oprichting, wijziging of uitbreiding van een installatie bestemd voor de verbranding of de chemische behandeling van niet-gevaar­lijke afvalstoffen vanaf een capaciteit van 50 ton per dag107 alsmede voor de wijziging of uitbreiding van een geïnte­greerde chemische installatie, dat wil zeggen een installatie voor de fabricage op industriële schaal van stoffen door che­mische omzetting, waarin verscheidene eenheden naast el­kaar bestaan en functioneel met elkaar verbonden zijn, be­stemd voor de fabricage van onder meer (sub c) fosfaat-, stikstof- of kaliumhoudende meststoffen (C en D 21.6 van bijlage I).108 &#13;
In het licht van het voorgaande is het dan ook de vraag of er tijdig voldoende installaties van de grond komen.109 In­vesteren in mestverwerking vergt immers grote bedragen in een risicovolle tak van sport.110 Ik kan mij zo voorstellen dat banken en andere investeerders, mede gelet op het huidi­ge economische klimaat, een zekere terughoudendheid zul­len betrachten met grote investeringen, mede gelet op het feit dat dergelijke initiatieven hun waarde goeddeels kunnen verliezen als het stelsel per 1 januari 2015 toch niet aan de verwachtingen beantwoordt en ingetrokken wordt. &#13;
5. Conclusies &#13;
In de voorgaande paragrafen zijn de achtergrond en aan­leiding, inhoud en kritische kanttekeningen van en bij het wetsvoorstel aan de orde gekomen. Ofschoon het wetsvoor­stel een aantal aansprekende aspecten kent, zoals het verval­len van het plafond, het aansturen op evenwicht zonder kor­ting, het karakter van een doelvoorschrift van het stelsel en de aandacht voor innovatie, meen ik dat belangrijke onder­delen niet voldoende afgewogen zijn. De belangrijkste heb ik in de vorige paragraaf kort besproken. &#13;
Andere – potentiële – nadelen zijn het vervallen van de compartimentering111 en het in gevaar komen van de deroga­tie.112 Het zijn onderdelen waar in de memorie van toelich­ting nauwelijks overwegingen aan zijn gewijd. Ik kan mij niet aan de indruk onttrekken dat de regering, daarbij ge­fixeerd op 1 januari 2015, het gevaar loopt zich te vergalop­peren. Juist het ‘mestdossier’ heeft echter eerder geleerd dat te grote haast in het wetgevingsproces zich later wreekt en dat de praktijk alsdan alsnog dwingt tot aanpassingen.113 Bo­vendien is er door snelle invoering weinig tijd voor de sec­tor om zich voor te bereiden.114 &#13;
Gelet hierop kan de reden om op zo korte termijn over te gaan tot invoering van het nieuwe stelsel niet overtuigen. Er is wel vaker een vervaldatum voor het stelsel van produc­tierechten opgeschoven. Reeds in de Wet verplaatsing mest­productie uit 1993 was in art. 22 lid 3 als einddatum 1 ja­nuari 1997 opgenomen.115 Later is in de artikelen 43a Wet herstructurering varkenshouderij, 74a Meststoffenwet en 22a Wet verplaatsing mestproductie bij de invoering van het stelsel van mestafzetovereenkomsten vastgelegd dat de pro­ductierechten met ingang van 1 januari 2005 zouden ver­vallen.116 Per 1 januari 2006 is dit 1 januari 2015 geworden. Kortom, de hardheid van de datum 1 januari 2015 is betrek­kelijk.117 In het licht hiervan zou ik in ieder geval willen be­pleiten om meer tijd te nemen om onder meer de in deze bij­drage genoemde bezwaren te ondervangen. Extra tijd kan beter gegeven worden aan de voorzijde, vóór invoering, dan aan de achterzijde. In dat laatste geval blijven er immers langere tijd twee stelsel naast elkaar bestaan, iets waarvan de onwenselijkheid gebleken is en dat zo beperkt mogelijk moet worden gehouden.118 &#13;
&#13;
&#13;
&#13;
 &#13;
&#13;
</content><legacyfootnotes>* Joost de Rooij is advocaat bij Linssen cs advocaten te Tilburg.&#13;
1. Kamerstukken II 2011/12, 33 037, nr. 1.&#13;
2. De staatssecretaris zelf noemt het tijdspad ‘bar en bar ambitieus’, Kamerstukken II 2011/12, 33 037, nr. 1.&#13;
3. Zoals N.G. van Breukelen en J. de Ruiter in 2004 schre­ven: ‘Nederland staat weer een keer aan de vooravond van een nieuw mestbeleid., Het nieuwe mestbeleid’, in Agr.r. november 2004, p. 684 e.v.&#13;
4. Zie voor de megastallen onder meer Kamerstukken II 2011/12 28 973, nrs. 93, 113, 116, 118, 122, 123, voor de volksgezondheid onder meer Kamerstukken II 29 683, nr. 104 en 124 alsmede 28 973, nr. 84 en voor de q-koorts Kamerstukken II 2011/12, 29 683 nrs. 126 en 127 en Ka­merstukken II 2011/12, 28 286 nr. 569.&#13;
5. J.J.J. de Rooij, Kan de Meststoffenwet gemist worden?, Aalten 2009, p. 38.&#13;
6. De gebruiksnormen vormen in zoverre een uitvoering van de kernbepalingen van de Nitraatrichtlijn (Richtlijn 91/676/EEG van de Raad van 12 december 1991 inzake de bescherming van water tegen verontreiniging door nitraten uit agrarische bronnen, Pb EG L 375), het productieplafond vormt een aanvullende maatregel als bedoeld in art. 5 lid 5 van de richtlijn.&#13;
7. Kamerstukken II 2011/12, 33 322, nr. 3, p. 2.&#13;
8. Kamerstukken II 2011/12, 33 322, nr. 3, p. 8 en 9. Het LEI verwacht een toename van de melkveestapel tot 2020 met 2%, een afname van het aantal varkens met een kleine 10% en een lichte stijging van het aantal leghennen. &#13;
9. Aldus ook het Planbureau voor de Leefomgeving in het rapport Afschaffen van productierechten in de veehouderij in 2015: gevolgen voor veehouderij en leefomgeving, Den Haag 2011. Verder wordt overigens met het wetsvoorstel geen wijziging beoogd van het vierde actieprogramma Nitraatrichtlijn. De voornemens zullen met betrekking tot het vijfde actieprogramma een rol spelen bij het bereiken van evenwicht op de mestmarkt en de bevordering van in­novatie, Kamerstukken II 2011/12, 33 037, nr. 1, p. 7-8. &#13;
10. Een overschot in de varkenshouderij van 36 miljoen kilogram fosfaat, bijna 25 miljoen kilogram fosfaat voor de pluimveehouderij en 9 miljoen kilogram fosfaat voor de rundveesector. Dit is in totaal circa 70 miljoen kilogram fosfaat, terwijl er nationaal plaatsingsruimte voor bijna 46 miljoen kilogram fosfaat zou zijn. &#13;
11. Een plaatsingsruimte van 154 miljoen kilogram fosfaat en een feitelijk gebruik van 143 miljoen kilogram fosfaat. &#13;
12. Planbureau voor de Leefomgeving, Den Haag 2012, p. 23. &#13;
13. Overigens zijn ook andere stelsels bekeken (door Cap Ge­mini Consulting en Alterra), maar dit betrof óf handhaving van de productierechten óf emissiemanagement dat in 2015 nog niet ingevoerd kan worden, Kamerstukken II 2011/12, 33 322, nr. 3, p. 14-15. &#13;
14. Kamerstukken II 2011/12, 33 322, nr. 3, p. 10-14. &#13;
15. In feite gaat het hier om doelvoorschriften, zie Kamer­stukken II 2011/12, 33 0322, nr. 3, p. 10: ‘Het is aan de individuele ondernemer te bepalen welke maatregelen in zijn specifieke bedrijfssituatie het best passend zijn om mestproductie en mestplaatsingsruimte in balans te bren­gen. Om dit te realiseren zijn meerdere opties voorhanden die ieder afzonderlijk of in samenhang door de ondernemer ingezet kunnen worden:’ &#13;
16. Overigens was de afname van de druk op de mestmarkt al wel genoemd in de brief van 28 september 2011, Kamer­stukken II 2011/12, 33 037, nr. 1, p. 3. &#13;
17. Kamerstukken II 33 322, nr. 3, p. 20. &#13;
18. Kamerstukken II 2011/12, 33 322, nr. 3, p. 3. &#13;
19. Kamerstukken II 2011/12, 33 037, nr. 1, p. 4. &#13;
20. Zie ook de door de staatssecretaris aangehouden volgorde bij het algemeen overleg van 14 september 2011, Kamer­stukken II 2011/12, 330 037, p. 19. &#13;
21. Hiertoe is in art. 1 lid 1 sub ff een definitie van ‘produceren van dierlijke meststoffen’ opgenomen, ontleend aan art. 1 lid 1 sub c van het Uitvoeringsbesluit Meststoffenwet, zie Kamerstukken II 2011/12, 33 322, nr. 3, p. 48. &#13;
22. Kamerstukken II 2011/12, 33 322, nr. 3, p. 13, zie ook p. 3 en 15. &#13;
23. Het deel dat niet op de eigen grond aangewend kan worden is het bedrijfsoverschot, welk begrip van belang is voor de berekening van het verplichte verwerkingsdeel, zie Kamer­stukken II 2011/12, 33 322, nr. 3, p. 22. &#13;
24. In verband met de handhaafbaarheid en lasten is hier geen rol weggelegd voor intermediairs of verwerkers, Kamer­stukken II 2011/12, 33 322, nr. 3, p. 24. &#13;
25. Kamerstukken II 2011/12, 33 322, nr. 3, p. 18. &#13;
26. Zie art. 58an lid 1 sub d. De regering motiveert dit met de stelling dat men niet in civiele verhoudingen wenst te treden, Kamerstukken II 2011/12, 33 322, nr. 3, p. 28 en 53. Dit is wezenlijk anders dan bij het stelsel van mestaf­zetovereenkomsten, waar een verplichting juist wezenlijk werd geacht, zie Kamerstukken II 1999/2000, 27 276, nr. 3, p. 43-44: ‘Een dergelijke verplichting is onmisbaar wil het stelsel van mestafzetovereenkomsten aan zijn doel kunnen beantwoorden. Het gaat immers niet om het bereiken van een theoretisch, «papieren» evenwicht op de mestmarkt, maar om een werkelijk evenwicht.’ Dit kan uiteraard nog in de ministeriële regeling van 33c lid 2 sub d worden opgenomen, maar ik acht dat niet waarschijnlijk: een dergelijk vergaande bepaling hoort naar mijn idee in de wet thuis. Ook bij de mestafzetovereenkomsten is voor opname in de wet gekozen en niet voor de – eveneens toen al bestaande mogelijkheid (zie art. 58an lid 1 sub e) van een ministeriële regeling. &#13;
27. Overigens verwijst de definitie in art. 1 lid 1 sub kk abusie­velijk naar art. 33 vierde lid, dit moet zijn art. 33i lid 4. &#13;
28. Kamerstukken II 2011/12, 33 322, nr. 3, p. 56. &#13;
29. Dit is gedaan met het oog op voorkoming van onno­dige lasten en facilitering van voorjaarsaanwending, zie Kamerstukken II 2011/12, 33 322, nr. 3, p. 18. Gelet op de term ‘bedrijf’ in art. 33b lid 2 dient het te gaan om directe afvoer naar een ander bedrijf, niet naar een verwerker of intermediair. &#13;
30. Dit is overigens beduidend strenger dan het stelsel van mestafzetovereenkomsten, dat uitging van afsluiting en inzending van de overeenkomsten op uiterlijk 1 oktober van het kalenderjaar, zie art. 58an lid 1 sub a en b (oud). &#13;
31. Zie paragraaf 3 van titel 3 van hoofdstuk V (art. 58af en volgende). &#13;
32. Gegeven het verschil tussen de registratie van het produc­tierecht in de databanken van Dienst Regelingen en het feit dat de mestplaatsingsruimte steeds weer afhankelijk is van handelingen door de landbouwer is een dergelijke bepaling in dit nieuwe stelsel niet goed denkbaar. &#13;
33. Kamerstukken II 2011/12, 33 322, nr. 3, p. 52, 53. &#13;
34. Zie voor schaarse rechtspraak CBB 5 april 2005, LJN AT4977 en CBB 27 maart 2007, LJN BA3499. &#13;
35. Kamerstukken II 2011/12, 33 322, nr. 3, p. 17. &#13;
36. Kamerstukken II 2011/12, 33 322, nr. 3, p. 11, 12, de rege­ring spreekt in dit verband van een ‘vrijbuitersprobleem’, zie p. 15. &#13;
37. Onder verwerker wordt verstaan een natuurlijke persoon of rechtspersoon of samenwerkingsverband daarvan dat een verwerkende onderneming voert, waaronder wordt verstaan een onderneming, niet zijnde een bedrijf, in het kader waarvan dierlijke meststoffen worden verwerkt (art. 1 lid 1 sub hh en ii). &#13;
38. Het betreft hier het mogelijk instellen van een drempel­waarde, zie Kamerstukken II 2011/12, 33 322, nr. 3, p. 54. &#13;
39. Ook afzet binnen een bepaalde straal van het bedrijf, bij­voorbeeld een 30 km-zone, is weloverwogen niet uitgezon­derd, zie Kamerstukken II 2011/12, 33 037, nr. 13, p. 24. &#13;
40. Kamerstukken II 2011/12, 33 322, nr. 3, p. 11, 35. Zie ook Kamerstukken II 2011/12, 33 037, nr. 13, p. 13, 24, 25. &#13;
41. Art. 1 lid 1 sub c herdefinieert weliswaar het begrip dierlijke meststoffen, doch zulks louter met het oog op de beoogde Europese erkenning van hoogwaardige producten uit dierlijke meststoffen als stikstofkunstmestvervangers, zie Kamerstukken II 2011/12, 33 322, nr. 3, p.13, 47. Het gaat hier om het derde door de staatssecretarissen onder­scheiden spoor. &#13;
42. Kamerstukken II 2011/12, 33 322, nr. 3, p. 37. &#13;
43. Kamerstukken II 2011/12, 33 322, nr. 3, p. 11, 37. Hiermee wordt afgeweken van gangbare definities van verwerken, zoals in de Richtlijn Mestverwerkingsinstallaties van het Ministerie van VROM, Infomil februari 2001, waar verwerken wordt omschreven als ‘de toepassing van basistechnieken of combinaties daarvan met als doel de aard, samenstelling of hoedanigheid van dierlijke mest te wijzigen’ (p. 9). &#13;
44. Verwezen zij naar de aanduiding ‘een verwerkende onderneming’ in art. 33e lid 1, waarbij geen koppeling wordt gelegd met de mestverwerkingsovereenkomst uit het tweede lid, en ‘een ander in Nederland gelegen bedrijf of een verwerkende onderneming’ in art. 33b lid 1 sub a onder 4°, zie Kamerstukken II 2011/12, 33 322, nr. 3, p. 54. &#13;
45. Kamerstukken II 2011/12, 33 322, nr. 3, p. 58. &#13;
46. Kamerstukken II 2011/12, 33 322, nr. 3, p. 38, 58 en 59. &#13;
47. Kamerstukken II 2011/12, 33 037, nr. 23. &#13;
48. Kamerstukken II 2011/12, 33 322, nr. 3, p. 22. &#13;
49. Kamerstukken II 2011/12, 33 322, nr. 3, p. 23. &#13;
50. Kamerstukken II 2011/12, 33 322, nr. 3, p. 27, 28. &#13;
51. Kamerstukken II 2011/12, 33 322, nr. 3, p. 26. &#13;
52. Kamerstukken II 1998/99, 26 729, nr. 1. &#13;
53. Stb. 312. &#13;
54. Kamerstukken II 1999/00, 27 276, nr. 3, p. 36. &#13;
55. Met name de begrippen mestplaatsingsruimte, mestaan­voerruimte en mestafzetovereenkomst kenden we al in 2001. &#13;
56. Kamerstukken II 2011/12, 33 322, nr. 3, p. 16. &#13;
57. Kamerstukken II 1999/00, 27 276, nr. 3, p. 39. &#13;
58. Kamerstukken II 1999/00, 27 276, nr. 3, p. 21-24, 40. &#13;
59. Zoals hiervoor is uiteengezet is in het voorliggende wetvoorstel géén rol weggelegd voor intermediairs. In de memorie van toelichting wordt daarbij ter onderbouwing van deze keuze van de regering verwezen naar de memorie van toelichting bij de mestafzetovereenkomsten (Kamer­stukken II 1999/2000, 27 276, nr. 3, p. 47-49), maar daarbij wordt voorbijgaan aan het gegeven dat in het stelsel van mestafzetovereenkomsten uiteindelijk wél afvoer naar door de minister erkende tussenpersonen meetelde bij de afzet (zie over deze wijziging de Nota naar aanleiding van het verslag van 30 oktober 2000, Kamerstukken II 2000/01, 27 276, nr. 6, p. 24-26 en het – aangenomen – amendement Meijer, Kamerstukken II 2000/01, 27 276, nr. 8. &#13;
60. Het gaat te ver om op deze plaats uitvoerig uiteen te zetten waar de mestverwerking aan moet voldoen. Ik volsta met een verwijzing naar art. 58ae en het Besluit erkenning tussenpersonen, mestverwerkers en exporteurs Meststof­fenwet, Besluit van 23 juli 2001, Stb. 2001, 360. &#13;
61. Naast dit jaarplafond van paragraaf 2 bestond er een dag­plafond, zie paragraaf 3. &#13;
62. Kamerstukken II 1999/00, 27 276, nr. 3, p. 41. Daarnaast werd gewezen op de problematiek rond vaststelling van de werkelijke uitscheiding. &#13;
63. Kamerstukken II 2003/04, 28 385, nr. 25. &#13;
64. Kamerstukken II 2003/04, 26 729, nr. 63. &#13;
65. Besluit van 9 september 2004, Stb. 473. &#13;
66. D.W. Bruil, ‘Eindelijk uit het mestmoeras?’, Agr.r. april 2004, p. 200-222. &#13;
67. Kamerstukken II 2011/12, 33 322, nr. 3, p. 15. &#13;
68. Zie art. 25 en art. D2 bij bijlage D bij de wet voor de ver­fijnde heffingen, art. 18 voor forfaitaire heffingen. &#13;
69. De reden hiervoor is dat de regering destijds met be­trekking tot de mestafzetovereenkomsten uitdrukkelijk wilde aansluiten bij de Nitraatrichtlijn, Kamerstukken II 1999/2000, 27 276, nr. 3, p. 21. &#13;
70. Zie D.W. de Hoop e.a., Evaluatie van mestafzetovereen­komsten en dierrechten, Den Haag 2004. &#13;
71. Kamerstukken 2011/12, 33 322, nr. 3, p. 17. &#13;
72. Kamerstukken 2011/12, 33 322, nr. 3, p. 16. &#13;
73. D.W. de Hoop e.a., Evaluatie van mestafzetovereenkomsten en dierrechten, Den Haag 2004, p. 87-88. &#13;
74. Kamerstukken 1999/2000, 27 276, nr. 3, p. 39-41. &#13;
75. Zo is met betrekking tot mestafzetovereenkomsten geble­ken dat veehouderijen daardoor in een afhankelijker positie geraken en daardoor minder financiële ruimte hebben en krijgen van banken, hetgeen uiteraard een wissel trekt op te plegen investeringen in bijvoorbeeld mestverwerking. Indien intensieve veehouderijen toch zelf investeren in ver­werking of export ter behoud van hun onafhankelijkheid ingeval van uitbreiding, is oplopen van kosten en daarmee een grotere fraudedruk voorzien (D.W. de Hoop e.a., Eva­luatie van mestafzetovereenkomsten en dierrechten, Den Haag 2004, p. 11, 66). &#13;
76. Oa. Kamerstukken II 1989/90, 21 502, nr. 3, p. 7-8. &#13;
77. Kamerstukken II 1995/96, 24 445, nr. 1, p. 6, 21, Ka­merstukken II 1999/2000, 27 276, nr. 3, p. 8. Zie ook de Richtlijn Mestverwerkingsinstallaties van het Ministerie van VROM, Infomil februari 2001, p. 7. &#13;
78. Zoals hiervoor is uiteengezet gold het uitbreidingsverbod in het kader van de mestafzetovereenkomsten niet voor meststoffen die op grond van een mestafzetovereenkomst was afgevoerd naar een erkende mestverwerker of als de producent de meststoffen zelf op bepaalde wijze had verwerkt, zie art. 58ae. &#13;
79. Kamerstukken II 2011/12, 33 322, nr. 3, p. 11, 35 (verwer­king is altijd, aldus de regering, een ‘sluitpost’ geweest, zie p. 20, zie verder ook Kamerstukken II 2011/12, 33 037, nr. 1, p. 3, 4). &#13;
80. Kamerstukken II 2011/12, 33 322, nr. 2, p. 4-5. &#13;
81. Richtlijn 2006/123/EG van het Europees Parlement en de Raad van 12 december 2006 betreffende diensten op de interne markt, Pb L 376. &#13;
82. Kamerstukken II 2011/12, 33 322, nr. 3, p. 21, 44-46. &#13;
83. Kamerstukken II 2011/12, 33 322, nr. 4, p. 4-5, Kamerstuk­ken II 2011/12, 33 322, nr. 3, p. 15, 20. &#13;
84. Kamerstukken II 1997/98, 25 746, A, p. 1-2. &#13;
85. Kamerstukken II 1997/98, 25 746, nr. 3, p. 4, 9, 57, 60 en 61, zie ook de Nota naar aanleiding van het verslag, Kamerstukken II 1997/98, 25 746, nr. 6, p. 4-5. &#13;
86. LJN AA4386, zie rechtsoverweging 32.1 en verder. &#13;
87. Zie r.o. 6.2.2 en 6.2.3. &#13;
88. Verder wordt nog verwezen naar het arrest van het Europees Hof van Justitie van 29 april 1999, C-293/97, Standley and others. Naar mijn oordeel is deze verwijzing onjuist, aangezien hier aan de orde was de vraag of de Nitraatrichtlijn zélf – en meer in het bijzonder de regeling van art. 5 – voldeed aan art. 130r oud van het EG-verdrag, thans 191 van het Verdrag betreffende de werking van de Europese Unie, niet een nationaalrechtelijke invulling van art. 5 lid 5. &#13;
89. Zie oa. Kamerstukken II 2011/12, 33 322, nr. 3, p. 11-12, zie ook het rapport Economische analyse van de mest­markt, LEI, Den Haag 2011, p. 31-32, 39-40 en 51-52. &#13;
90. Kamerstukken II 2011/12, 33 322, nr. 3, p. 21. &#13;
91. Zie voetnoot 80, zie ook nog en Kamerstukken II 2011/12, 33 037, nr. 13, p. 13, 24 en 25. &#13;
92. Kamerstukken II 2011/12, 33 037, nr. 23, p. 3. &#13;
93. In 2010 bestond meer dan de helft van de geëxporteerde mest uit pluimveemest (14,5 miljoen kilogram fosfaat op een totaal van 26 miljoen kilogram fosfaat), zie p. 10. &#13;
94. Daarbij gaat het met name om verbranding van pluim­veemest, in 2009 7,9 miljoen kilogram fosfaat. &#13;
95. Kamerstukken II 2011/12, 33 322, nr. 3, p. 29. &#13;
96. www.cumela.nl, 17 juli 2012. &#13;
97. Kamerstukken II 2011/12, 33 322, nr. 3, p. 11, van 14 miljoen kilogram fosfaat in 2005 tot 26,3 miljoen kilogram fosfaat in 2011. Zie hierover ook in bedenkelijke zin het rapport Evaluatie Meststoffenwet 2012, Planbureau voor de Leefomgeving, Den Haag 2012, p. 8. &#13;
98. Kamerstukken 2011/12, 33 037, nr. 23, p. 4. &#13;
99. Kamerstukken II 2011/12, 33 322, nr. 3, p. 37. &#13;
100. Zie voor de complexe discussies over de toepasselijke beoordelingskaders (Wet geurhinder en veehouderij en Wet ammoniak en veehouderij missen toepassing, in plaats daarvan vindt de beoordeling plaats op grond van het BREF-document, de NeR, de Handreiking(co-)vergisting van mest, de Richtlijn mestverwerkingsinstallaties of een zekere – rekenkundige – afgeleide hiervan) oa, ABRS 29 april 2009, 200805289, ABRS 7 juli 2010, 200907677 en ABRS 11 mei 2011, 201004415. &#13;
101. Kamerstukken II 2011/12, 33 037, nr. 23, p. 3. Zie ook Kamerstukken II 2011/12, 33 037, nr. 13, p. 14. &#13;
102. Kamerstukken II 2011/12, 33 037, nr. 13, p. 16. &#13;
103. Kamerstukken II 2011/12, 33 037, nr. 13, p. 18. &#13;
104. Kamerstukken II 2011/12, 32 127, nr. 156. Zie ook de aangenomen motie van Koopmans en Graus van 8 maart 2012, Kamerstukken II 2011/12, 28 973, nr. 96, waarin de regering wordt verzocht ‘alles in het werk te stellen om de mestbewerkings- en mestverwerkingsinitiatieven ter realisatie van de «mestvisie» te faciliteren’. &#13;
105. Stcrt. 2012, 1264. In de nota van toelichting wordt duide­lijk gemaakt dat het hier gaat om grotere, professionele installaties en complexe technieken. Overigens dient nog vermeld te worden dat de motie van Koopmans, Kamer­stukken II 2011/12, 32 127, nr. 156, waarin wordt verzocht ook mestbe- en verwerkingsinstallaties met een capaciteit kleiner dan 50.000 ton en niet gelegen op een terrein met een industriële bestemming onder de Crisis- en herstelwet te brengen, is aangenomen (Handelingen Tweede Kamer 2011/12, 82). &#13;
106. Wijzigingsbesluit van 21 februari 2011, Stb. 102. Met name categorie D 18.2, de oprichting van een inrichting bestemd voor het bewerken, verwerken of vernietigen van dierlijke of overige organische meststoffen, groenafval en GFT, niet zijnde gevaarlijke afvalstoffen, dient hier vernoemd te worden. &#13;
107. Onder omstandigheden zijn meststoffen zeker als afvalstof­fen aan te wijzen, met name is daarvoor eerder aanleiding als zij afgevoerd worden, zie De Rooij, Kan de Meststof­fenwet gemist worden?, Aalten 2009, p. 174 e.v. Art. 22.1 zondert voor meststoffen slechts de hoofdstukken 8, 9 en 10 Wet milieubeheer uit, niet hoofdstuk 7 (zie lid 2 en lid 9). &#13;
108. Volledigheidshalve noem ik hier ook nog het arrest van het Hof van Justitie van de Europese Gemeenschappen van 15 oktober 2009 (Commissie vs. Nederland, C-255/08) op grond waarvan ook ingeval de drempelwaarden uit het Besluit niet worden overschreden gekeken moet worden naar andere factoren die aanleiding kunnen geven tot een milieueffectrapportage. &#13;
109. Zie over deze twijfel ook het syntheserapport Evaluatie Meststoffenwet 2012, Planbureau voor de leefomgeving, Den Haag 2012, p. 8. &#13;
110. Zie het rapport Economische analyse van de mestmarkt, LEI, Den Haag 2011, p. 31-32, 39-40, 50. &#13;
111. Dit nu terwijl de compartimentering vanwege een verder toename van de druk op het milieu en een toegenomen fraudedruk in de concentratiegebieden bij wet van 6 juli 2011, Stb. 413, is heringevoerd nadat deze op basis van art. 26 Meststoffenwet per 1 januari 2008 was vervallen. Eén van de redenen daarvoor was het achterblijven van voorziene en verwachte ontwikkeling van mestverwerking, zie Kamerstukken II 2009/10, 32 469, nr. 3, p. 3. &#13;
112. Een voorwaarde voor derogatie is dat de nationale mest­productie het niveau van 2002 niet overschrijdt, zie de con­siderans (onder 12) en art. 7 van Beschikking nr. 2005/880/ EG van de Europese Commissie van 8 december 2005, hetgeen in 2009 echter wel het geval was (Kamerstukken II 2009/10, 28 385, nr. 164, p. 2). Zie voor wat betreft deze en andere kritische kanttekeningen bij de brief van 28 sep­tember 2011 ook het syntheserapport Evaluatie Meststof­fenwet 2012, Planbureau voor de leefomgeving, Den Haag 2012, p. 24-25, en de reactie daarop van de staatssecretaris van 13 juni 2012, Kamerstukken II 2011/12 33 037, nr. 21. &#13;
113. Een goed voorbeeld hiervoor is de Wet herstructurering varkenshouderij en de daarop gebaseerde regelgeving, aangekondigd bij brief van 9 juli 1997 en ingevoerd op 1 september 1998. Met name noem ik hier het Besluit hard­heidsgevallen herstructurering varkenshouderij van 18 juni 1998, Stb. 368, dat nadien nog bij besluit van 25 mei 2000, Stb. 233 en bij besluit van 27 augustus 2002, Stb. 465, is gewijzigd waarmee het aantal hardheidsgevallen meer dan is verdubbeld. Ook het stelsel van mestafzetovereen­komsten zélf kan hier genoemd worden. Het betreffende wetsvoorstel dateert van 5 september 2000, waarna het al op 28 juni 2001 tot wet is verheven. Terecht heeft D.W. Bruil eerder opgemerkt dat de mestwetgeving een weinig stabiele factor is en bij momenten zelfs onbehoorlijk is, zie Enkele aspecten van het agrarisch milieurecht, in Agr.r. mei 2002, p. 285-289. &#13;
114. Dit was bij de mestafzetovereenkomsten een probleem: on­der meer door de snelle invoering was de markt niet voor­bereid en transparant met als gevolg veel loze contracten, zie D.W. de Hoop e.a., Evaluatie van Mestafzetovereen­komsten en dierrechten, Den Haag 2004, p. 9, 20,62, 63. Het door de regering meermaals genoemde ‘ingroeitraject’ (waarvan ook de regering dus het belang inziet), zie onder meer Kamerstukken II 2011/12, 33 037, nr. 23, p. 3, 4, is dan ook te kort: het stelsel geldt immers direct, alleen het percentage van de verplichte mestverwerking loop tussen 2013 en 2015 op. &#13;
115. Gewijzigd bij Wet van 15 mei 1996, Stb. 299. &#13;
116. Wet van 28 juni 2001, Stb. 312. In de memorie van toelich­ting is dit meermaals als feit gepresenteerd. In 2004 is deze datum opgerekt naar 1 januari 2007, zie de Wet van 21 april 2004, Stb. 2004, 246. &#13;
117. Ook nu voorziet het wetsvoorstel in een wijziging van art. 77 van de Meststoffenwet, waarmee wordt bereikt dat hoofdstuk V van de wet niet langer automatisch vervalt per 1 januari 2015 doch bij Koninklijk Besluit te bepalen tijdstip. &#13;
118. D.W. de Hoop e.a., Evaluatie van mestafzetovereenkomsten en dierrechten, Den Haag 2004, p. 26, Nota van toelichting bij het Besluit van 9 september 2004 houdende intrekking van het stelsel van mestafzetovereenkomsten, Stb. 2004, 473, p. 4. &#13;
</legacyfootnotes><footnotes><footnote/></footnotes><auteurs>dr. mr. J.J.J. de Rooij&#13;
</auteurs><published>2012-09-01 00:00:00</published><modified>2012-09-01 00:00:00</modified><editiondate>2012-09-01</editiondate><htmlpath>https://denhollander.info/artikel/10067</htmlpath></article>
</articles></edition>