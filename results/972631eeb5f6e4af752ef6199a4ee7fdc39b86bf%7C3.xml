<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1991</searchword><id>6199</id><udhid>UDH:TvAR/6199</udhid><titel>De wijziging van de Pachtwet door het NBW</titel><searchwords><searchword>TvAR 7/1991</searchword><searchword>UDH:TvAR/6199</searchword></searchwords><attachments><attachment><name>1991_nr 7_Artikel_Heisterkamp.pdf</name><extention>pdf</extention><url>https://denhollander.info/download/5993/ci</url></attachment></attachments><inleiding>INLEIDING&#13;
Per 1 januari 1992 zullen de Boeken 3,5 en 6 van het NBW in werking treden. Weinig&#13;
wetswijzigingen zijn zo intensief en zorgvuldig voorbereid als deze; aan het nieuwe&#13;
vermogensrecht is in nauwe samenspraak met praktijk en wetenschap geschaafd en de&#13;
kamerstukken geven er blijk van dat alle in de literatuur gemaakte opmerkingen tot de&#13;
wetgever zijn doorgedrongen. Door de lange voorbereidingstijd is bovendien het&#13;
huidige recht reeds in belangrijke mate naar het nieuwe recht toegegroeid; men kan geen&#13;
handboek openslaan zonder daarin passages over het NBW aan te treffen. Men kan het&#13;
huidige privaatrecht niet goed kennen, zonder het nieuwe vermogensrecht te beheersen.&#13;
Niemand zal zich er met recht over kunnen beklagen door het NBW te zijn overvallen.&#13;
In het kielzog van de invoering van het nieuwe vermogensrecht vindt een andere&#13;
omvangrijke operatie plaats: de aanpassing van een groot aantal andere wetten aan de&#13;
terminologie en de inhoud van het NBW. Zo worden ook de nodige voor de landbouw&#13;
belangrijke wetten in meerdere of mindere mate gewijzigd, o.a. de Meststoffenwet, de&#13;
Natuurbeschermingswet, de Natuurschoonwet, de Boswet, de Hinderwet, de Jachtwet,&#13;
de Landbouwwet, de Landinrichtingswet (zie daarover W. Meinema, Agrarisch Recht&#13;
1991, blz. 13 e.v.), de Onteigeningswet, de Wet agrarisch grondverkeer en de Zaaizaaden&#13;
plantgoedwet. Sommige van deze wetten blijven nagenoeg ongeschonden (bijv. de&#13;
Meststoffenwet), andere moesten grondiger onder handen worden genomen (bijv. de&#13;
Landinrichtingswet). De op handen zijnde wijziging van deze wetten heeft nauwelijks&#13;
de aandacht getrokken in de literatuur en ook de politiek heeft zich er niet of nauwelijks&#13;
mee bezig gehouden. De kans dat men door deze wijzigingen wordt overvallen is dan&#13;
ook groter.&#13;
Doel van deze bijdrage is het geven van informatie over de wijze waarop en de mate&#13;
waarin de Pachtwet door de Invoeringswet NBW1 wordt gewijzigd. Sommige wijzigingen&#13;
komen neer op louter terminologische aanpassingen; zo moet men in plaats van&#13;
'zakelijk' recht of gerechtigde voortaan van 'beperkt' recht of gerechtigde spreken,&#13;
'onroerend goed' wordt 'onroerende zaak', de 'kadastrale aanduiding' komt in plaats&#13;
van de 'kadastrale kenmerken', 'aan schuld te wijten' wordt 'toe te rekenen', 'goede&#13;
trouw' verandert in 'redelijkheid en billijkheid', enz. Andere wijzigingen hebben echter&#13;
meer inhoudelijke betekenis of hebben tot doel te voorkomen, dat bepaalde in het NBW&#13;
geopende mogelijkheden in het pachtrecht worden toegepast. In het onderstaande zal op&#13;
de belangrijkste meer inhoudelijke aanpassingen nader worden ingegaan. </inleiding><content>ONVOORZIENE OMSTANDIGHEDEN&#13;
Artikel 6:258 NBW biedt de mogelijkheid, dat de rechter op verlangen van een der&#13;
partijen de gevolgen van een overeenkomst wijzigt of deze geheel of gedeeltelijk&#13;
ontbindt op grond van onvoorziene omstandigheden welke van dien aard zijn dat de&#13;
wederpartij naar maatstaven van redelijkheid en billijkheid ongewijzigde instandhouding&#13;
van de overeenkomst niet mag verwachten. Deze mogelijkheid is niet geheel&#13;
nieuw in ons burgerlijk recht; de Hoge Raad past eenzelfde soort regel reeds enige tijd&#13;
toe met als grondslag de goede trouw.&#13;
Ook de Pachtwet bevat bepalingen die de mogelijkheid bieden de overeenkomst te&#13;
wijzigen: de artikelen 16 t/m 19 handelen over een tijdelijke of vaste pachtprijsherziening&#13;
door de grondkamer en art. 33 opent de mogelijkheid andere bepalingen van&#13;
de pachtovereenkomst door de grondkamer te doen herzien. De bepalingen uit de Pw&#13;
zijn enigszins anders van opzet dat het algemene artikel; bovendien komt er een andere&#13;
instantie aan te pas. Er rijzen kortom vragen omtrent samenloop en competentie.&#13;
Daarom komen er nieuwe artikelen (19a, 33a)2 die bepalen dat geen wijziging van de&#13;
tegenprestatie of van de overige bepalingen van de pachtovereenkomst kan worden&#13;
gevorderd op grond van het algemene NB W-artikel. De strekking van deze artikelen zal&#13;
meebrengen dat men zich ook niet met succes bij wijze van verweer er op kan beroepen,&#13;
dat - wegens onvoorziene omstandigheden - de redelijkheid en billijkheid een volledige&#13;
vordering van de pachtprijs of een beroep op bepalingen uit de overeenkomst beletten&#13;
(art. 6:248).&#13;
Met deze nieuwe bepalingen in de Pachtwet is de rol van het algemene artikel 6:258&#13;
voor het pachtrecht echter nog niet geheel uitgespeeld. Zo zal - hoewel in de praktijk&#13;
moeilijk voorstelbaar3 - een gehele of gedeeltelijke ontbinding van de pacht op grond&#13;
van dit artikel mogelijk blijven. Ook kan het artikel - in ieder geval in theorie - worden&#13;
gehanteerd voor wij ziging van de gevolgen van de pachtovereenkomst waar toepassing&#13;
van artikel 33 niet mogelijk is gebleken. In het bijzonder kan men hier denken aan het&#13;
toevoegen van nieuwe bepalingen aan de overeenkomst. Men bedenke daarbij echter&#13;
wel dat slechts uitzonderlijke omstandigheden tot toepassing van deze wijzigingsmogelijkheid&#13;
kunnen leiden.&#13;
ONGERECHTVAARDIGDE VERRUKING&#13;
Het nieuwe vermogensrecht geeft een algemene actie tot schadevergoeding uit ongerechtvaardigde&#13;
verrijking (art. 6:212). Een voor de hand liggende toepassing hiervan&#13;
biedt de situatie waarin iemand heeft gebouwd op andermans onroerende zaak of zo'n&#13;
zaak heeft verbeterd; er kan dan - voor zover dit redelijk is - schadevergoeding worden gevorderd tot maximaal het bedrag van de verrijking. Aangezien hier van een&#13;
schadevergoedingsactie sprake is, is afdeling 6.1.10 NBW van toepassing, zodat niet&#13;
alleen vergoeding in geld, maar eventueel ook schadevergoeding in een andere vorm&#13;
kan worden gevorderd (art. 6:103). Men denke in het bijzonder aan de mogelijkheid de&#13;
aangebrachte verbeteringen te verwijderen en mee te nemen.&#13;
De Pachtwet kent in het melioratierecht (art. 31) een soortgelijke actie. Deze is echter&#13;
aan beperkingen gebonden: zo moet de pachter aan de verpachter opgave van de (kosten&#13;
van de) voorgenomen verbetering hebben gedaan, is het instellen van de vordering aan&#13;
een termijn gebonden en kan de vergoeding niet voor het einde van de pacht worden&#13;
gevorderd. Wie niet aan deze voorwaarden heeft voldaan zal in de toekomst niet kunnen&#13;
uitwijken naar de ongerechtvaardigde verrijkings-actie, aangezien aan art. 31 Pw zal&#13;
worden toegevoegd, dat door de pachter geen vergoeding voor verbeteringen kan&#13;
worden gevorderd op grond van art. 212 NBW.&#13;
ONTBINDING VAN DE PACHTOVEREENKOMST&#13;
De nieuwe regeling van de ontbinding van wederkerige overeenkomsten (art. 6:265 e.v.&#13;
NBW) heeft de nodige gevolgen voor de Pachtwet gekregen. De meest in het oog&#13;
lopende wijziging is de samenvoeging van de artikelen 55 (de buitengerechtelijke&#13;
plaatsopneming) en 56 Pw (de ontbinding van de pachtovereenkomst) tot één nieuw&#13;
artikel 55. Verder worden de artikelen 22 en 24 Pw licht gewijzigd.&#13;
Het nieuwe artikel 55 Pw is slechts summier toegelicht. Er wordt voornamelijk&#13;
volstaan meteen verwijzing naarde toelichting op art. 7.5.9.4 in de zogenaamde 'groene&#13;
boeken', die hiermee op dit punt een officiële status krijgt, maar niet (meer) op ruime&#13;
schaal verkrijgbaar is.&#13;
Het NBW maakt het mogelijk, overeenkomsten via een verklaring en dus buitengerechtelijk&#13;
te ontbinden (art. 6:267). Ook bij de pacht zal dit mogelijk worden, maar&#13;
dan alleen ten behoeve van de pachter. Het nieuwe art. 55 Pw bepaalt uitdrukkelijk, dat&#13;
de verpachter uitsluitend ontbinding in rechte kan vorderen. De mogelijkheid tot&#13;
buitengerechtelijke ontbinding wordt met zoveel woorden aan de pachter toegekend in&#13;
de artikelen 22 Pw (stoornis door derden) en 24 Pw (gebreken aan het gepachte),&#13;
artikelen, waar vroeger over een vordering tot ontbinding werd gesproken. Een ander&#13;
artikel waar sprake is van zo'n vordering (art. 27 lid 2) is echter niet in deze zin&#13;
aangepast; de pachter zal hier dus niet buitengerechtelijk kunnen ontbinden. Aangezien&#13;
gepubliceerde rechtspraak over dit artikel geheel ontbreekt en ook overigens niet goed&#13;
valt in te zien welk belang de pachter hier bij ontbinding zou hebben, is de betekenis van&#13;
deze omissie te verwaarlozen.&#13;
Afgezien van dergelijke bijzondere ontbindingsmogelijkheden, kan de pachter thans&#13;
ook in het algemeen ontbinding van de pachtovereenkomst bereiken via art. 56. Deze&#13;
mogelijkheid zal in 1992 komen te vervallen; de pachter zal voortaan gebruik moeten&#13;
maken van het algemene NBW-artikel 6:265, aldus de toelichting. Ontbinding op&#13;
initiatief van de pachter komt overigens nauwelijks voor.&#13;
De verpachter kan volgens het nieuwe art. 55 Pw uitsluitend ontbinding in rechte&#13;
vorderen. Ten opzichte van het huidige artikel 56 Pw is er wetstechnisch gezien betrekkelijk veel veranderd, hoewel sterke inhoudelijke wijzigingen niet zijn beoogd.&#13;
De ontbinding door de verpachter is echter in de praktijk dusdanig belangrijk dat een&#13;
nadere beschouwing van het nieuwe artikel op zijn plaats is.&#13;
Het eerste lid van het nieuwe artikel luidt als volgt:&#13;
'Schiet de pachter in de nakoming van zijn verplichtingen tekort, dan kan de&#13;
verpachter de pachtovereenkomst niet door een schriftelijke verklaring ontbinden, doch&#13;
uitsluitend de ontbinding in rechte vorderen.'&#13;
Voor het overige is men ten aanzien van deze ontbindingsmogelijkheid aangewezen&#13;
op het algemene artikel 6:265.&#13;
Enige opmerkingen hierbij:&#13;
1. In de eerste plaats is van belang, dat het nieuwe artikel spreekt van tekortschieten. Dit&#13;
is in het NBW een begrip dat niet direct toerekenbaarheid veronderstelt; het omvat dus&#13;
zowel het oude begrip 'wanprestatie' als het oude begrip 'overmacht' .4 In beide gevallen&#13;
is dus in theorie ontbinding van de pacht te bereiken. Een aan de pachter niet toe&#13;
rekenbare tekortkoming zal echter bijna nooit ontbinding rechtvaardigen.&#13;
2. In de tweede plaats is de ontbinding volgens art. 6:265 NBW geformuleerd als een&#13;
bevoegdheid van de wederpartij en niet meer - zoals in het huidige art. 56 Pw is bepaald -&#13;
als een bevoegdheid van de rechter. De verpachter heeft dus bij tekortkoming in begin&#13;
sel een recht op ontbinding. Uit de toelichting kan men afleiden, dat voor dit verschil&#13;
in uitgangspunt niet bewust is gekozen en dus dat er geen verschil in toepassing is&#13;
beoogd.&#13;
3. In het huidige artikel kan de pachtrechter 'naar gelang van omstandigheden'&#13;
ontbinden, terwijl in het nieuwe stelsel de ontbinding wordt uitgesproken 'tenzij de&#13;
tekortkoming, gezien haar bijzondere aard of geringe betekenis, deze ontbinding met&#13;
haar gevolgen niet rechtvaardigt'. Ook hier ziet men het genoemde verschil in uitgangspunt&#13;
terug. Het nieuwe uitgangspunt brengt met zich mee, dat de pachter aan de orde&#13;
moet stellen dat de bewezen tekortkoming geen ontbinding rechtvaardigt en dat hij, bij&#13;
betwisting van die stelling door de verpachter, de bewijslast draagt. Een belemmering&#13;
voor voortzetting van de huidige rechtspraak hoeft het nieuwe artikel echter niet te zijn,&#13;
in ieder geval niet in een informele procedure als die voor de pachtrechter, waar de&#13;
rechter bij de mondelinge behandeling eventueel uit eigen beweging de nodige informatie&#13;
boven tafel kan krijgen.&#13;
4. Thans kan de pachtrechter ontbinden 'met ingang van een bij het vonnis te bepalen&#13;
dag'. Deze dag zal vaak in de toekomst gelegen zijn - bijvoorbeeld aan het einde van de&#13;
oogstperiode -, maar er kan ook met onmiddellijke ingang worden ontbonden of in&#13;
theorie zelfs met terugwerkende kracht. In de nieuwe regeling is dit allemaal minder&#13;
duidelijk geregeld. Wel staat vast dat de ontbinding geen terugwerkende kracht heeft&#13;
(art. 6:269). Maar kan ook worden ontbonden met ingang van een dag in de toekomst?&#13;
Uit de toelichting lijkt te volgen, dat men de ontbinding van een pachtovereenkomst&#13;
moet zien als een gedeeltelijke ontbinding (art. 6:265 en 270; de prestaties worden 'in hoeveelheid of hoedanigheid' verminderd5; men geeft vervolgens aan, dat de rechterlijke&#13;
bevoegdheid hier dezelfde zou zijn als voorheen. Dat lijkt niet helemaal juist.&#13;
Thans kan de ontbinding betrekkelijk werktuiglijk en zonder echte motivering met&#13;
ingang van het einde van het oogstjaar of zelfs later plaatsvinden, nu de wet een&#13;
algemene bevoegdheid hiertoe aan de rechter toekent. De wens van de verpachter zal&#13;
echter meestal ontbinding met onmiddellijke ingang zijn en de nieuwe redactie geeft&#13;
hem hierop in beginsel recht. Men moet dan weer de slotzinsnede van art. 6:265 lid 1&#13;
te hulp roepen en tot de conclusie komen, dat 'de tekortkoming, gezien haar bijzondere&#13;
aard (...), deze ontbinding met haar gevolgen niet rechtvaardigt' (curs. van mij, AHTH).&#13;
Ook hier zal de rechter mijns inziens alleen aan de hand van het door de pachter gestelde&#13;
de conclusie kunnen trekken, dat de tekortkoming geen ontbinding met onmiddellijke&#13;
ingang rechtvaardigt en er dus met ingang van een toekomstige datum moet worden&#13;
ontbonden. Bovendien zal hij die conclusie moeten motiveren.&#13;
Ook op dit punt zal de praktijk zich wel weten te redden (zie boven). Toch had&#13;
handhaving van de rechterlijke bevoegdheid - die in de groene boeken als een&#13;
'omstandige formulering' wordt afgedaan - hier de voorkeur verdiend. Als men in de&#13;
toelichting op art. 6:265 over het slot van lid 1 leest, dat 'de hier besproken zinsnede een&#13;
uitzonderingsbepaling is, en dat vooral de gevallen waarin de bijzondere aard van de&#13;
tekortkoming of de buitengewoon ingrijpende gevolgen van een ontbinding de doorslag&#13;
geven tot een uitsluiting van de ontbinding, vrij zeldzaam zijn'6, denkt men immers aan&#13;
toepassing in bijzondere situaties en niet aan toepassing die eerder regel dan uitzondering&#13;
is.&#13;
De ontbindingsmogelijkheid van art. 51 Pw blijft overigens zowel in het oorspronkelijke&#13;
ontwerp van titel 7.5 als in de Invoeringswet geheel ongewijzigd. Hier ontbindt de&#13;
pachtkamer op vordering van de verpachter de pachtovereenkomst nog steeds 'geheel&#13;
of ten dele met ingang van een bij de uitspraak te bepalen dag'.&#13;
5. Lid 2 van art. 56 (verplichte ontbinding bij niet betalen van de pachtprijs) wordt in&#13;
het nieuwe art. 55 lid 2 in de bestaande formulering gehandhaafd, terwijl lid 3 van art.&#13;
56 (schadevergoeding) wordt geschrapt. Dit artikellid is volgens de toelichting over&#13;
bodig naast het nieuwe art. 6:277.&#13;
6. De inhoud van het oude art. 55, in de groene boeken de 'valetudinaire descente'&#13;
genoemd, is vrijwel ongewijzigd overgenomen. De kleine wijzigingen die worden&#13;
aangebracht vloeien voort uit de terminologie van het nieuwe vermogensrecht. Slechts&#13;
één ding is niet goed te begrijpen: waarom de pachtkamer, die thans 'onverwijld' aan&#13;
het verzoek tot bezichtiging van het gepachte gehoor geeft, dit in de toekomst&#13;
'onverminderd' moet doen. De nieuwe term is als aanduiding voor spoed taalkundig&#13;
onjuist. Bovendien is de term 'onverwijld' in het NBW gangbaar.7 Aangezien de toe&#13;
lichting op het nieuwe art. 55 op dit punt geheel zwijgt, hoewel in het ontwerp voor titel&#13;
7.5 nog van 'onverwijld' sprake was, zal hier wel sprake zijn van een slordigheidje.&#13;
Praktische consequenties hoeft men er niet aan te verbinden. Een onnauwkeurigheid die men in het nieuwe art. 55 kan signaleren vloeit voort uit&#13;
de nogal strakke terminologie van het NBW. Boven is reeds gesteld, dat de begrippen&#13;
'tekortschieten' en 'tekortkoming' in art. 55 los moeten worden gezien van de toerekenbaarheid.&#13;
De pachtrechter kan in het kader van de buitengerechtelijke plaatsopneming&#13;
aan de pachter aanwijzingen geven en hem een termijn stellen waarbinnen hij deze moet&#13;
hebben opgevolgd. Lid 6 stelt nu: 'Indien de pachter nalaat de aanwijzingen binnen de&#13;
gestelde termijn op te volgen, geldt dit als een tekortkoming als bedoeld in het eerste lid,&#13;
tenzij de pachter aannemelijk maakt dat dit nalaten hem niet kan worden toegerekend.'&#13;
Fraai geformuleerd is dit niet: gesuggereerd wordt immers, dat levering van het bewijs&#13;
van niet-toerekenbaarheid zou meebrengen, dat er geen tekortkoming is. En dat is niet&#13;
zo: een niet-toerekenbare tekortkoming blijft een tekortkoming. Beter ware het geweest&#13;
als men had gesteld, dat het niet opvolgen van de aanwijzingen geldt als verzuim van&#13;
de pachter. Daarbij is de slotpassage ('tenzij...toegerekend') denkbaar, vergelijk&#13;
art. 6:81.&#13;
In art. 53 Pw is een regeling gegeven voor het door toeval vergaan of blijvend&#13;
onmogelijk worden van het gebruik van het verpachte. In deze gevallen eindigt de&#13;
overeenkomst van rechtswege. Dit artikel komt in 1992 te vervallen, aangezien onder&#13;
het NBW is gebroken met het stelsel, dat verbintenissen van rechtswege eindigen in&#13;
geval van overmacht. De pachter zal voortaan in deze situaties de overeenkomst moeten&#13;
ontbinden (art. 6:267). Gelet op de tekst van art. 53 Pw brengt deze wijziging bovendien&#13;
met zich mee, dat de pachter bij vergaan van een gepacht enkel gebouw door brand&#13;
voortaan kan kiezen tussen ontbinding en de vordering tot wederopbouw van art. 29 Pw.8&#13;
AAN HET WATER GELEGEN VERPACHTE GROND&#13;
Art. 21 van de Pachtwet bepaalt thans, dat aanspoelingen, aanwassen, gorsingen en&#13;
schorren worden geacht tot het gepachte te behoren. Dit artikel sluit aan bij art. 651 en&#13;
652 BW. Art. 21 Pw zal worden vervangen; het nieuwe artikel verklaart voor de omvang&#13;
van aan het water gelegen gepachte grond de artikelen 5:29 en 34 NBW van overeenkomstige&#13;
toepassing, tenzij de verpachter aan een overeengekomen of door de&#13;
rechter vastgelegde grens is gebonden (zie daarover art. 5:30-32 NBW). De praktijk zal&#13;
hier weinig mee te maken krijgen.&#13;
OVERIGE WIJZIGINGEN&#13;
Een paar wijzigingen zijn geen afzonderlijke behandeling, maar wel het signaleren&#13;
waard:&#13;
- de verkoop door de eerste hypotheekhouder krachtens het beding van art. 1223 lid 2&#13;
BW wordt niet meer bij de uitzonderingen op het voorkeursrecht van de pachter&#13;
genoemd, aangezien de verkoop door de hypotheekhouder naar NBW valt onder de&#13;
term 'executoriale verkoop' in art. 56e en 56g Pw. - de bevoegdheid van de pachtrechter tot kennisneming van vorderingen tot vanwaardeverklaring&#13;
van bepaalde beslagen (art. 129 onder c Pw) is geschrapt, nu de&#13;
vanwaardeverklaring in het NBW komt te vervallen.&#13;
TOT SLOT&#13;
In deze bijdrage is slechts ingegaan op de meest in het oog lopende wijzigingen die de&#13;
komst van het nieuwe vermogensrecht voor de pachtverhouding teweegbrengt. Het zijn&#13;
zeker niet de enige wijzigingen, misschien zullen het zelfs niet de meest belangrijke&#13;
wijzigingen blijken te zijn. Het pachtrecht is immers voor een groot gedeelte algemeen&#13;
vermogensrecht, hetgeen betekent dat bijvoorbeeld de nieuwe regelingen van wilsontbreken,&#13;
wilsgebreken, gemeenschap, pluraliteit van schuldeisers en schuldenaren,&#13;
nakoming, verrekening, opschorting, tekortschieten en verzuim, schuldeisersverzuim,&#13;
schadevergoeding, enzovoorts alle op de pachtverhouding van toepassing zijn. Het is&#13;
waarschijnlijk, dat ook deze regelingen bij de pacht vragen zullen oproepen die thans&#13;
nog niet worden gesteld of de bestaande praktijk op sommige punten ter discussie zullen&#13;
stellen. Anderzijds is het NBW ook thans in de pachtrechtspraak al geen onbekende; de&#13;
pachtrechter heeft reeds enige malen aan het NBW ontleende formuleringen in zijn&#13;
uitspraken opgenomen.9</content><legacyfootnotes>1. Achtste gedeelte (Stb. 1989,490).&#13;
2. In wetsontwerp 20 617 (Wijziging van de Natuurbeschermingswet en de Pachtwet) wordt voorgesteld art. 19a&#13;
te vernummeren tot art. 19b.&#13;
3. Zie daarover het preadvies van RA. Stein over de landbouw en het NBW alsmede het verslag van de discussie&#13;
daarover van D.L. Rodrigues Lopes (AgrR 1984 blz. 145 e.v. en blz. 389 e.v.). De ontbindingsmogelijkheid wordt&#13;
in de toelichting op de 'groene boeken' (Ontwerp voor een Nieuw Burgerlijk Wetboek van Prof. mr. E.M. Meijers,&#13;
Staatsuitgeverij 1972, blz. 964 en 968), waarnaar de toelichting op de nieuwe art. 19a en 33a Pw verwijst,&#13;
uitdrukkelijk erkend.&#13;
4. Hoewel lid 6 van het nieuwe artikel door zijn formulering eerder zou doen veronderstellen dat hier alleen het&#13;
oude 'wanprestatie' is bedoeld, blijkt het in de hoofdtekst vermelde met zoveel woorden uit de toelichting (groene&#13;
boeken, blz. 972).&#13;
5. Groene boeken ad art. 7.5.9.4 (blz. 973). Dit kan men ook afleiden uit de toelichting op het oorspronkelijke&#13;
art. 6.5.4.10 (TM, Pari. Gesch. Boek 6, blz. 1018/1019, zie ook blz. 1001/1002).&#13;
6. TM, Pari. Gesch. Boek 6, blz. 1005.&#13;
7. Zie bijv. art. 6:219 lid 2 en 6:223 lid 2.&#13;
8. Dit gevolg is beoogd; zie de groene boeken, blz. 972.&#13;
9. De terminologie van art. 3:37 is al meermalen gebruikt in zaken betreffende niet bij de geadresseerde&#13;
terechtgekomen aangetekende brieven (zie Houwing, Pachtwet nr. 437 en de daar aangehaalde rechtspraak) en het&#13;
pachthof heeft aan art. 3:171 ontleende bewoordingen gebruikt bij een ontbindingsvordering ingesteld door enkele&#13;
verpachters uit een pluraliteit (zie Houwing nr. 565b).</legacyfootnotes><footnotes><footnote/></footnotes><auteurs>Prof. mr. A.H.T. Heisterkamp</auteurs><published>1991-07-01 00:00:00</published><modified>1991-07-01 00:00:00</modified><editiondate>1991-07-01</editiondate><htmlpath>https://denhollander.info/artikel/6199</htmlpath></article>
</articles></edition>