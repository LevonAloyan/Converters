<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2006</searchword><id>4148</id><udhid>UDH:TvAR/4148</udhid><titel>Gemeente Epe / Provincie Gelderland, LNV, VROM (TvAR 2006/5357)</titel><searchwords><searchword>TvAR 7/8/2006</searchword><searchword>TvAR 2006/5357</searchword><searchword>UDH:TvAR/4148</searchword></searchwords><attachments><attachment><name>2006_nr 78_Rechtspraak_5357.pdf</name><extention>pdf</extention><url>https://denhollander.info/download/4107/ci</url></attachment></attachments><inleiding>[Reconstructiewet concentratiegebieden&#13;
art. 11, 27]&#13;
&#13;
Eén van de planologische kernpunten in de&#13;
Reconstructiewet concentratiegebieden&#13;
(“Rwc”) is de zgn. doorwerkingsregeling,&#13;
op grond waarvan voor bepaalde, bij het&#13;
reconstructieplan aangewezen delen van&#13;
dat plan het gemeentelijk ruimtelijk beleid&#13;
wordt bevroren, aangepast of moet wijken.&#13;
Artikel 27 lid 1 Rwc bepaalt daartoe dat het&#13;
reconstructieplan voor die delen geldt als&#13;
voorbereidingsbesluit in de zin van artikel 21&#13;
WRO. Op grond van artikel 27 lid 2 Rwc is&#13;
de aanhoudingsplicht van artikel 50 van de&#13;
Woningwet niet van toepassing op aanvragen&#13;
om een bouwvergunning ter uitvoering&#13;
van de betreffende delen van het&#13;
reconstructieplan. Ingevolge artikel 27 lid 3&#13;
Rwc geldt, voor zover de bedoelde delen&#13;
van het reconstructieplan en het bestemmingsplan&#13;
niet in overeenstemming met&#13;
elkaar zijn, het reconstructieplan voor de&#13;
uitvoering daarvan als een vrijstelling als&#13;
bedoeld in artikel 19 WRO.&#13;
Provinciale Staten van Gelderland hebben&#13;
de doorwerkingsregeling in het reconstructieplan&#13;
Veluwe onjuist toegepast door deze&#13;
slechts gedeeltelijk van toepassing te verklaren.&#13;
Op grond van artikel 11, zesde lid en&#13;
artikel 27 Rwc kunnen Provinciale Staten in&#13;
een reconstructieplan aangeven voor welke&#13;
delen van het plangebied artikel 27 Rwc van&#13;
toepassing is, maar de gevolgen kunnen&#13;
naar het oordeel van de Voorzitter alleen uit&#13;
de wet voortvloeien. Provinciale Staten zijn&#13;
derhalve alleen bevoegd aan te geven voor&#13;
welke delen van het plangebied artikel 27&#13;
van toepassing is, maar zij kunnen dit&#13;
artikel niet slechts gedeeltelijk van toepassing&#13;
verklaren. De Voorzitter schorst het&#13;
reconstructieplan voor zover het de doorwerkingsregeling&#13;
betreft.</inleiding><content>AFDELING BESTUURSRECHTSPRAAK&#13;
Uitspraak van de Voorzitter van de Afdeling&#13;
bestuursrechtspraak van de Raad van State op&#13;
een verzoek om het treffen van een voorlopige&#13;
voorziening (artikel 8:81 van de Algemene wet&#13;
bestuursrecht) in het geding tussen onder meer:&#13;
het college van burgemeester en wethouders&#13;
van Epe,&#13;
verzoeker,&#13;
en&#13;
provinciale staten van Gelderland, de Minister&#13;
van Landbouw, Natuur en Voedselkwaliteit&#13;
en de Staatssecretaris van Volkshuisvesting,&#13;
Ruimtelijke Ordening en Milieubeheer,&#13;
verweerders.&#13;
1. Procesverloop&#13;
Bij besluit van 30 maart 2005, kenmerk Z14734,&#13;
hebben provinciale staten van Gelderland het&#13;
reconstructieplan “Reconstructieplan Veluwe”&#13;
vastgesteld.&#13;
De Minister van Landbouw, Natuur en Voedselkwaliteit&#13;
en de Staatssecretaris van Volkshuisvesting,&#13;
Ruimtelijke Ordening en Milieubeheer&#13;
hebben bij besluit van 5 juli 2005,&#13;
kenmerk DRZO.2005/3909, het reconstructieplan&#13;
goedgekeurd.&#13;
Tegen het besluit tot vaststelling van het reconstructieplan&#13;
en het daarmee samenhangende&#13;
goedkeuringsbesluit heeft onder meer verzoeker&#13;
bij brief van 30 augustus 2005, bij de Raad&#13;
van State ingekomen op 30 augustus 2005,&#13;
beroep ingesteld.&#13;
Bij brief van 22 september 2005, bij de Raad&#13;
van State ingekomen op 23 september 2005,&#13;
heeft verzoeker de Voorzitter verzocht een&#13;
voorlopige voorziening te treffen.&#13;
De Voorzitter heeft het verzoek ter zitting&#13;
behandeld op 8 december 2005, waar verzoeker,&#13;
vertegenwoordigd door mr. W.J.E. van der&#13;
Werf, advocaat te Amsterdam, en H. Posthuma,&#13;
ambtenaar van de gemeente, provinciale staten&#13;
van Gelderland, vertegenwoordigd door mr.&#13;
J.W. van der Horst en ing. G.M. Kiljan, ambtenaren&#13;
van de provincie, de Minister van Landbouw,&#13;
Natuur en Voedselkwaliteit en de Staatssecretaris&#13;
van Volkshuisvesting, Ruimtelijke&#13;
Ordening en Milieubeheer, vertegenwoordigd&#13;
door mr. K.J. Oost en mr. J.J. Kerssemakers,&#13;
ambtenaren van de departementen, zijn verschenen.&#13;
Voorts is als partij gehoord [partij], vertegenwoordigd&#13;
door [gemachtigde].&#13;
2. Overwegingen&#13;
2.1. Het oordeel van de Voorzitter heeft een&#13;
voorlopig karakter en is niet bindend in de&#13;
bodemprocedure.&#13;
2.2. Op 1 juli 2005 zijn de Wet uniforme&#13;
openbare voorbereidingsprocedure Awb en de&#13;
Aanpassingswet uniforme openbare voorbereidingsprocedure&#13;
Awb in werking getreden.&#13;
Uit het daarbij behorende overgangsrecht volgt&#13;
dat het recht zoals dat gold vóór de inwerkingtreding&#13;
van deze wetten op het geding van toepassing&#13;
blijft.&#13;
2.3. Ingevolge artikel 4 van de Reconstructiewet&#13;
concentratiegebieden (hierna: de Rwc)&#13;
vindt in de concentratiegebieden ter bevordering&#13;
van een goede ruimtelijke structuur van&#13;
de concentratiegebieden, in het bijzonder met&#13;
betrekking tot landbouw, natuur, bos, landschap,&#13;
recreatie, water, milieu en infrastructuur,&#13;
alsmede ter verbetering van een goed woon-,&#13;
werk- en leefklimaat en van de economische&#13;
structuur, een reconstructie plaats.&#13;
Ingevolge artikel 5 van de Rwc omvat de reconstructie&#13;
de gecoördineerde en geïntegreerde&#13;
voorbereiding, vaststelling en uitvoering van&#13;
maatregelen en voorzieningen, waaronder in&#13;
ieder geval maatregelen en voorzieningen:&#13;
a. ter verbetering van de ruimtelijke structuur&#13;
ten behoeve van de landbouw, mede teneinde&#13;
de veterinaire risico’s voortvloeiend uit een&#13;
hoge veedichtheid te verminderen;&#13;
b. ter verbetering van de kwaliteit van natuur&#13;
en landschap en&#13;
c. ter verbetering van de kwaliteit van milieu&#13;
en water.&#13;
2.4. Ingevolge artikel 11, zesde lid, van de Rwc&#13;
wordt in het reconstructieplan aangegeven&#13;
voor welke delen van het plangebied artikel&#13;
27 van de Rwc van toepassing is.&#13;
Ingevolge artikel 27, eerste lid, van de Rwc,&#13;
voor zover van belang, geldt het reconstructieplan&#13;
voor in het reconstructieplan overeenkomstig&#13;
artikel 11, zesde lid, van de wet aangewezen&#13;
delen van het reconstructiegebied als&#13;
een voorbereidingsbesluit als bedoeld in&#13;
artikel 21, eerste lid, van de Wet op de Ruimtelijke&#13;
Ordening (hierna: WRO). Het reconstructieplan&#13;
geldt voor die delen van het&#13;
reconstructiegebied niet meer als een voorbereidingsbesluit&#13;
indien voor de desbetreffende&#13;
onderdelen van het reconstructiegebied een&#13;
bestemmingsplan in overeenstemming met het&#13;
reconstructieplan van kracht is geworden.&#13;
Ingevolge het tweede lid van dit artikel is artikel&#13;
50 van de Woningwet niet van toepassing&#13;
op aanvragen om een bouwvergunning ter&#13;
uitvoering van de in het eerste lid bedoelde&#13;
delen van het reconstructieplan.&#13;
Ingevolge artikel 27, derde lid, van de Rwc,&#13;
geldt, voor zover de in het eerste lid bedoelde&#13;
delen van het reconstructieplan en het bestemmingsplan&#13;
niet met elkaar in overeenstemming&#13;
zijn, het reconstructieplan voor de uitvoering&#13;
daarvan als een vrijstelling als bedoeld in artikel&#13;
19 van de WRO.&#13;
2.5. Het reconstructieplan ziet op de reconstructie&#13;
van de Veluwe.&#13;
2.6. Verzoeker stelt dat in het reconstructieplan&#13;
de doorwerking als bedoeld in artikel 27&#13;
van de Rwc onjuist is toegepast wat betreft&#13;
het landbouwontwikkelingsgebied in de gemeente&#13;
Epe. Hij is van mening dat de doorwerking&#13;
als bedoeld in artikel 27 van de Rwc&#13;
uit de wet voortvloeit. Provinciale staten hebben&#13;
dit miskend nu zij artikel 27 gedeeltelijk&#13;
hebben willen laten doorwerken. In dit verband&#13;
wijst hij op de verplaatsing van een nertsenfokkerij&#13;
naar het landbouwontwikkelingsgebied&#13;
in de gemeente Epe. Verzoeker vreest&#13;
dat het reconstructieplan gelet op het wettelijke&#13;
systeem als een vrijstelling als bedoeld in&#13;
artikel 19 van de Wet op de Ruimtelijke&#13;
Ordening geldt, nu het reconstructieplan en&#13;
het geldende bestemmingsplan wat betreft dit&#13;
onderdeel niet met elkaar in overeenstemming&#13;
zijn. Verzoeker zou dan een bouwvergunning&#13;
moeten verlenen terwijl hij de vestiging van&#13;
een nertsenfokkerij ter plaatse niet aanvaardbaar&#13;
vindt en in ieder geval het gebruik van&#13;
deze gronden in een nieuw bestemmingsplan&#13;
nader wil regelen.&#13;
Verzoeker verzoekt dan ook in zoverre om&#13;
schorsing van het reconstructieplan.&#13;
2.7. In het reconstructieplan is vermeld (blz.&#13;
142) dat de zonering intensieve veehouderij&#13;
doorwerkt naar het gemeentelijke planologische&#13;
beleid. In het reconstructieplan staat verder&#13;
(blz. 153) dat op de op kaart A10 aangegeven&#13;
landbouwontwikkelingsgebieden artikel 27,&#13;
eerste lid, van de Rwc van toepassing is. Het&#13;
reconstructieplan geldt hiermee voor deze&#13;
gebieden als voorbereidingsbesluit in de zin&#13;
van artikel 21 van de WRO. Voorts is vermeld&#13;
(blz. 154) dat gezien de noodzakelijke nadere&#13;
detaillering, die op gemeentelijk niveau nog&#13;
moet plaatsvinden, het reconstructieplan in de&#13;
landbouwontwikkelingsgebieden niet een reeds&#13;
bestaande aanhoudingsplicht in de zin van&#13;
artikel 50 van de Woningwet doorbreekt (artikel&#13;
27, tweede lid, van de Rwc) en voorziet&#13;
het evenmin in projecten, waarvoor het plan&#13;
overeenkomstig artikel 27, derde lid, van de&#13;
Rwc als vrijstelling in de zin van artikel 19&#13;
van de WRO kan gelden.&#13;
2.8. Gezien artikel 11, zesde lid, en artikel 27&#13;
van de Rwc is de Voorzitter van oordeel dat&#13;
provinciale staten weliswaar in een reconstructieplan&#13;
kunnen aangeven voor welke delen&#13;
van het plangebied artikel 27 van de Rwc van&#13;
toepassing is, maar dat de gevolgen van deze&#13;
aanwijzing uit de wet voortvloeien. Provinciale&#13;
staten zijn derhalve bevoegd aan te geven&#13;
voor welke delen van het plangebied artikel&#13;
27 van toepassing is, maar zij kunnen dit artikel&#13;
niet slechts gedeeltelijk van toepassing&#13;
verklaren.&#13;
Op grond hiervan stelt de Voorzitter vast dat&#13;
provinciale staten wat betreft dit onderdeel&#13;
van het reconstructieplan ten onrechte artikel&#13;
27 van de Rwc gedeeltelijk van toepassing&#13;
hebben willen verklaren. Onder deze omstandigheden&#13;
bestaat er dan ook gegronde aanleiding&#13;
te verwachten dat in de bodemzaak zal&#13;
worden geoordeeld dat provinciale staten bij&#13;
de vaststelling van het reconstructieplan een&#13;
onjuiste toepassing hebben gegeven aan artikel&#13;
11, zesde lid, in samenhang met artikel 27&#13;
van de Rwc en het reconstructieplan in zoverre&#13;
in de hoofdzaak niet in stand zal blijven.&#13;
2.9. Gelet op het voorgaande ziet de Voorzitter&#13;
aanleiding het besluit van provinciale staten&#13;
tot vaststelling van het reconstructieplan,&#13;
voorzover daarbij artikel 27 van de Rwc van&#13;
toepassing is verklaard op de gronden die&#13;
de gemeente Epe als landbouwontwikkelingsgebied&#13;
zijn aangeduid, te schorsen. Het besluit&#13;
van de Minister van Landbouw, Natuur en&#13;
Voedselkwaliteit en de Staatssecretaris van&#13;
Volkshuisvesting, Ruimtelijke Ordening en&#13;
Milieubeheer tot goedkeuring van voornoemde&#13;
onderdelen van het reconstructieplan, voor&#13;
zover betrekking hebbend op het landbouwontwikkelingsgebied,&#13;
wordt eveneens geschorst.&#13;
2.10. Provinciale staten dienen op na te melden&#13;
wijze in de proceskosten te worden veroordeeld.&#13;
3. Beslissing&#13;
De Voorzitter van de Afdeling bestuursrechtspraak&#13;
van de Raad van State:&#13;
I. schorst bij wijze van voorlopige voorziening&#13;
het besluit van provinciale staten van&#13;
Gelderland van 30 maart 2005, kenmerk&#13;
Z14734, voor zover daarbij artikel 27 van de&#13;
Rwc van toepassing is verklaard op de gronden&#13;
die in de gemeente Epe als landbouwontwikkelingsgebied&#13;
zijn aangeduid;&#13;
II. schorst bij wijze van voorlopige voorziening&#13;
het besluit van de Minister van Landbouw,&#13;
Natuur en Voedselkwaliteit en de&#13;
Staatssecretaris van Volkshuisvesting, Ruimtelijke&#13;
Ordening en Milieubeheer van 5 juli 2005,&#13;
kenmerk DRZO.2005/3903, voor zover daarbij&#13;
goedkeuring is verleend aan het onder I&#13;
bedoelde onderdeel van het reconstructieplan;&#13;
III. veroordeelt provinciale staten van Gelderland&#13;
tot vergoeding van bij verzoeker in verband&#13;
met de behandeling van het verzoek&#13;
opgekomen proceskosten tot een bedrag van&#13;
€ 676,77 (zegge: zeshonderdzesenzeventig&#13;
euro en zevenenzeventig cent), waarvan een&#13;
gedeelte groot € 644,00 is toe te rekenen aan&#13;
door een derde beroepsmatig verleende rechtsbijstand;&#13;
het dient door de provincie Gelderland&#13;
aan verzoeker onder vermelding van het&#13;
zaaknummer te worden betaald;&#13;
IV. gelast dat de provincie Gelderland aan verzoeker&#13;
het door hem voor de behandeling van&#13;
het verzoek betaalde griffierecht ten bedrage&#13;
van € 276,00 (zegge: tweehonderdzesenzeventig&#13;
euro) vergoedt.</content><legacyfootnotes/><footnotes><footnote/></footnotes><auteurs/><published>2006-07-01 00:00:00</published><modified>2006-07-01 00:00:00</modified><editiondate>2006-07-01</editiondate><htmlpath>https://denhollander.info/artikel/4148</htmlpath></article>
</articles></edition>