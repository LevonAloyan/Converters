<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2006</searchword><id>4035</id><udhid>UDH:TvAR/4035</udhid><titel>Herinrichting van het buitengebied: Fiscus waar blijft uw steun!</titel><searchwords><searchword>TvAR 5/2006</searchword><searchword>UDH:TvAR/4035</searchword></searchwords><attachments><attachment><name>2006_nr 5_Artikel_Marcus.pdf</name><extention>pdf</extention><url>https://denhollander.info/download/3994/ci</url></attachment></attachments><inleiding>1 Inleiding&#13;
Het buitengebied in Nederland verandert de laatste decennia. Enerzijds is er de ontwikkeling&#13;
waarbij de bebouwingsgordel van zowel steden als dorpen zich naar buiten&#13;
toe uitbreidt ten koste van het agrarische grondgebied. Doordat bij deze uitbreiding&#13;
van bebouwing vaak het principe rood voor groen wordt gehanteerd, waarbij uitbreidende&#13;
bebouwing gecompenseerd moet worden met (groene) natuur of recreatie, moet&#13;
landbouw dubbel ruimte inleveren. Eerst voor de bebouwing en vervolgens voor de&#13;
ontwikkeling van groen. Anderzijds is er de ontwikkeling waarbij bestuurders (Europees,&#13;
landelijk, provinciaal en gemeentelijk) reconstructieplannen ontwikkelen voor de&#13;
herinrichting van een gebied, bijvoorbeeld de zogenaamde extensiveringsgebieden,&#13;
waarbij agrarische bedrijven, in het bijzonder varkensbedrijven, worden verplaatst&#13;
naar én geconcentreerd op één of meer “agrarische” bedrijventerreinen (onder andere&#13;
de Verplaatsingsregeling Intensieve Veehouderij). Ook de regelgeving die leidt tot de&#13;
herstructurering van een volledige bedrijfstak (bijvoorbeeld de Regeling structuurverbetering&#13;
glastuinbouw) heeft grote invloed op de inrichting van ons buitengebied.&#13;
Voorts mogen in dit rijtje niet ontbreken regelingen zoals de Regeling Beëindiging&#13;
Veehouderijtakken (de RBV-regeling) en de Ruimte voor Ruimteregeling.&#13;
Menig agrarisch ondernemer staat helemaal niet afwijzend tegenover deze ontwikkelingen.&#13;
Een bepaalde categorie ondernemers ziet hierin een onverwachte mogelijkheid&#13;
om door middel van een warme sanering zijn bedrijf te beëindigen. Is er geen bedrijfsopvolger,&#13;
is men de vijftig al gepasseerd en/of zijn de bedrijfsresultaten de laatste&#13;
jaren marginaal om niet te zeggen negatief, dan vraagt het weinig van het voorstellingsvermogen&#13;
om te begrijpen dat bepaalde ontwikkelingen met open armen worden&#13;
ontvangen. In het bijzonder wanneer sprake is van woningbouw of industrieterrein.&#13;
De prijzen die dan in het bijzonder voor de grond worden betaald verlossen menig&#13;
ondernemer in één keer van zijn financiële zorgen.&#13;
Ook de ondernemer die nog volop toekomstperspectieven ziet en heeft is in het&#13;
merendeel van de gevallen bereid zijn medewerking te geven aan een verplaatsing van&#13;
het bedrijf. Niets voor niets echter. Op de eerste plaats wordt – terecht – een goede&#13;
uitkoop- of verplaatsingsvergoeding verlangd. Het mag nimmer zo zijn dat men door&#13;
de verplaatsing in een financieel nadeligere situatie komt te verkeren. Op de tweede&#13;
plaats – maar zeker niet minder belangrijk – wenst men de ontvangen uitkoop- of&#13;
verplaatsingsvergoeding niet te hoeven delen met de fiscus. Wanneer een belangrijk&#13;
deel van de ontvangen vergoeding moet worden afgestaan aan de fiscus is de verplaatsing&#13;
van het bedrijf, waarvoor of nieuw gebouwd moet worden of een bestaand&#13;
bedrijf moet worden aangekocht, een onmogelijkheid.&#13;
Een belangrijke toepassingsmogelijkheid waardoor fiscale afrekening kan worden&#13;
voorkomen is de toepassing van de zogenaamde herinvesteringsreserve. Alvorens tot&#13;
een toepassing van de herinvesteringsreserve te komen moet een aantal hindernissen&#13;
worden genomen en valkuilen worden ontweken. In het navolgende worden deze&#13;
hindernissen en valkuilen besproken. Reeds hier kan worden onthuld dat in het bijzonder&#13;
de vraag of er sprake is van overheidsingrijpen, belangrijk is. Op de beantwoording&#13;
van deze vraagstelling zal de nadruk komen liggen</inleiding><content>2 Een korte schets van het wettelijke systeem van de herinvesteringsreserve&#13;
Wanneer een ondernemer een bedrijfsmiddel vervreemdt en daarbij een opbrengst&#13;
realiseert die hoger is dan het bedrag waarvoor het bedrijfsmiddel op zijn bedrijfsbalans&#13;
is opgenomen (de boekwaarde) realiseert hij de zogenaamde stille reserves die&#13;
in dat bedrijfsmiddel aanwezig zijn. In beginsel moet de ondernemer over deze gerealiseerde&#13;
stille reserves belasting betalen. Deze belastingheffing kan worden voorkomen&#13;
door gebruik te maken van de herinvesteringsreserve.&#13;
De regeling van de herinvesteringsreserve is neergelegd in artikel 3.54 Wet inkomstenbelasting&#13;
2001. Het gebruik maken van de herinvesteringsreserve houdt in dat de&#13;
gerealiseerde stille reserves mogen worden gereserveerd tot een ander bedrijfsmiddel&#13;
wordt aangeschaft. Het gereserveerde bedrag wordt vervolgens afgeboekt op de aanschaffings-&#13;
of voortbrengingskosten van dit andere bedrijfsmiddel. Het is goed om&#13;
zich te realiseren dat dit andere bedrijfsmiddel hierdoor een lagere boekwaarde verkrijgt&#13;
waardoor het bedrag aan toekomstige afschrijvingen ook lager wordt en de&#13;
winst dus hoger. Feitelijk vindt er dus een verschuiving van de fiscale claim plaats van&#13;
het heden naar de toekomst.&#13;
De toepassing van de herinvesteringsreserve is vanzelfsprekend aan regels gebonden.&#13;
Zo kan een herinvesteringsreserve pas worden gevormd wanneer de ondernemer aannemelijk&#13;
maakt dat hij het voornemen heeft een ander of vervangend bedrijfsmiddel&#13;
aan te schaffen. Ook kan een herinvesteringsreserve niet onbeperkt worden aangehouden.&#13;
De herinvesteringsreserve dient uiterlijk in het derde jaar na het jaar waarin&#13;
de reserve is ontstaan, te worden benut. Is hiervan niet of niet volledig sprake dan&#13;
valt de reserve in de winst en is alsnog belast.&#13;
Voorts mag niet meer worden afgeboekt dan tot het bedrag van de boekwaarde van&#13;
het vervreemde bedrijfsmiddel en gelden er specifieke regels in de situatie dat er&#13;
meerdere bedrijfsmiddelen worden aangekocht.&#13;
Belangrijk bij de toepassing van de herinvesteringsreserve is ook dat niet in alle gevallen&#13;
een afboeking op elk willekeurig aangeschaft bedrijfsmiddel kan plaatsvinden.&#13;
De herinvesteringsreserve maakt onderscheid tussen twee categorieën bedrijfsmiddelen,&#13;
enerzijds de niet duurzame bedrijfsmiddelen en anderzijds de duurzame&#13;
bedrijfsmiddelen. Van niet duurzame bedrijfsmiddelen is sprake indien daarop in een&#13;
periode van maximaal tien jaar wordt afgeschreven (productierechten en inventaris).&#13;
Van duurzame bedrijfsmiddelen is sprake indien daarop in een periode van meer dan&#13;
tien jaar wordt afgeschreven (gebouwen) of zelfs in het geheel niet wordt afgeschreven&#13;
(grond).&#13;
Op de aanschaffings- en voortbrengingskosten van bedrijfsmiddelen die binnen&#13;
tien jaar plegen te worden afgeschreven (de niet duurzame bedrijfsmiddelen) kan elke&#13;
herinvesteringsreserve worden afgeboekt, dus ook die herinvesteringsreserve die is&#13;
ontstaan bij de vervreemding van een bedrijfsmiddel met niet eenzelfde economische&#13;
functie.&#13;
De afboeking op de aanschaffingskosten van bedrijfsmiddelen die in meer dan tien&#13;
jaar of niet plegen te worden afgeschreven (de duurzame bedrijfsmiddelen) is echter&#13;
beperkt tot de boekwinsten die zijn gerealiseerd bij de vervreemding van een bedrijfsmiddel&#13;
met eenzelfde economische functie. Het vervangende bedrijfsmiddel moet&#13;
hier dus dezelfde economische functie in de onderneming vervullen als het oude of&#13;
vervangen bedrijfsmiddel.&#13;
Deze laatste beperking werpt een forse fiscale blokkade op bij de verkoop van een&#13;
agrarisch bedrijf dat plaats vindt met het oog op de verplaatsing daarvan uit een&#13;
gebied of van een locatie waar rode of groene ontwikkelingen worden gewenst. Vaak&#13;
worden dan uitsluitend de gebouwen en de gronden verkocht en zeker wanneer een&#13;
meerprijs wordt betaald boven de agrarische waarde daarvan kan meestal niet worden&#13;
voldaan aan het vereiste dat de herinvesteringsreserve uitsluitend kan worden afgeboekt&#13;
op vervangende bedrijfsmiddelen die eenzelfde economische functie binnen het&#13;
bedrijf vervullen. Bij bijvoorbeeld een aankoop van 10 hectare grond tegen een verkoop&#13;
van 5 hectare grond wordt in fiscale zin niet van eenzelfde economische functie&#13;
gesproken. Bij bezit van 10 hectare kan immers een hoger bedrijfsresultaat worden&#13;
behaald dan bij bezit van 5 hectare.&#13;
Om het vorenstaande te ondervangen is in de wet (artikel 3.54 negende en tiende lid&#13;
Wet IB 2001) een bijzondere regeling opgenomen. Populair wordt dit wel de verruimde&#13;
regeling van de herinvesteringsreserve genoemd. Deze regeling houdt in dat&#13;
bij afboeking van een herinvesteringsreserve op de aanschaffings- en voortbrengingskosten&#13;
van bedrijfsmiddelen die in meer dan tien jaar (gebouwen) of niet (grond)&#13;
plegen te worden afgeschreven, de eis van eenzelfde economische functie ook vervalt,&#13;
indien de vervreemding een direct gevolg is van een aangewezen vorm van overheidsingrijpen.&#13;
Indien dus sprake is van overheidsingrijpen mag de herinvesteringsreserve – behoudens&#13;
de hierna te noemen uitzondering – op de aanschaffings- en voortbrengingskosten&#13;
van alle bedrijfsmiddelen worden afgeboekt. De bekende uitzondering op&#13;
deze regel is hier dat ook bij overheidsingrijpen bij de aanschaf van grond (bedrijfsmiddel&#13;
waarop niet wordt afgeschreven) uitsluitend mag worden afgeboekt de herinvesteringsreserve&#13;
die is gevormd bij de verkoop van grond. Het maakt nu niet uit&#13;
hoeveel grond wordt teruggekocht. Een herinvesteringsreserve die is gevormd bij de&#13;
verkoop van melkquotum of gebouwen kan nimmer worden afgeboekt op de aanschaffingskosten&#13;
van grond.&#13;
Een belemmering bij de toepassing van de herinvesteringsreserve is dat deze uitsluitend&#13;
kan worden toegepast binnen de grenzen van één en dezelfde onderneming.&#13;
Is er sprake van een staking van de onderneming en wordt vervolgens een nieuwe&#13;
onderneming gestart, dan kan de herinvesteringsreserve geen toepassing vinden op de&#13;
nieuw aangekochte bedrijfsmiddelen. Wanneer sprake is van een staking van de onderneming&#13;
en de start van een nieuwe onderneming is een feitelijke kwestie die van geval&#13;
tot geval beoordeeld moet worden.&#13;
Het is echter belangrijk zich te realiseren dat door de belastingdienst als staking&#13;
van een onderneming niet alleen wordt aangemerkt de beëindiging van een bedrijfsvoering&#13;
(bijvoorbeeld de melkveehouderij) en de start van een nieuwe bedrijfsvoering&#13;
(bijvoorbeeld de geitenhouderij) maar ook de beëindiging van de melkveehouderij op&#13;
locatie A en de herstart (na bedrijfsverplaatsing) van de melkveehouderij op een andere&#13;
locatie in een andere – grotere, buiten bepaalde wel toegestane grenzen – omvang.&#13;
Voor de situatie dat er wel sprake is van een staking van de onderneming en die staking&#13;
een direct gevolg is van overheidsingrijpen, heeft de wetgever een bijzondere regeling&#13;
in het leven geroepen (artikel 3.64 Wet IB 2001). Op basis van deze regeling mogen&#13;
alle (herinvesterings) reserves die waren gevormd in de gestaakte onderneming worden&#13;
meegenomen naar de nieuwe onderneming. Dit is overigens een praktische uitleg&#13;
van de regel. In de systematiek van de wettelijke regeling worden de (herinvesterings-)&#13;
reserves en de bij vervreemding door overheidsingrijpen behaalde boekwinsten&#13;
omgezet in geconserveerd inkomen. Bij herinvestering wordt deze geconserveerde&#13;
winst als ware het een herinvesteringsreserve afgeboekt op de aanschaffingskosten.&#13;
Bijzonder in deze regeling is dat de herinvesteringen moeten plaatsvinden binnen&#13;
twaalf maanden na de staking van de onderneming. Omdat hier onder staking naar&#13;
mijn mening echter de feitelijke bedrijfsbeëindiging dient te worden verstaan en niet&#13;
de meestal daaraan voorafgaande vervreemding (juridische verkoop) van de bedrijfsmiddelen,&#13;
levert deze relatief korte termijn in de praktijk meestal geen problemen op.&#13;
Schematisch weergegeven werkt de herinvesteringsreserve dus als volgt:&#13;
Herinvestering afschrijving afschrijving langer dan 10 jaar geen afschrijving&#13;
in bedrijfs- korter dan&#13;
middelen met 10 jaar&#13;
afschrijvingstermijn:&#13;
bijvoorbeeld productierechten bedrijfsgebouwen grond&#13;
en inventaris&#13;
geen overheids- wel overheids- geen overheids- wel overheidsingrijpen&#13;
ingrijpen ingrijpen ingrijpen&#13;
Bij verkoop van:&#13;
productierechten&#13;
ja nee ja nee nee&#13;
gebouwen ja ja ja nee nee&#13;
grond ja nee ja ja* Ja**&#13;
* aankoop dezelfde hoeveelheid grond&#13;
** aankoop niet dezelfde hoeveelheid grond&#13;
3 Overheidsingrijpen bij de toepassing van de herinvesteringsreserve&#13;
Hiervoor bleek dat in de situatie dat sprake is van overheidsingrijpen de regeling van&#13;
de herinvesteringsreserve ruimere toepassingsmogelijkheden biedt dan in de situatie&#13;
dat geen sprake is van overheidsingrijpen. Alleen dan immers kan bijvoorbeeld de&#13;
herinvesteringsreserve ter zake van de winst op de verkochte landbouwgrond worden&#13;
aangewend voor de aanschaf van bedrijfsgebouwen of veel meer hectares grond dan is&#13;
verkocht, zulks als gevolg van het feit dat het vereiste van dezelfde economische functie&#13;
niet (meer) geldt.&#13;
Dit doet de vragen rijzen wanneer er sprake is van overheidsingrijpen in de zin van&#13;
de Wet inkomstenbelasting 2001.&#13;
Een wettelijke regeling met betrekking tot het antwoord op de vraag of sprake is van&#13;
overheidsingrijpen met het oog op de toepassing van de herinvesteringsreserve&#13;
bestaat pas sinds 1 januari 2001, de datum waarop de Wet inkomstenbelasting 2001 is&#13;
ingevoerd. De wettelijke regeling is neergelegd in de artikelen 3.54, negende en tiende&#13;
lid (geen staking) en 3.64 (wel staking) Wet IB 2001. Uit de parlementaire geschiedenis&#13;
op deze artikelen blijkt dat de wettelijke regeling op de eerste plaats gezien moet&#13;
worden als een codificering van de regeling zoals die tot 1 januari 2001 bestond op&#13;
basis van resoluties van de staatssecretaris van Financiën, waaronder in het bijzonder&#13;
de resolutie van 25 augustus 1992, nr. DB92/3157 en op een bescheiden tweede plaats&#13;
tot op zekere hoogte als een uitbreiding van het oude beleid.&#13;
Een omschrijving van het begrip overheidsingrijpen dat zowel geldt voor de situaties&#13;
die onder artikel 3.54 Wet IB 2001 vallen als voor de situaties die onder artikel 3.64&#13;
Wet IB 2001 vallen, is gegeven in het vierde lid van artikel 3.64 Wet IB 2001.&#13;
Ingevolge dit vierde lid wordt onder overheidsingrijpen verstaan:&#13;
a. onteigening, daaronder begrepen minnelijke onteigening en aankoop ter voorkoming&#13;
van onteigening;&#13;
b. bij algemene maatregel van bestuur aangewezen communautaire of nationale regelgeving&#13;
die leidt tot herstructurering van een bedrijfstak.&#13;
Bij het belastingplan 2002 is het vierde lid uitgebreid met onderdeel c. Als vorm van&#13;
overheidsingrijpen worden in dat onderdeel aangemerkt bij ministeriële regeling aan&#13;
te wijzen aankopen in het belang van de ontwikkeling en instandhouding van de ecologische&#13;
hoofdstructuur, waarbij wordt voldaan aan bij die regeling te stellen voorwaarden.&#13;
Deze uitbreiding is in verband met nog te verkrijgen toestemming door de&#13;
Europese Commissie – omdat sprake kan zijn van niet toegestane sectorale steun –&#13;
tot op de dag van vandaag nog niet in werking getreden.&#13;
Ook over de onder het vierde lid onderdeel b beschreven uitwerking van het begrip&#13;
overheidsingrijpen kan hier met een kort woord worden volstaan. Als voorbeelden&#13;
van de aldaar genoemde regelgeving kunnen worden genoemd de Nitraatrichtlijn, de&#13;
Regeling structuurverbetering glastuinbouw en de opkoopregeling voor de varkenshouderij.&#13;
De doelstelling is hier het wegnemen van de fiscale belemmeringen bij van overheidswege&#13;
gestimuleerde of geïnitieerde bedrijfsbeëindigingen of omschakelingen. In&#13;
de praktijk heeft de mogelijkheid nog geen toepassing gekregen omdat de algemene&#13;
maatregel van bestuur nog altijd niet is gepubliceerd. Deze AMvB ontbeert tot op&#13;
heden de vereiste goedkeuring vanuit de Europese Commissie, want ook hier geldt&#13;
dat sprake kan zijn van niet toegestane sectorale steun.&#13;
Onder overheidsingrijpen wordt ingevolge de wettelijke omschrijving verstaan de&#13;
formele onteigening, de minnelijke onteigening en de aankoop ter voorkoming van&#13;
onteigening. Wanneer er sprake is van onteigening of van een minnelijke onteigening&#13;
behoeft – zeker voor de lezer van dit tijdschrift – geen nadere uitleg. Wanneer is er&#13;
echter voor de toepassing van de faciliteit van de herinvesteringsreserve sprake van&#13;
aankoop ter voorkoming van onteigening?&#13;
In de parlementaire toelichting wordt hierover opgemerkt dat dit zich voordoet als&#13;
de belastingplichtige weet of redelijkerwijze kan verwachten dat te zijner tijd tegen&#13;
hem een onteigeningsprocedure zal worden aangespannen indien hij niet tot medewerking&#13;
bereid is. Een voorbeeld hiervan is de totstandkoming van een bestemmingsplan&#13;
dat ertoe leidt dat de onderneming, bijvoorbeeld door de aanleg van de HSLlijn,&#13;
uiteindelijk niet langer op de oorspronkelijke plaats kan worden uitgeoefend.&#13;
Over de vraag wanneer een belastingplichtige redelijkerwijze weet kan hebben van&#13;
een hem bedreigend bestemmingsplan wordt in de wetgeschiedenis opgemerkt dat dit&#13;
het geval is indien het bestemmingsplan door de gemeenteraad is aangenomen. Echter&#13;
ook als het plan nog niet is aangenomen, maar al wel door de gemeente is gepubliceerd,&#13;
kan van overheidsingrijpen sprake zijn, ingeval een belastingplichtige alsdan&#13;
weet of redelijkerwijze kan verwachten dat hij te zijner tijd met een onteigeningsprocedure&#13;
zal worden geconfronteerd.1&#13;
In toelichtende besluiten die vanaf de invoering van de wettelijke regeling zijn&#13;
gepubliceerd2 duidt de Staatssecretaris van Financiën overheidsingrijpen ter nadere&#13;
toelichting aan als het bestaan van een dwangpositie waarin een belastingplichtige&#13;
komt te verkeren door maatregelen van de overheid. De dwangpositie bestaat daaruit&#13;
dat de belastingplichtige redelijkerwijs kan verwachten dat hij wordt onteigend wanneer&#13;
hij niet verkoopt.&#13;
Het is overigens niet zo dat uitsluitend bij transacties met een overheidsinstantie&#13;
sprake kan zijn van overheidsingrijpen. Daarvan kan ook sprake zijn wanneer aan&#13;
bijvoorbeeld een projectontwikkelaar wordt verkocht. Ook deze verkoop kan een&#13;
gevolg zijn van een dwangpositie waarin een belastingplichtige is komen te verkeren.3&#13;
Uit hetgeen hiervoor is beschreven ten aanzien van de uitleg van het begrip overheidsingrijpen&#13;
blijkt dat toepassing van de zogenaamde verruimde regeling van de&#13;
herinvesteringsreserve pas aan de orde kan komen wanneer een belastingplichtige er&#13;
in redelijkheid van mag uitgaan dat hij in de toekomst zijn bedrijf op de huidige locatie&#13;
niet meer zal kunnen uitoefenen.&#13;
Zijn verzet tegen bepaalde plannen of ontwikkelingen kan worden gebroken door&#13;
de uitoefening van een dwangmiddel bestaande uit het feit dat hij kan worden onteigend.&#13;
Het dwangmiddel onteigening staat echter bij veel plannen of ontwikkelingen niet&#13;
ter beschikking. Is er bijvoorbeeld sprake van een agrarisch gebied waarbij de&#13;
bestemming agrarisch is met de mogelijkheid van glastuinbouw, waarbinnen een provincie&#13;
of gemeente een glastuinbouwgebied wil realiseren, dan kunnen de bestaande&#13;
agrarische bedrijven niet worden onteigend. Andere voorbeelden waarbij onteigening&#13;
niet de eindfase is, zijn gewenste verplaatsingen in het kader van de Ruimte voor&#13;
Ruimteregeling en de Verplaatsingsregeling Intensieve Veehouderij ter uitvoering van&#13;
de Reconstructiewet. In deze regelingen zit een element van vrijwilligheid verborgen.&#13;
De vraag die gesteld kan en mag worden is of het terecht is dat de staatssecretaris van&#13;
financiën c.q. de wetgever – en in hun spoor de belastinginspecteur – het begrip overheidsingrijpen&#13;
zo beperkt uit mogen leggen. Deze vraag wordt door de Hoge Raad in&#13;
haar arrest van 17 september 20044 gewezen onder het regime van de Wet IB 1964 en&#13;
het besluit uit 1992 ontkennend beantwoord.&#13;
In de casus van dit arrest werd een bestemmingsplan gewijzigd waarbij de gronden van&#13;
een belastingplichtige voor 90% werden aangewezen als agrarisch gebied met natuurwaarde&#13;
en landschappelijke waarde met aanduiding groene hoofdstructuur en natuurontwikkelingsgebied.&#13;
Dit had tot gevolg dat intensieve veebedrijven op termijn zouden&#13;
verdwijnen omdat een rendabele exploitatie in de toekomst niet meer mogelijk is. Met&#13;
het oog hierop wijzigde deze belastingplichtige zijn bedrijfsvoering en verkocht onder&#13;
andere zijn melkquotum. Naar zijn mening kon op de verkoopopbrengst de verruimde&#13;
regeling van (toen nog) de vervangingsreserve worden toegepast. Zowel het gerechtshof&#13;
als de Hoge Raad kozen hierbij de zijde van de belastingplichtige. De Hoge Raad overwoog&#13;
dat onder overheidsingrijpen mede is te begrijpen een overheidsingrijpen dat&#13;
belet dat aanpassingen in de bedrijfsvoering kunnen worden doorgevoerd zonder welke&#13;
op termijn een beëindiging van de uitoefening van de onderneming op de oorspronkelijke&#13;
plaats onafwendbaar is.&#13;
Uit deze overweging blijkt dat de Hoge Raad het begrip overheidsingrijpen ruimer&#13;
uitlegt dan in eerste instantie valt af te leiden uit de tekst van de wet en het besluit uit&#13;
1992. De belastingplichtige kwam door een (weliswaar indirect) overheidsingrijpen&#13;
min of meer in een dwangpositie te verkeren. Dat de beëindiging zich pas op termijn&#13;
zou voordoen en dat er geen sprake is van onteigening is dan niet meer relevant volgens&#13;
de Hoge Raad mits het verband tussen overheidsingrijpen en de beëindiging op&#13;
termijn onmiskenbaar is.&#13;
De door de Hoge Raad gegeven uitleg van het begrip overheidsingrijpen biedt mogelijkheden&#13;
om alsnog tot een fiscaal aanvaardbare oplossing te komen bij verkopen van&#13;
bedrijfsmiddelen of verplaatsingen van volledige bedrijven waarbij het dwangmiddel&#13;
onteigening voor overheidslichamen niet ter beschikking staat en waar het element&#13;
van de vrijwilligheid aan de kant van de verkopende partijen een belangrijke rol&#13;
speelt. Het argument is dan dat een gewenste inrichting van een gebied de ontwikkelingsmogelijkheden&#13;
voor het desbetreffende bedrijf onmogelijk maken.&#13;
Zoals aangegeven is het arrest van 17 september 2004 gewezen onder de “oude” wet.&#13;
Dit doet vanzelfsprekend de vraag rijzen of de door de Hoge Raad gegeven ruime&#13;
uitleg van het begrip overheidsingrijpen onder de huidige wet ook geldt.&#13;
Naar mijn mening is dit wel het geval.&#13;
Op de eerste plaats wordt door de wetgever uitdrukkelijk aangegeven dat de huidige&#13;
wettelijke regeling een wettelijke inkadering is van het beleid zoals dat tot en met&#13;
2000 bestond.&#13;
Op de tweede plaats is tijdens de parlementaire behandeling van de wettelijke&#13;
regeling uitdrukkelijk aangegeven dat niet wordt beoogd het begrip `overheidsingrijpen’&#13;
een andere, laat staan een beperktere, inhoud en betekenis te geven dan onder de&#13;
Wet IB 1964.&#13;
Het is teleurstellend om nu te constateren dat de belastingdienst deze mening, ondanks&#13;
de niet betwiste argumenten, niet deelt. De belastingdienst heeft zich voor de Wet IB&#13;
2001 op het standpunt gesteld dat het arrest van de Hoge Raad met de invoering van&#13;
deze wet haar werking heeft verloren ten aanzien van de uitleg van het begrip overheidsingrijpen&#13;
voor de toepassing van de herinvesteringsreserve. Het is daarbij wrang&#13;
om te constateren dat de motivering daarvoor wordt gebaseerd op het door de Hoge&#13;
Raad verworpen standpunt van de staatssecretaris in de cassatieprocedure die heeft&#13;
geleid tot het arrest van 17 september 2004. De conclusie is dat belastingplichtigen&#13;
worden gedwongen om te gaan procederen om bij de belastingrechter – waarschijnlijk&#13;
wederom – over vele jaren hun gelijk te gaan krijgen. Het meest jammerlijke is&#13;
het echter dat door dit standpunt van de belastingdienst de ontwikkelingen in het&#13;
buitengebied of stil komen te liggen of in ernstige mate worden gehinderd in hun uitvoering.&#13;
4 Afrondende beschouwing&#13;
Uit het vorenstaande blijkt dat de fiscale wetgeving niet bepaald een steun in de rug is&#13;
voor alle gewenste ontwikkelingen in het buitengebied van Nederland. In theorie&#13;
vormt de herinvesteringsreserve een goed instrument om die ontwikkelingen op de&#13;
juiste wijze te begeleiden. Om twee redenen komt dit instrument echter nog niet&#13;
goed uit de verf. Enerzijds vindt dit zijn oorzaak in het al jarenlang – deels al vijf jaar&#13;
inmiddels! – uitblijven van goedkeuring van “Brussel” aan bepaalde onderdelen van&#13;
de wettelijke regeling inhoudende dat bij toepassing van de zogenaamde verruimde&#13;
regeling van de herinvesteringsreserve onder overheidsingrijpen tevens dient te worden&#13;
verstaan de regelgeving die leidt tot herstructurering van een bedrijfstak of de&#13;
ontwikkeling en instandhouding van de ecologische hoofdstructuur.5&#13;
Hier ligt naar mijn mening zeker een taak voor Nederlandse bewindslieden, ambtenaren&#13;
en lobbyisten om nog eens flink met de pook in de bureaulade van de Brusselse&#13;
ambtenaren te porren. Wel zullen zij daarbij al hun overtuigingskracht moeten inzetten&#13;
om deze Brusselse ambtenaren ervan te overtuigen dat er geen sprake is van een&#13;
door hen niet toegestane vorm van sectorale steun voor onze agrarische sector, doch&#13;
dat het ons uitsluitend te doen is om enerzijds de herinrichting van ons buitengebied&#13;
en anderzijds de realisatie van ook door Brussel gewenste milieu- en natuurdoelstellingen.&#13;
Daarnaast mag de opstelling van de belastinginspecteur of beter gezegd het Ministerie&#13;
van Financiën gerust als een sta in de weg worden gekwalificeerd.&#13;
Het blijft merkwaardig dat het Ministerie van Financiën zich blijft verzetten tegen&#13;
de door de Hoge Raad mede op de wetsgeschiedenis gebaseerde uitleg van het begrip&#13;
overheidsingrijpen. De praktijk is er buitenwoon bij gebaat wanneer het Ministerie&#13;
van Financiën zijn opvatting 180 graden bijstelt en zich voor de Wet IB 2001 alsnog&#13;
uitdrukkelijk conformeert aan de door de Hoge Raad in het arrest van 17 september&#13;
2004 gegeven ruime uitleg van het begrip. Nu het naar mijn mening in de lijn van de&#13;
verwachting ligt dat de Hoge Raad de belastingplichtige die deze kwestie onder de&#13;
Wet IB 2001 onder de rechter brengt, in het gelijk wordt gesteld, zou de praktijk daar&#13;
zeker twee tot drie jaar mee winnen.&#13;
Nog mooier zou het zijn wanneer het Ministerie van Financiën tijdens zijn heroverweging&#13;
tot de conclusie komt dat de regeling van de herinvesteringsreserve zelfs aldus&#13;
moet worden gewijzigd dat de eis dat de herinvesteringsreserve niet over de ondernemingsgrens,&#13;
dat wil zeggen niet bij staking van de onderneming, kan worden toegepast,&#13;
wordt geschrapt.&#13;
Met deze twee aanpassingen kan gesteld worden dat de knelpunten uit de regeling&#13;
van de herinvesteringsreserve zijn gehaald. Ik ben echter bang dat dit bij wishful&#13;
thinking blijft.&#13;
</content><legacyfootnotes>* Mr. E. Marcus FB is als zelfstandig belastingadviseur werkzaam bij Remie Fiscaal Juridisch Adviesbureau&#13;
te Rijen en Uden.&#13;
1. NvW, Kamerstukken II 1999/2000, 27 209, nr. 7.&#13;
2. Zie onder andere het besluit van 22 juni 2004, nr. CPP2004/1010M m.b.t. verleasen melkquotum en&#13;
overheidsingrijpen.&#13;
3. Aldus de staatssecretaris in het antwoord D2 van het besluit van 22 juni 2004, nr. CPP2004/1010M m.b.t.&#13;
verleasen melkquotum en overheidsingrijpen. Overigens was dit ook al het geval onder de Wet IB 1964.&#13;
4. Hoge Raad 17 september 2004, nr. 39779, BNB 2004/411 en VN 2004/52.7.&#13;
5. Naar verluidt zou de Europese Commissie de regeling beëindiging veehouderij (RBV) onlangs eindelijk&#13;
hebben aangemerkt als overheidsingrijpen. Dit zou op korte termijn door de staatssecretaris in een&#13;
besluit bevestigd worden.&#13;
</legacyfootnotes><footnotes><footnote/></footnotes><auteurs>mr. E. Marcus FB</auteurs><published>2006-05-01 00:00:00</published><modified>2006-05-01 00:00:00</modified><editiondate>2006-05-01</editiondate><htmlpath>https://denhollander.info/artikel/4035</htmlpath></article>
</articles></edition>