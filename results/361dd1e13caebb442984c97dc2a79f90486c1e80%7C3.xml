<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2005</searchword><id>4216</id><udhid>UDH:TvAR/4216</udhid><titel>Swierstra / Landinrichtingscommissie ruilverkaveling Tietjerksteradeel (TvAR 2005/5270)</titel><searchwords><searchword>TvAR 3/2005</searchword><searchword>TvAR 2005/5270</searchword><searchword>UDH:TvAR/4216</searchword></searchwords><attachments><attachment><name>2005_nr 3_Rechtspraak_5270.pdf</name><extention>pdf</extention><url>https://denhollander.info/download/4175/ci</url></attachment></attachments><inleiding>[Landinrichtingswet art. 210, 212]&#13;
&#13;
De andere dan agrarische waarde van&#13;
grond ten behoeve van het opstellen van de&#13;
lijst der geldelijke regelingen dient te&#13;
worden vastgesteld naar het tijdstip van de&#13;
tervisielegging van het plan van toedeling.&#13;
Voor de beoordeling van de vraag of de&#13;
betrokken grond op bedoeld tijdstip een&#13;
andere waarde had dan de agrarische waarde,&#13;
dient als maatstaf te worden aangelegd&#13;
de vraag of een redelijk handelend koper op&#13;
dat moment bereid zou zijn geweest om,&#13;
uitgaande van redelijke verwachtingen&#13;
omtrent de toekomstige planologische&#13;
ontwikkelingen in dat gebied, een hogere&#13;
prijs te betalen dan de agrarische waarde.&#13;
Voor de beantwoording van deze vraag&#13;
dienen alle omstandigheden in aanmerking&#13;
te worden genomen die in objectieve zin&#13;
van invloed kunnen zijn op het ontstaan van&#13;
dergelijke toekomstverwachtingen.&#13;
Bezwaar tegen actualiseringsfactor in feite&#13;
bezwaar tegen proces-verbaal van aanwijzingen.&#13;
Marginale toetsing. Bezwaar&#13;
ongegrond verklaard.</inleiding><content>VONNIS IN DE ZAAK VAN:&#13;
H. Swierstra, wonende te Leeuwarden,&#13;
reclamant tegen de Lijst der Geldelijke Regelingen,&#13;
opgemaakt door de Landinrichtingscommissie&#13;
in de ruilverkaveling “Tietjerksteradeel”.&#13;
Procesgang&#13;
(...)&#13;
Rechtsoverwegingen&#13;
De bezwaren&#13;
1 Reclamant heeft een onderbedeling van&#13;
0.92.95 ha en is van oordeel dat hij met&#13;
ƒ 14.233,– voor die onderbedeling een te&#13;
geringe vergoeding ontvangt; enerzijds acht&#13;
reclamant de agrarische prijs te laag berekend&#13;
(a), anderzijds heeft de Landinrichtingscommissie&#13;
ten onrechte geen rekening gehouden&#13;
met de niet-agrarische meerwaarde van de&#13;
ingebrachte grond (b).&#13;
ad a&#13;
1.1 Reclamant heeft aangegeven meerdere&#13;
malen door de gemeente Leeuwarden te zijn&#13;
benaderd om zijn grond in de Bullepolder te&#13;
verkopen. In 1971 gebeurde dat voor de eerste&#13;
maal toen er plannen bestonden ter plaatse&#13;
een universiteitscomplex te stichten. In 1985&#13;
toonde de gemeente opnieuw belangstelling,&#13;
in verband met plannen tot aanleg van een&#13;
stadsrondweg Noord-Oost. In 1990 vroeg de&#13;
gemeente grond van reclamant voor de aanleg&#13;
van een baggerdepot. Al deze plannen zijn&#13;
niet verwezenlijkt. Na peildatum is reclamant&#13;
nog tweemaal door de gemeente benaderd;&#13;
eenmaal in verband met verbreding van de&#13;
Bonkevaart en eenmaal – eind 1998 – met een&#13;
verzoek aan reclamant al zijn grond af te staan&#13;
ten behoeve van woningbouw. Ook de ligging&#13;
van de gronden in de nabijheid van een aantal&#13;
stadsflats brengt naar het oordeel van reclamant&#13;
reeds een niet-agrarische meerwaarde&#13;
mee. Gelet op de beperkte uitbreidingsmogelijkheden&#13;
in andere windstreken van Leeuwarden&#13;
is de noord-oostelijk gelegen Bullepolder&#13;
als uitbreidingsgebied zeer aangewezen.&#13;
ad b&#13;
1.2 Onder verwijzing naar gegevens van het&#13;
Landbouw Economisch Instituut over de&#13;
periode 1990 tot en met 1997 is reclamant van&#13;
oordeel dat zijn op de Lekkumer klei gelegen&#13;
grond een hogere waarde vertegenwoordigt&#13;
dan de door het Instituut gegeven agrarische&#13;
grondprijs voor de Friese weidestreken van&#13;
ƒ 25.800,–. Voorts is het volgens reclamant van&#13;
algemene bekendheid dat agrarische grond&#13;
gelegen in de nabijheid van de stad in vergelijking&#13;
met grond elders een hogere waarde&#13;
heeft van gemiddeld ƒ 1.000,– tot ƒ 1.500,– per&#13;
ha. Deze omstandigheden tezamen brengen&#13;
mee dat de Landinrichtingscommissie te laag&#13;
zit met de door haar toegepaste actualiseringsfactor&#13;
van 1,25. Deze zou naar het oordeel&#13;
van reclamant op 1,75 gesteld moeten worden.&#13;
Het standpunt van de Landinrichtingscommissie&#13;
2 De commissie is van oordeel dat het bezwaar&#13;
voor zover betrekking hebbend op de agrarische&#13;
waarde van de grond niet gegrond is&#13;
omdat de berekening van de vergoeding&#13;
wegens onderbedeling correct en volgens het&#13;
proces-verbaal van aanwijzingen is geschied.&#13;
Ten aanzien van het bezwaar betreffende de&#13;
door reclamant verlangde vergoeding van&#13;
niet-agrarische meerwaarde, stelt de commissie&#13;
zich op het standpunt dat op het moment&#13;
van het ter visie leggen van het Plan van Toedeling&#13;
het betreffende perceel evenals de aanliggende&#13;
percelen een agrarische bestemming&#13;
had en dat van woningbouw dan wel concrete&#13;
plannen daarvoor in het geheel geen sprake&#13;
was. Er was dan ook geen aanleiding om een&#13;
vergoeding te geven voor niet-agrarische&#13;
meerwaarde.&#13;
Het standpunt van de Centrale&#13;
Landinrichtingscommissie&#13;
3 Op de bij pleitnota weergegeven gronden,&#13;
welke hiervoor onder het standpunt van de&#13;
Landinrichtingscommissie grotendeels zijn&#13;
weergegeven, concludeert de Centrale Landinrichtingscommissie&#13;
tot ongegrondverklaring&#13;
van de bezwaren.&#13;
De beoordeling van de bezwaren&#13;
4.1 Op grond van art. 210 lid 1 sub c ten derde&#13;
Landinrichtingswet (Lw.), juncto art. 210 lid 2&#13;
Lw. en juncto art. 199 lid 1 Lw. dient de&#13;
anders dan agrarische waarde van grond ten&#13;
behoeve van het opstellen van de Lijst der&#13;
Geldelijke Regelingen te worden vastgesteld&#13;
naar het tijdstip van de tervisielegging van het&#13;
Plan van Toedeling, in casu december 1992.&#13;
Dit uitgangspunt wordt ook in vaste rechtspraak&#13;
aangehouden. Voor de beoordeling van&#13;
de vraag of de betrokken grond op bedoeld&#13;
tijdstip een andere en in dit geval hogere&#13;
waarde had dan de agrarische waarde, dient&#13;
naar het oordeel van de rechtbank als maatstaf&#13;
te worden aangelegd de vraag of een redelijk&#13;
handelend koper op dat moment bereid zou&#13;
zijn geweest om, uitgaande van redelijke verwachtingen&#13;
omtrent de toekomstige planologische&#13;
ontwikkelingen in dat gebied, een&#13;
hogere prijs te betalen dan de agrarische waarde.&#13;
Voor de beantwoording van deze vraag&#13;
dienen alle omstandigheden in aanmerking te&#13;
worden genomen die in objectieve zin van&#13;
invloed kunnen zijn op het ontstaan van dergelijke&#13;
toekomstverwachtingen. Hierbij is niet&#13;
alleen van belang het op dat moment voor het&#13;
betrokken gebied vigerende bestemmingsplan&#13;
of het eventuele bestaan van een ontwerpbestemmingsplan&#13;
of een voorbereidingsbesluit,&#13;
welke voorzien in een wijziging van de&#13;
bestemming van dat gebied, maar kunnen&#13;
evenzeer andere, feitelijke ontwikkelingen een&#13;
rol spelen, die kunnen bijdragen aan het ontstaan&#13;
van redelijke verwachtingen omtrent de&#13;
planologische toekomst van het gebied. Daarbij&#13;
kan worden aangenomen dat naarmate de&#13;
planologische toekomstontwikkeling van een&#13;
bepaald gebied concreter is, de niet-agrarische&#13;
meerwaarde groter zal zijn.&#13;
4.2 De rechtbank is van oordeel dat, gelet op&#13;
de bijzondere omstandigheden van het geval&#13;
en op hetgeen toen bekend was omtrent de&#13;
planologische toekomst van het gebied, aangenomen&#13;
moet worden dat op het moment&#13;
van tervisielegging van het Plan van Toedeling&#13;
in deze ruilverkaveling, een redelijk handelend&#13;
koper niet bereid zou zijn geweest om&#13;
meer dan de agrarische waarde voor grond in&#13;
het gebied de Bullepolder te betalen. Daaromtrent&#13;
overweegt de rechtbank het volgende.&#13;
Ofschoon voor de peildatum reclamant een&#13;
aantal malen door de gemeente is benaderd&#13;
met een verzoek dat aanleiding gaf een op&#13;
handen zijnde bestemmingswijziging te veronderstellen&#13;
van zijn grond, hebben die plannen&#13;
voor peildatum nimmer tot enige concretisering&#13;
geleid en is niet gesteld of gebleken&#13;
dat door het nemen van een voorbereidingsbesluit&#13;
of het ter visie leggen van een ontwerp-&#13;
bestemmingsplan of door enige andere&#13;
vorm van planontwikkeling, de gemeente&#13;
daadwerkelijk voornemens was aanzetten te&#13;
geven tot een toekomstige bestemmingswijziging.&#13;
Vóór peildatum hadden de gemeentelijke&#13;
plannen dan ook naar het oordeel van de&#13;
rechtbank een zodanig voorlopig en incidenteel&#13;
karakter dat een redelijk handelende&#13;
koper bij het bepalen van een koopprijs geen&#13;
betekenis zou hebben willen toekennen aan&#13;
de mogelijkheid van stadsuitbreiding ter plaatse.&#13;
Dat ook andere belanghebbenden in het&#13;
blok geen verwachtingen koesterden omtrent&#13;
een zich binnen afzienbare tijd manifesterende&#13;
bestemmingswijziging, blijkt uit het feit&#13;
dat onbestreden door de Landinrichtingscommissie&#13;
is gesteld dat haar huidige voorzitter,&#13;
wiens familie gronden bezit in dezelfde Bullepolder,&#13;
tot voor enige tijd geleden nog aanzienlijke&#13;
investeringen ten behoeve van zijn&#13;
agrarische bedrijf heeft gedaan, daarmee de&#13;
kansen op realisering van een andere bestemming&#13;
dan de agrarische, kennelijk laag inschattend.&#13;
Het bezwaar van reclamant dient&#13;
dan ook ongegrond te worden verklaard.&#13;
5 In zijn stellingname dat de Landinrichtingscommissie&#13;
ten aanzien van zijn gronden ter&#13;
actualisering van de schattingswaarde van zijn&#13;
gronden niet van een factor 1,25 maar van een&#13;
factor 1,75 had moeten uitgaan, maakt reclamant&#13;
in feite bezwaar tegen het op 3 september&#13;
1997 opgestelde proces-verbaal van aanwijzingen&#13;
van de ruilverkaveling Tietjerksteradeel&#13;
waarin die factor is vastgesteld. Onder&#13;
verwijzing naar de uitspraak van de Hoge&#13;
Raad van 22 juni 1988, NJ 1988/929, overweegt&#13;
de rechtbank dat bij de toetsing van de&#13;
aanwijzingen de rechter zich dient te beperken&#13;
tot de vraag of die aanwijzingen in strijd&#13;
zijn met de tekst of strekking van de Landinrichtingswet,&#13;
waaronder de vraag begrepen&#13;
is of de aanwijzingen leiden tot willekeurige&#13;
en onredelijke geldelijke regelingen, welke de&#13;
wetgever bij de in artikel 210 lid 3 Lw. gegeven&#13;
bevoegdheid, niet op het oog kan hebben&#13;
gehad. Aangezien het de rechtbank op grond&#13;
van het door reclamant gestelde niet aannemelijk&#13;
is geworden dat bij het vaststellen van een&#13;
factor 1,25 de Landinrichtingscommissie zich&#13;
buiten het zoëven genoemde toetsingskader&#13;
heeft begeven en aangezien ook overigens niet&#13;
is gebleken dat de Landinrichtingscommissie&#13;
in het aangevallen besluit niet gehandeld zou&#13;
hebben overeenkomstig het proces-verbaal&#13;
van aanwijzingen, zal zij het bezwaar van&#13;
reclamant ongegrond verklaren.&#13;
6 De rechtbank komt tot de slotsom dat al de&#13;
bezwaren van reclamant ongegrond zullen&#13;
worden verklaard.&#13;
7 De kosten van de procedure zullen worden&#13;
gecompenseerd als na te melden.&#13;
Beslissing&#13;
De rechtbank&#13;
verklaart de bezwaren ongegrond;&#13;
(...)</content><legacyfootnotes/><footnotes><footnote/></footnotes><auteurs/><published>2005-03-01 00:00:00</published><modified>2005-03-01 00:00:00</modified><editiondate>2005-03-01</editiondate><htmlpath>https://denhollander.info/artikel/4216</htmlpath></article>
</articles></edition>