<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>9</uitgave><aflevering>8</aflevering><searchword>TvAR 9/2018</searchword><id>15135</id><udhid>UDH:TvAR/15135</udhid><titel>Duurzaamheid in de landbouw - Verslag jaarvergadering 2018, Vereniging voor Agrarisch Recht </titel><searchwords><searchword>TvAR 9/2018</searchword><searchword>UDH:TvAR/15135</searchword></searchwords><attachments><attachment><name>19972.pdf</name><extention>pdf</extention><url>https://denhollander.info/download/19972/ci</url></attachment></attachments><inleiding/><content>&lt;p&gt;Vrijdag 20 april 2018 gaat de boeken in als de warmste april-dag sinds de start van de metingen, maar tevens als de dag waarop de 59&lt;span class="superscript"&gt;e&lt;/span&gt; Algemene Ledenvergadering van de Vereniging voor Agrarisch Recht plaatsvond in het Nederlands Openluchtmuseum te Arnhem. In de sfeervolle Kasteelhoeve werden de twee preadviezen gepresenteerd die gepubliceerd zijn in nummer 4 van jaargang 2018 van dit tijdschrift. Daarnaast werden er vier pitches gehouden. Alle stonden in het teken van het thema: Duurzaamheid in de landbouw. &lt;/p&gt;&lt;p&gt;Het eerste preadvies is van mr. H. Zeilmaker waarbij ze ingaat op de gedoogplicht op grond van de Belemmeringwet Privaatrecht en het instrument onteigening bij de scenario’s dat nieuwe windturbines tegen de wil van de grondeigenaren moeten worden gerealiseerd en bestaande windturbines tegen de wil van de turbine-eigenaren moeten worden verwijderd. &lt;/p&gt;&lt;p&gt;Het tweede preadvies komt van de hand van mr. E. Aarts en betreft een uiteenzetting van de &lt;span class="italic"&gt;do’s, don’ts en who’s&lt;/span&gt; boss bij participatie in duurzame energieprojecten op agrarische grond. Ze maakt daarbij onderscheid tussen planparticipatie en financiële participatie.&lt;/p&gt;&lt;p&gt;Dit verslag bevat een beknopte samenvatting van beide preadviezen en de vier pitches, met daarin verweven de discussie uit de zaal. &lt;/p&gt;&lt;h3&gt;1. Windturbines: ‘nieuw voor oud’ en ‘oud voor nieuw’, gedoogplicht en onteigening&lt;/h3&gt;&lt;h4&gt;1.1. Toelichting door mevrouw mr. &lt;br/&gt;H. Zeilmaker.&lt;/h4&gt;&lt;p&gt;Zeilmaker geeft in haar presentatie een toelichting op haar preadvies en geeft op enkele punten een nadere uitleg. &lt;/p&gt;&lt;p&gt;Onteigenen of gedogen om installaties voor windenergie te realiseren is een nieuw onderwerp dat nog niet in beton is gegoten. Er is nog voldoende ruimte voor discussie en vragen. De aanleiding voor dit onderwerp is het Nationaal Energieakkoord voor duurzame groei waarin is afgesproken dat in 2023 het aandeel duurzame energie 16% moet bedragen. Daarnaast is er de Structuurvisie Wind op Land waarin naar voren komt dat windenergie in 2020 een belangrijke bijdrage moet leveren door middel van windturbines op land en in zoet water. Een zeer belangrijk punt om één en ander te kunnen realiseren is dat er voldoende draagvlak moet zijn: financiële participatie van omwonenden. &lt;/p&gt;&lt;p&gt;Een knelpunt waar men tegenaan loopt is de saneringsopgave. Bestaande  windturbines zijn vaak in een ‘ratjetoe’ geplaatst. Men wil dit tegenwoordig anders. Daarnaast is een knelpunt de vergoedingen voor het grondgebruik. Momenteel loopt er een nieuw onderzoek naar. &lt;/p&gt;&lt;p&gt;Het oprichten van nieuwe turbines  is vaak pas mogelijk nadat eerst oude zijn gesaneerd. Elke provincie heeft haar eigen beleid daarin. Zeilmaker haalt twee zaken aan. &lt;/p&gt;&lt;p&gt;Als eerste de zaak Zeewolde, waarin de Afdeling Bestuursrechtspraak van de Raad van State op 23 augustus 2017 uitspraak heeft gedaan. Deze zaak ging over oude turbines die plaats moesten maken voor nieuwe. 221 Windturbines die in het bestemmingsplan voor de tweede keer zijn wegbestemd. Binnen de planperiode moeten ze dan ook daadwerkelijk worden verwijderd. Appelanten maakten een koppeling met het Rijksinpassingsplan. De Afdeling zegt dat die koppeling ontbreekt en beslist dat het verwijderen van de windturbines gerealiseerd kan worden door onteigening. &lt;/p&gt;&lt;p&gt;De tweede zaak ging om het Amsterdams havenbedrijf. Het havenbedrijf wil zelf windturbines gaan realiseren. De provincie stelt daarvoor als voorwaarde dat, als het bedrijf een turbine wil opschalen of verplaatsen, er een overeenkomst moet zijn dat twee bestaande turbines verdwijnen. Uit de uitspraak volgt dat om bestaande turbines te saneren, onteigening mogelijk is. De Afdeling voelt ook geen (zwaardere) taak voor het havenbedrijf om turbines te realiseren; dit past niet perse bij zijn taak. Er is daardoor geen doorkruising van de planschaderegeling en onteigeningswet. &lt;/p&gt;&lt;p&gt;Vervolgens geeft Zeilmaker een algemene uiteenzetting over de mogelijkheden en procedures van onteigening en gedoogplicht. Deze instrumenten kunnen ingezet worden om gronden in eigendom te kunnen krijgen of daarover de beschikking te kunnen verkrijgen als het op minnelijke wijze niet lukt. &lt;/p&gt;&lt;p&gt;Ze geeft aan dat in de onteigeningsprocedure het minnelijk overleg een belangrijk aspect is. Onteigening heeft een titelzuiverende werking. Gedoogplichten op grond van de belemmeringenwet privaatrecht gaan volgens de minister niet te niet. Verschil van onteigening met de gedoogplichtprocedure is dat onteigening uitmondt in één volledige schadeloosstelling per peildatum. &lt;/p&gt;&lt;p&gt;Bij de uitleg over de gedoogplichtprocedure gaat ze kort in op de verschillende aspecten die ook in het preadvies zijn uitgewerkt, waaronder dat de in het geding zijnde belangen niet vorderen dat er een onteigening nodig is. Hier zijn twee punten van belang. Ten eerste de verhouding tussen de benodigde grondoppervlakte en de totale (gebruiks)oppervlakte. Is dit een acceptabel percentage? Daarnaast moeten er geen bijzondere omstandigheden zijn die maken dat er toch onteigening nodig is. Er wordt dan vooral gekeken naar de bruikbaarheid van het overblijvende deel van de grond. Een bekend voorbeeld is een kwestie van Tennet. Tennet heeft een grondbeslag nodig voor een opstijgpunt van de 380 kv leiding van 5.000 m² in deze kwestie. De absolute last van de grondeigenaar is hier niet van belang. Waar het in deze zaak om ging, was het ‘corona’ geluid dat het opstijgpunt maakt. Dit geeft hinder voor het gebruik van het overblijvende deel. De gebruiker exploiteerde een manege. De paarden schrokken elke keer van het coronageluid dat het opstijgpunt maakt. Moet dit dan niet leiden tot een volledige schadeloosstelling voor de manege? De manegehouder kan de betreffende weilanden niet meer goed voor zijn bedrijfsvoering gebruiken en zou schadeloos gesteld moeten worden om elders vergelijkbare weilanden aan te kunnen kopen. &lt;/p&gt;&lt;p&gt;Ook bij de gedoogplichtprocedure is minnelijk overleg belangrijk. Naar aanleiding van alle uitspraken die de Afdeling hieromtrent heeft gedaan is er ondertussen een kader aan eisen te schetsen. Deze worden in het preadvies besproken. &lt;/p&gt;&lt;p&gt;Wanneer kan een gedoogplicht worden ingezet voor een windturbine? Art. 9g Elektriciteitswet 1998 bepaalt het volgende: een windpark met een capaciteit van ten minste 5MW wordt voor de toepassing van de Belemmeringenwet Privaatrecht aangemerkt als openbaar werk van algemeen nut. &lt;/p&gt;&lt;p&gt;De wet bepaalt dat voor het plaatsen van grotere turbines uitgegaan wordt van een gedoogplicht. Onteigening is in principe niet mogelijk volgens Zeilmaker, tenzij de belangen anders vorderen. In eerste instantie dient er te worden uitgegaan van het toepassen van de Belemmeringenwet Privaatrecht. &lt;/p&gt;&lt;p&gt;Wat betreft het eigendom van de windturbines na oplegging van een  gedoogplicht schrijft de wet voor dat indien een windturbine door het toepassen van een gedoogplicht is aangelegd, het eigendom bij de initiatiefnemer blijft. De grondeigenaar wordt dus geen eigenaar van de turbine. &lt;/p&gt;&lt;p&gt;Onteigening van bestaande turbines is volgens de Afdeling mogelijk, maar niet verplicht. Hier zijn echter nog geen voorbeelden van te vinden. Zeilmaker bespreekt de discussie die er kan ontstaan indien een agrariër niet wil meewerken aan het wegbestemmen van de bestaande windturbine op zijn agrarische perceel naar een agrarische bestemming. Welke situatie ontstaat er dan en hoe dient de nieuwe agrarische bestemming op de plaats van de windturbine te worden uitgewerkt? Dit kan voor bijzondere situaties zorgen, waarbij nog wat hobbels zijn te nemen, aldus Zeilmaker. &lt;/p&gt;&lt;p&gt;Daarna gaat Zeilmaker nader in op de schadevergoeding bij gedoogplicht, waarbij ze het arrest van het Hof Den Haag van 23 januari 2018 aanhaalt. Hierin besluit het Hof dat de schade die al veroorzaakt is door het Rijksinpassingplan slechts via planschade te verhalen is. Het is geen schade die is veroorzaakt door de toepassing van de Belemmeringenwet Privaatrecht. Tegen deze uitspraak is cassatieberoep ingesteld. Zeilmaker is zeer benieuwd naar een - hopelijk uitvoerig - arrest dat als leerstuk kan gelden waarin de paralellen met de toepassing van het onteigeningsrecht en het schadevergoedingsrecht aan bod komen. &lt;/p&gt;&lt;h4&gt;1.2. Discussie naar aanleiding van enkele stellingen&lt;/h4&gt;&lt;p&gt;Zeilmaker legt de zaal de stelling voor: ‘Schadevergoeding wegens aanleg en instandhouding werk behelst geen vergoeding gebaseerd op opbrengst turbine.’ Zijn waardevermindering en inkomensschade dan de enige schadecomponenten? &lt;/p&gt;&lt;p&gt;Mr. E. Aarts reageert dat er niet zomaar een alternatief is. Je gaat niet zomaar een gedoogplicht-procedure in. Vanuit het oogpunt van financierbaarheid van een zonnepark kan dit een project nekken. Men kan niet wachten op de uitkomst van een gedoogplichtprocedure. Dit is een aspect dat in het achterhoofd moet worden gehouden. &lt;/p&gt;&lt;p&gt;Zeilmaker reageert daarop dat ze zou adviseren bij zo’n project een goede planning te maken. Begin goed op tijd. Een gedoogplichtprocedure duurt minder lang dan een onteigeningsprocedure. Het tijdsaspect zou ze niet eens zo`n punt vinden. De grondvergoedingen houden haar meer bezig. Ze is van mening dat deze momenteel op verkeerde wijze worden ingezet. Ze worden meer gebruikt als meewerkvergoedingen, om weerstand weg te nemen. &lt;/p&gt;&lt;p&gt;Mr. A.J. Boonstra vindt dat de veronderstelling dat de grondeigenaar niet zelf een windturbine zal of kan exploiteren, te gemakkelijk wordt aangenomen. Bij hem in Groningen zijn er voldoende agrariërs die zelf een windturbine in eigendom hebben en de opbrengsten hiervan zelf innen. Hij begrijpt niet waarom dit allemaal door buitenlandse bedrijven gedaan moet worden. Daarnaast vraagt hij zich af waarom oude windturbines zo nodig moeten worden gesaldeerd. &lt;/p&gt;&lt;p&gt;Zeilmaker begrijpt volkomen wat hij zegt, maar heeft niet in de indruk willen wekken dat het anders zou zijn. De salderingsgedachte heeft te maken met een goede ruimtelijke ordening. Men wil liever naar een andere landschappelijke inpassing gaan, met meer lijnopstelling van de turbines. &lt;/p&gt;&lt;p&gt;Bij onteigening moeten bestaande turbines wijken voor een nieuw park. Ingeval een grondeigenaar zelf een windturbine exploiteert, is er sprake van vermogensschade: de werkelijke schade en bijkomende schade. De regels van het onteigeningsrecht worden dan toegepast. &lt;/p&gt;&lt;p&gt;In het geval waarbij een ander bedrijf eigenaar is van de turbine, die met gebruikmaking van een opstalrecht is gevestigd, wordt de berekening anders. Er is dan een bloot eigenaar en de opstalgerechtigde. Het hangt dan puur af van de afspraken die er onderling zijn gemaakt, om te bepalen wie de schadevergoeding krijgt. &lt;/p&gt;&lt;p&gt;Zeilmaker sluit af met een korte conclusie. &lt;/p&gt;&lt;p&gt;R. Lubberdink heeft nog een vraag voor Zeilmaker. Hij vraagt zich af of de onteigening van woningen dichtbij een snelweg vergelijkbaar is met onderhavige kwestie met betrekking tot windturbines. Er wordt dan niet voor de grond onteigend maar puur voor het feit dat de woning te dicht bij de snelweg ligt. Zeilmaker denkt dat het dan zal gaan om een tracébesluit waarin maatregelen zijn opgenomen. Daar is een wettelijke grondslag voor; dat is er in onderhavig geval niet. Ze verwijst naar een recente uitspraak van de Afdeling over de Betuweroute, waarbij het geluid veel erger is dan uit rapporten naar voren komt. &lt;/p&gt;&lt;p&gt;Lubberink vervolgt: het Rijk en de provincie stellen: het nieuwe windpark kan gerealiseerd worden indien alle windturbines worden gesaldeerd. Dat is volgens Zeilmaker onvoldoende grond voor onteigening. Hij vraagt zich af of hij het zo goed ziet. Volgens Zeilmaker is dat het punt niet. Je bent wegbestemd. Zij is tegen overheden die wel A zeggen maar geen B. Je bent wegbestemd maar er wordt geen onteigeningsinstrument ingezet. De redenering zou volgens haar moeten zijn, dat op het moment dat er wordt wegbestemd, het per definitie mogelijk zou moeten zijn om te onteigenen. &lt;/p&gt;&lt;p&gt;Het viel ing. F.A. van Lynden in het betoog op, dat er steeds wordt gesproken over iets dat weg moet. Dat roept bij hem een bepaalde spanning op voor het aanbod dat men krijgt voor een altijd durend zakelijk recht. Het opvallende is dat Staatbosbeheer een beperkt durend recht heeft gekregen waar de Raad van State niets over gezegd heeft. Van Lynden denkt dat er strijd is met art 1 Belemmeringenwet privaatrecht, daar waar meer belemmeringen wordt opgelegd dan noodzakelijk is. Dit is volgens Zeilmaker een extra argument om de proportionaliteit in de discussie weer voor te leggen. &lt;/p&gt;&lt;p&gt;Prof. mr. D.W. Bruil heeft een opmerking over de schadevergoeding bij het toepassen van de Belemmeringenwet Privaatrecht. Windparken worden gerealiseerd voor het algemeen belang. Daar houdt het algemeen belang volgens hem weer op. Vervolgens worden deze namelijk geëxploiteerd door grote buitenlandse bedrijven. Hij kan zich voorstellen dat een grondeigenaar op dat moment stelt dat hij mee wenst te participeren in de opbrengsten. Is het niet reëel om te zeggen dat, gezien het allemaal commercieel geëxploiteerd wordt, het ook reëel is om zo’n schadevergoeding op basis van de opbrengsten van de windturbine aan de grondeigenaar uit te keren? Die discussie speelt al een tijdje. Het park komt er in eerste instantie voor het openbaar belang, maar vervolgens is er een volstrekt particulier belang. Zeilmaker geeft aan dat een punt te vinden waarmee ze worstelt. Ze maakt een vergelijking met onteigening van een bedrijventerrein waarbij de voormalige grondeigenaar ook niet mee participeert in de opbrengsten die bedrijven, die zich vestigen op dat bedrijventerrein, genereren. Daar komt een dergelijke vergoeding ook niet voor. &lt;/p&gt;&lt;h3&gt;2. Participatie in duurzame energieprojecten op agrarische grond: &lt;span class="bolditalic"&gt;dos, don’ts &amp; who’s boss&lt;/span&gt;?&lt;/h3&gt;&lt;h4&gt;2.1. Toelichting door mevrouw mr. E. Aarts&lt;/h4&gt;&lt;p&gt;De volgende spreker is mr. E. Aarts, de schrijfster van het tweede preadvies. Haar presentatie houdt ze aan de hand van haar preadvies in het tijdschrift. Ze ligt de verschillende vormen van participatie toe. &lt;/p&gt;&lt;p&gt;Over het algemeen wordt er gesproken over twee soorten participatie: planparticipatie en financiële participatie. Bij planparticipatie is het idee dat de omwonenden, belanghebbenden al in een vroeg stadium worden meegenomen bij de planvorming. Vooraf ondervangt men de bezwaren en brengt men ze in kaart en zo nodig worden ze verwerkt in het plan. Dit is een zeer waardevol traject waarbij veel weerstand weggenomen kan worden. Financiële participatie is er pas als het project operationeel is. Het nut van participatie wordt steeds meer gezien als noodzakelijk voor de haalbaarheid van het project. &lt;/p&gt;&lt;p&gt;Vervolgens licht Aarts haar preadvies meer toe. Ze legt uit hoe op verschillende wijze planparticipatie wordt toegepast in diverse projecten. Op het moment dat de projectfinanciering in het plan aan de orde komt, gaat ook de bouw starten en moet je bij de bank met een verhaal komen over hoe de participatie eruit ziet. Het is van belang om bij zo’n participatie tijdig de verwachtingen te managen. Als voorbeeld geeft Aarts het Westermeer project in de Noordoostpolder. Daar was niet duidelijk wat er precies was afgesproken met betrekking tot de financierbaarheid en de opbrengsten voor de participatie van de betreffende agrariërs. &lt;/p&gt;&lt;p&gt;Ze gaat daarna in op de positie van de overheid bij participatie. De overheid vindt zelf dat de participatie een rol alleen van hen is. Dit heeft zij zelf nooit zo goed begrepen. De overheid heeft een belangrijke beleidsmatige rol: een regievoerende rol. Zonder de overheid komt men niet tot zulke grote projecten. Maar, geeft Aarts aan, overheid houdt je aan deze rol. Er zijn voldoende instrumenten in de wet, publiekrechtelijke en privaatrechtelijke, om ervoor te zorgen dat iedereen aan zijn trekken komt in een project, ook zonder dat je participatie, in welke vorm dan ook, verplicht gaat voorschrijven. De overheid moet, bijvoorbeeld in het kader van de openbaarheid van bestuur, opletten hoe zij zich gaat mengen in een dergelijk project. Voor participatie door een overheidslichaam gelden andere (wettelijke) regels voor openbaarheid dan voor participatie door een onderneming. De overheid moet haar rol zien af te bakenen. &lt;/p&gt;&lt;p&gt;Waarop is het eigenlijk gebaseerd dat de omgeving mee moet participeren in een bepaald project? In de nieuwe Omgevingswet wordt daar al minder vanuit gegaan. Daar wordt alleen nog financiële participatie genoemd. Op zich is dit niet zo gek. Waarom zou namelijk de overheid kunnen eisen, dat je bij een privaat project een deel van het project gaat afstaan aan andere partijen. Er zijn allemaal goede redenen voor, maar de overheid heeft daar volgens Aarts wel een pas op de plaats te maken. Je zou de participatie alleen kunnen aanbieden aan de mensen die daadwerkelijk bezwaar tegen het plan kunnen maken. Je wil namelijk voorkomen dat ze bezwaar gaan maken. Dit is een vrij beperkte kring. Zij kunnen ook op een andere manier aan hun trekken komen; ze noemt de molenaarsovereenkomst, planschade, vestigen van opstalrecht, etc. &lt;/p&gt;&lt;p&gt;De markt moet bij participatie het voortouw nemen. Door de hoogte van de vergoedingen voor turbines kan je nieuwe participanten mee krijgen die risicodragend mee willen doen. Een voorbeeld hiervan is het Projectplan Groen die zij in haar preadvies noemt. Dit plan is erop gericht dat partijen van wie turbines worden gesaldeerd, de mogelijkheid krijgen om volledig risicodragend mee te doen in de nieuwe lijnen of de op te schalen lijnen. &lt;/p&gt;&lt;p&gt;Vervolgens noemt ze het project Windshare waar M.A. van der Wijngaard-van der Tol graag op wil reageren. Zij is behartiger van de belangen van Windshare. Ze geeft aan dat Windshare is opgericht door ondernemers die naast een windturbine wonen. Het zijn allemaal agrarische ondernemers die niet mee hebben kunnen participeren in de windturbine waarnaast zij wonen. Zij willen graag meedoen met de andere eigenaren die wel hebben mee kunnen participeren. Het zijn alleen agrariërs uit de polder. Van buiten de polder mag niet mee worden geparticipeerd. Aarts geeft aan dat Windshare een mooi initiatief is, waarbij ondernemers die verstand van zaken hebben mee participeren. &lt;/p&gt;&lt;p&gt;Daarna stelt ze dat men het aan de markt moet overlaten. De overheid moet zich er zo min mogelijk mee bemoeien. De markt regelt zichzelf wel. Burgerparticipatie in de ontwikkelfase kan soms dodelijk zijn voor het project. Het opzetten van een windpark is een ontzettend complex project dat niet mag worden onderschat. Te vroege participatie is niet wenselijk. &lt;/p&gt;&lt;p&gt;De toekomst voor windparken is steeds meer dat dit van onderaf moet komen. Niet langer via grote projecten die van bovenaf (overheid) wordt geïnitieerd. Participatie wordt daarmee direct ondervangen, bijvoorbeeld in de vorm van coöperaties. &lt;/p&gt;&lt;h4&gt;2.2. Discussie naar aanleiding van enkele stellingen&lt;/h4&gt;&lt;p&gt;De drie stellingen die Aarts aan de zaal voorlegt zijn de volgende:&lt;/p&gt;&lt;ol&gt;&lt;li class="nummers"&gt;Participatie in duurzame energieprojecten is een goede zaak, maar daarmee geen zaak van de overheid;&lt;/li&gt;&lt;li class="nummers"&gt;Het publiek- en privaatrecht kennen voldoende mogelijkheden om tegemoet te komen aan gerechtvaardigde belangen van belanghebbenden;&lt;/li&gt;&lt;li class="nummers"&gt;Voor de realisering van ‘20-20-20’ is planparticipatie relevanter dan financiële participatie.&lt;/li&gt;&lt;/ol&gt;&lt;p&gt;Ing. L. van der Lelij wil graag een opmerking plaatsen op hetgeen Aarts eerder zei over de wijze waarop windturbines zijn geplaatst. Aarts had aangegeven dat zij, als ze vanuit Haarlem richting Emmeloord rijdt, het beeld vóór Almere een rommeltje vindt en na Almere, waar de windturbines meer georganiseerd zijn, mooi. Van der Lelij woont zelf in IJlsselmuiden en rijdt daarom andersom. Hij is het niet met haar eens wat het beeld betreft. Door de lijnplaatsing van de windturbines vindt hij dat er juist meer zichtbelemmering is. Het is uiteraard persoonlijk en dat wil hij hiermee ook aangeven; de wijze van plaatsen van windturbines is vaak een persoonlijke smaak. Aarts vindt het juist magnifiek, de wijze waarop de windturbines nabij de Ketelbrug geplaatst zijn. &lt;/p&gt;&lt;p&gt;R. Lubberdink wenst te reageren op de eerste stelling. Hij wil daarvoor een tegenstelling deponeren: ‘Dat ligt eraan tot hoever de overheid gaat.’ De overheid moet niet op de stoel van de ondernemer of initiatiefnemer gaan zitten, maar kan wel degelijk een aantal randvoorwaarden opleggen, net als bijvoorbeeld bij woningbouwprojecten. De overheid moet het project namelijk straks ook uitwerken en bij de politiek erdoor krijgen. De cirkel van belanghebbenden is, in tegenstelling tot wat Aarts aangeeft, met de huidige generatie windturbines niet meer klein. Je hebt het tegenwoordig al over 2 kilometer omtrek vanaf de windturbine waarbinnen bewoners last kunnen ondervinden. Betrek deze bewoners erbij. Aarts is het met hem eens. Vanuit Ventolines wordt dit onderstreept. Burgers mee krijgen is belangrijk. De vraag is echter of de overheid hier actief mee bezig moet zijn. De overheid moet maatschappelijk draagvlak hebben. Projectnemers moeten politiek/bestuurlijk draagvlak krijgen. De overheid moet weer terug naar haar burgers om dat maatschappelijk draagvlak daar te halen. Projecten moeten niet per se slechts op de lokale overheid gericht te zijn. &lt;/p&gt;&lt;p&gt;Lubberink legt aan Aarts voor of een gemeente mag vragen, dat bij het oprichten van een windpark, 20% van de opbrengsten naar hun burgers gaat? Aarts vindt van niet. De gemeente heeft niet de verantwoordelijkheid om de financiële vruchten van een project dat aan het net levert, te verdelen onder de burgers.  &lt;/p&gt;&lt;p&gt;Mr. ing. J.W. Kempenaar-van Ittersum is het absoluut niet eens met hetgeen Aarts stelt, dat het gebied zelf niet zou mogen profiteren van een windpark in de omgeving. Inwoners en omwonenden hebben namelijk zelf wel de hinder ervan. Daardoor zouden ze juist wel mogen mee profiteren van een dergelijk park. Een deel van de opbrengst van het windpark moet juist in de omgeving worden gestoken. Dit is ten voordele van een ieder in dat gebied. Aarts respecteert haar standpunt. Participatie is ook zeker belangrijk. Het gaat echter steeds om de vraag over welke rol de overheid zich daarin moet toe-eigenen. De overheid moet zichzelf steeds afvragen tot hoever zij moet gaan.  &lt;/p&gt;&lt;h3&gt;3. Korte pitches&lt;/h3&gt;&lt;h4&gt;3.1. Pitch ‘Grondgebondenheid’&lt;/h4&gt;&lt;p&gt;De eerste pitcher is ir. F. van der Schans, werkzaam bij Centrum Landbouw en Milieu. Zijn pitch gaat over grondgebondenheid en duurzame landbouw. &lt;/p&gt;&lt;p&gt;De Nederlandse zuivelketen heeft zelf een programma bedacht ‘de Duurzame zuivelketen’ met vier pijlers: Energie en Klimaat, Diergezondheid en Dierenwelzijn, Koeien in de wei en Biodiversiteit en Milieu. In 2012 zijn deze afgesproken, waarbij als eindtermijn 2020 is gesteld. De resultaten tot nu toe zijn nog niet overwegend positief. Er ligt nog een flinke opgave. Op het vlak van energie-efficiënte zuivelbedrijven, gebruik van verantwoorde soja en vooral op het verminderen van het gebruik van antibiotica zijn er wel goede stappen gemaakt. De politiek heeft de sector vanaf 2008 ruimte gegeven om ‘zacht te landen’ en geleidelijk te groeien, maar heeft het vanaf 2013 uit de bocht laten vliegen. Als zachte heelmeesters werden ingezet de Wet Verantwoorde Groei MVH (2013), Wet Grondgebonden Groei MVH (2014) en de Fosfaatrechten (2015). Met als stinkende wond in 2017 het Fosfaat-reductieplan. &lt;/p&gt;&lt;p&gt;Van der Schans stelt de vraag waarom er geen adequate aanpak door de overheid is gekozen om dit te voorkomen. Er is een onvoorwaardelijk geloof in de marktwerking. De sector gaf aan het zelf wel te kunnen doen. Er is in de sector een enorme vrijheid-blijheidseuforie. Maar voor het verdwijnen van één quotering zijn er wel zes regels voor terug gekomen. Elke onderneming heeft alleen naar zijn eigen onderneming gekeken en niet naar een ander. Maar, als een ieder zijn ruimte pakt, blijft er niet voldoende voor een ieder over en pakt men te veel, oftewel ‘Tragedy of the commons’. Tot slot het verdienmodel van de periferie. Men denkt allemaal wat te kunnen verdienen aan elkaar en zo is het in elkaar geklapt. &lt;/p&gt;&lt;p&gt;Er wordt vervolgens ingegaan op het effect van het mestbeleid 2014-2018. Hierbij wordt gestuurd op maximale efficiëntie. De neveneffecten hiervan zijn een sterke schaalvergroting, intensivering tot criteria Wet Grondgebonden Groei, verhogen melkproductie per koe, opfokken van jongvee in het buitenland en tot slot, wellicht, minder koeien in de wei. Terwijl de zuivelindustrie stuurt naar meer koeien in de wei. Het mestbeleid geeft daarentegen risico op minder dierenwelzijn en biodiversiteit, grotere milieudruk en schade aan imago van de Nederlandse melkveehouderij. &lt;/p&gt;&lt;p&gt;De melkveehouder wordt geconfronteerd met allerlei verhalen en visies. Aangehaald wordt de visie van LTO uit november 2017 alsmede de visie van Comité GRAS over grondgebondenheid. Dit comité bestaat uit een aantal boeren met dezelfde visie op grondgebondenheid en kringloop in het eigen bedrijf. &lt;/p&gt;&lt;p&gt;De visie van het Comité GRAS is het sluiten van kringloop van voer-dier-mest-bodem op bedrijfsniveau. Er moet niet méér mest geproduceerd worden dan (forfaitair) mag worden gebruikt op het eigen bedrijf. Daarnaast kan grond van buren binnen een straal van 20 kilometer gecontracteerd worden met een zgn. kringloopcontract. &lt;/p&gt;&lt;p&gt;De NZO/LTO hebben een eigen commissie Grondgebondenheid opgericht. Deze heeft als visie dat grondgebondenheid dient als basis voor een toekomstbestendige melkveehouderij. Daarbij dient minimaal 65% eiwit in het rantsoen afkomstig te zijn van eigen grond of uit de directe omgeving. Een buurtcontract binnen 20 kilometer voor voer en mest is mogelijk, mits minimaal 50% ruwvoer van eigen grond afkomstig is. De veebezetting is niet meer dan 10 melkkoeien per hectare beweidbare huiskavel. En de import van eiwitrijke grondstoffen (soja/palm) moet in 2025 met 2/3&lt;span class="superscript"&gt;e&lt;/span&gt; verminderd zijn. &lt;/p&gt;&lt;p&gt;Door alle ontwikkelingen van de afgelopen vier à vijf jaren, is de kostprijs van melk flink toegenomen. Er wordt 20% meer melk geproduceerd, maar de kostprijs is dadelijk misschien ook wel 15 à 20% toegenomen. Een hogere productie levert hier dus niet een lagere kostprijs op. Er worden steeds meer vormen van duurzamere zuivel gevraagd en er wordt gezocht naar verdienmodellen. &lt;/p&gt;&lt;p&gt;FrieslandCampina kon eerder alle melk afnemen die geproduceerd werd en kon die wegzetten. Maar hier slaagt ze niet meer in. FrieslandCampina verliest geld op de Nederlandse melk die ze in Duitsland verkoopt. De Duitse zuivelindustrie kan goedkoop melk inkopen en daar verwerken. De Duitse zuivelindustrie verdient geld op de markt terwijl de Nederlandse zuivelindustrie geld verliest op dezelfde markt. Dit is geen goede ontwikkeling op zo’n kapitaalkrachtige markt als die van Noordwest Europa. De kostprijs van de Nederlandse melk is veel te hoog, aldus Van der Schans. &lt;/p&gt;&lt;p&gt;Met zoveel regelgeving kan je wellicht stellen dat de boer zwoegt en de jurist lacht. &lt;/p&gt;&lt;h4&gt;3.2. Pitch ‘Technologische innovatie, verduurzaming van de landbouw en maatschappelijk debat’&lt;/h4&gt;&lt;p&gt;De tweede pitch wordt gehouden door dr. L.A.P. Lotz, werkzaam bij de WUR. Hij houdt zich bezig met veredeling en gewasbescherming maar ook met verduurzaming van de landbouw. Zijn pitch gaat over de technologische innovatie, verduurzaming van de landbouw en het maatschappelijk debat daarbij. Wat kan technologie betekenen als kans maar ook als nadeel voor de landbouw? &lt;/p&gt;&lt;p&gt;Landbouw is iets dat wij al lang doen. De laatste 10.000 jaar heeft de mens een geweldig stuk innovatie doorgemaakt om tot de huidige landbouw te komen. Maïs bijvoorbeeld is een oud gewas dat de afgelopen duizenden jaren door de mens is veranderd. Het was eerst een gewas met nauwelijks kolven en nauwelijks zaden die je kunt eten, tot de plant die we hedendaags kennen. Voor een belangrijk deel is dit onbewust gegaan. De laatste eeuwen, jaren en vooral de laatste dertig jaar is dat wel bewust gegaan. Voor een goede landbouwpraktijk zijn de volgende uitgangspunten van belang: zorg goed voor bodem, water en lucht, gebruik van optimaal uitgangsmateriaal (klassieke veredeling + nieuwe technieken, zoals gen-modificatie) en daarnaast moet men ook goed boeren waarbij aspecten als preventie, bestrijding en precisie van belang zijn. &lt;/p&gt;&lt;p&gt;Innovaties als gen-modificatie kunnen een goede stap zijn voor duurzame landbouw, mits deze bij een goede landbouwpraktijk worden gebruikt. Als voorbeeld noemt Lotz een toepassing van gentech in aardappel bij de behandeling van Phytophtora. Dit is een heftige schimmelachtige, die tot de Ierse hongerwinter in de 19&lt;span class="superscript"&gt;de&lt;/span&gt; eeuw heeft geleid. Als aardappels getroffen worden door deze schimmelachtige moet dit goed bestreden worden. In Zuid-Amerika is een soorteigen plant, die lijkt op onze aardappelplant, doch niet te eten is maar die wel genen bevat die resistent zijn voor Phytophtora. Deze resistentiegenen zouden gemodificeerd kunnen worden met onze tafelaardappel. Uit een tienjarig onderzoek, gefinancierd door onze overheid, blijkt dat dit mogelijk is. Er is getest met het aardappelras Desirée waarbij het heeft gewerkt. Dit onderzoek heeft plaatsgevonden door modificatie op de klassieke wijze. Tegenwoordig wordt dit door een meer precisieonderzoek gedaan. &lt;/p&gt;&lt;p&gt;Bij dergelijke onderzoeken is het belang van het gesprek met verschillende actoren zeer groot. Als men een dergelijk gesprek aangaat, heb je te maken met ethiek. De ervaring leert dat dit zeer belangrijk is. Het is handig om onderscheid  te maken in twee soorten ethiek, te weten beginselethiek en gevolgethiek. Bij beginselethiek zegt men dit soort technologie niet te willen gebruiken, bijvoorbeeld omdat men zich dan bevindt in de rol van de Schepper. De biologische landbouw is ook een vorm van beginselethiek, waarbij er meer gekeken wordt via een holistische benadering. In gevolgethiek zit het onderzoek: het afwegen van voor- en nadelen. Dit gaat case-wise. Het ene onderzoek hoeft het andere niet uit te sluiten. Ook gaat het aan de hand van de stand van de wetenschap. Binnen tien jaar kan het standpunt weer anders zijn. Deze twee soorten ethiek lopen in het debat vaak door elkaar. &lt;/p&gt;&lt;p&gt;Het gentech debat kan samengevat worden in de volgende punten. Als eerste de onzekerheid over de effecten van het toepassen van de nieuwe technologie. De kansen en bedreigingen zijn niet duidelijk en zeker. De tweede is het denken/werken vanuit de agro-ecologie. Vanuit een frame waar zoveel mogelijk de biologische processen in een systeem goed gebruikt worden. De gedachte daar is dat als je met deze technologie begint je vanzelf komt tot de grootschalige landbouw zoals in Noord-Amerika. Een intrinsieke schaalvergroting die niet houdbaar is. Lotz durft dit echter te betwijfelen. Het derde punt is de macht op het bord, waarbij het gaat over de patenten. Het laatste punt is dat je ook nadelen hebt als je een bepaalde technologie niet gebruikt. Je hebt een voorzorgsprincipe maar ook een innovatieprincipe. Als je bepaalde technologie niet gebruikt, heb je ten aanzien van voedselzekerheid en gezondheid een achterstand. Je hebt een milieuachterstand en op het vlak van economie wordt er momenteel heel veel geïnvesteerd bij zaken waar dat niet nodig hoeft te zijn. Zoals bijvoorbeeld bespuiten.&lt;/p&gt;&lt;p&gt;Tot slot geeft Lotz aan dat er met betrekking tot de precisielandbouw de laatste jaren een flinke slag is gemaakt. Vanuit het onderzoek, maar ook vanuit telers die in de voorhoede staan. Van de huidige technologie zoals drones en satellieten wordt volop gebruik gemaakt. Een ontwikkeling die heel snel gaat is CRISPR-Cas. Bij deze vorm van technologie worden de punten van het gentech debat anders benaderd. &lt;/p&gt;&lt;h4&gt;3.3. Pitch ‘Van paalcontract naar omgevingscontract, ontwikkelen doe je samen’ &lt;/h4&gt;&lt;p&gt;De volgende pitch wordt gegeven door twee sprekers, namelijk E. Bots en R. Lubberdink. Beiden zijn werkzaam bij de Windunie. Deze pitch gaat over de relatie tussen grondcontracten en windenergie. &lt;/p&gt;&lt;p&gt;Windenergie draagt bij aan de verduurzaming van de samenleving. De maatschappelijke acceptatie van wind op land laat echter helaas nog te wensen over. Het grondeigendom bij agrariërs of bijvoorbeeld Staatsbosbeheer of Rijkswaterstaat biedt een kans om op een andere manier om te gaan met windenergie. Dit is een trend die momenteel loopt. Op een meer socialere manier kijken naar windenergie, leidt tot een betere acceptatie van windenergie in de omgeving.  &lt;/p&gt;&lt;p&gt;Een grondcontract behelst het recht dat een windturbine en alle bijbehorende zaken op het land van de grondeigenaar mag staan, functioneren, bereikbaar is voor beheer en onderhoud en dat de stroom afgevoerd kan worden. Een dergelijk grondcontract wordt gebruikt bij samenwerkende grondeigenaren, burgercoöperaties en bij andere externe initiatiefnemers zoals elektriciteitsbedrijven en ontwikkelaars. &lt;/p&gt;&lt;p&gt;Van oudsher begon een windpark met het vastleggen van grondcontracten met daarin de grondrechten. Voor het hele proces met betrekking tot een windpark was dit geen fijne positie, omdat er vanuit grondposities werd gedacht. Het maatschappelijk en politiek proces moest nog doorlopen worden en er moest nog bekeken worden waar men eigenlijk een windpark wilde realiseren. De grondcontracten konden de voortgang van het proces juist belemmeren. &lt;/p&gt;&lt;p&gt;Bij grondcontracten zijn twee bewegingen te constateren. Als eerste kent het budget voor de grondvergoeding een neerwaartse trend. Dit komt voort uit het budget van de Stimuleringsregeling Duurzame Energie (SDE). Dit budget kent de laatste jaren een neerwaartse trend die naar verwachting zal doorzetten. De ruimte voor onderhandelingen namens grondeigenaren wordt daardoor beperkter. De ervaring leert dat ook bewoners betrokken dienen te worden in de grondvergoedingen systematiek. Zij willen meeprofiteren van de komst van de windturbine, los van het eigenaarschap. Samen maakt men zo de taart groter maar individueel krijgt een ieder een kleiner stukje van de taart, dus ook de grondeigenaar. Dit leidt echter wel tot betere acceptatie van een windturbine in het gebied. &lt;/p&gt;&lt;p&gt;Als voorbeeld wordt vervolgens het windpark Zeewolde besproken. Lubberdink vertelt over het proces dat hier is doorlopen. Bij het ontwikkelen van een windpark komt veel kijken en het betreffen vaak processen van jaren. Een belangrijk onderdeel is hoe de omgeving bij een dergelijk project te betrekken. Het is noodzakelijk voldoende draagvlak binnen het gebied te vinden. De participatie gaat verder dan een gebiedsfonds, het moet in een grotere kring worden gezet. Ga voor een open communicatie. De lusten en de lasten moeten in het gebied eerlijk worden verdeeld. Deze aanpak wordt tegenwoordig gebruikt door de Windunie en zo ook in de Flevopolder. De winst van het meedoen in zo’n park is gebaseerd op een grondvergoeding voor elke hectare die men inbrengt in het park. In het geval van een bestaande turbine op het land krijgt men een saneringsvergoeding en men krijgt een molenaarsvergoeding indien de woning binnen de hindercontouren van het park zit. Daarnaast heeft men de mogelijkheid om een aandeel te verwerven in het windpark. Dit betreft uiteindelijk een kasstroom voor een periode van zo’n 20 à  25 jaren. Een rendement waar de bank momenteel niet aan kan voldoen. Het gaat niet alleen om een paalvergoeding of molenaars-vergoeding, waar sommigen nog aan denken, maar aan het totaalpakket. Dit totaalpakket is een zogenaamde nieuwe aanpak, waarbij men het recht heeft tot investeren en recht op vergoedingen maar ook de plicht tot saneren en grond ter beschikking te stellen. Wat uiteindelijk leidt tot het feit dat meedoen in zo’n plan voor een grondeigenaar financieel gunstig is.&lt;/p&gt;&lt;p&gt;Vanuit de zaal wordt door ing. F.J. Minnema de vraag gesteld wat de inschatting is hoe lang de SDE-subsidie nog aanwezig is en voor hoeveel jaren. Bots is van mening dat hoe sneller de subsidie weg is, hoe beter. Het is lastig te zeggen hoeveel jaren dat nog duurt. De duurzaamheidsbranche heeft enorm veel voordelen dat deze subsidie bestaat. Maatschappelijk gezien hebben we ook veel nadelen ervan. Daarmee bedoelt hij dat de acceptatie van duurzame energie ook te lijden heeft van het feit dat er belastinggeld bij moet. Technisch verwacht hij dat de SDE-regeling nog een aantal flinke sprongen naar beneden zal maken. De garantieprijs zal steeds meer richting de marktprijs gaan, waardoor er geen SDE-subsidie meer bij hoeft. &lt;/p&gt;&lt;p&gt;Om de zekerheid te krijgen voor de financiering van een project, zal de bank wel willen dat de overheid achter het plan gaat staan voor het geval dat de prijzen in elkaar zouden klappen. De SDE-subsidie zal als systeem blijven bestaan, maar het zal meer een garantstelling door de overheid betekenen om ervoor te zorgen dat de verduurzaming doorzet. &lt;/p&gt;&lt;h4&gt;3.4. Pitch ‘Overheid en duurzame landbouw: meer juridische mogelijkheden onder de Omgevingswet voor provincies?’ &lt;/h4&gt;&lt;p&gt;De laatste pitch van de dag wordt gegeven door mr. T. van der Meulen, senior jurist bij de IPO. &lt;/p&gt;&lt;p&gt;Van der Meulen is gaan zoeken naar de huidige juridische instrumenten waarmee provincies zich bezig kunnen houden met duurzame landbouw. Verschillende aspecten is ze daarbij tegengekomen zoals de vraag of men vrijwillig kan meewerken of dwingend via het spoor van de ruimtelijke ordening of milieu. Via welke juridische weg dit kan plaatsvinden; privaatrechtelijk of publiekrechtelijk, etc. &lt;/p&gt;&lt;p&gt;Provinciale sturingsmogelijkheden die zij is tegengekomen en hand in hand gaan met de juridische instrumenten zijn: een goede communicatie, stimuleren, kennis delen en met name financieel ondersteunen. Vervolgens gaat ze in op de Omgevingswet en hoe deze vorm wordt gegeven. Art. 1.3 van de Omgevingswet geeft volgens Van der Meulen antwoord op de vraag of je binnen de nieuwe Omgevingswet meer kunt regelen voor duurzame landbouw. De omschrijving van dit artikel geeft ruimte om te bewegen om duurzame landbouw te realiseren of te stimuleren.&lt;/p&gt;&lt;p&gt;Het subsidiariteitsbeginsel wordt in art. 2.3 van de Omgevingswet opgenomen en zegt dat de gemeente in eerste instantie het bevoegde gezag is bij de uitoefening van taken en bevoegdheden uit de wet. De provincie oefent die taak of bevoegdheid slechts uit als dat nodig is, met het oog op een provinciaal belang. Het moet dan doeltreffend en doelmatig zijn. &lt;/p&gt;&lt;p&gt;De verschillende provinciale kerninstrumenten onder de Omgevingswet worden langsgelopen. De omgevingsvisie, de omgevingsverordening, het projectbesluit, de omgevingsvergunning en het programma. De omgevingsvisie bevat één visie voor het omgevingsbeleid, vanuit een sturingsfilosofie opgezet. Voor de omgevingsverordening zijn de Provinciale Staten het bevoegde gezag. In deze omgevingsverordening worden drie typen regels opgenomen: algemene regels, instructieregels en omgevingswaarden. De algemene regels bevatten regels die gesteld kunnen worden aan activiteiten. Nieuw is dat via deze regels ook functies aan locaties kunnen worden toegedeeld.  In de omgevingsverordening kunnen ook omgevingswaarden worden opgenomen. Dit zijn normen die de gewenste staat of kwaliteit van de fysieke leefomgeving, de toelaatbare belasting van activiteiten, de toelaatbare concentratie van stoffen of depositie van stoffen duiden. Dit zijn objectieve waarden die voor een concreet gebied worden vastgesteld of juist voor een algemene kwaliteit van een onderdeel van de fysieke leefomgeving. De omgevingswaarden zijn in eerste instantie gericht op Gedeputeerde Staten. Pas via instructieregels kunnen ze een doorwerking hebben richting gemeenten en waterschappen. De instructieregels in de omgevingsverordening zijn regels van de provincie richting gemeente of waterschap over hun taak of bevoegdheid met betrekking tot de Omgevingswet. &lt;/p&gt;&lt;p&gt;De titel van deze pitch wordt door Van der Meulen positief beantwoord. Zij zegt dat er onder de Omgevingswet meer mogelijkheden zijn voor duurzame landbouw. Voornamelijk de brede doelstelling van de Omgevingswet biedt mogelijkheden om zoveel mogelijk uit de wet te halen. Het biedt daarnaast meer bestuurlijke afwegingsruimte en allerlei mogelijkheden om van regels op verschillende niveaus te kunnen afwijken. Daarnaast biedt ook de integrale benadering waarbij een samenhangend geheel verwacht wordt, meer ruimte. &lt;/p&gt;&lt;p&gt;Tot slot bespreekt ze per provincie wat er met betrekking tot duurzame landbouw in hun regelingen wordt gedaan. &lt;/p&gt;&lt;h3&gt;4. Slot&lt;/h3&gt;&lt;p&gt;Deze warme dag wordt afgesloten met de Algemene Ledenvergadering van de Vereniging. Al met al was het een leerzame en enerverende dag met een goede opkomst. De Vereniging Agrarisch Recht kan terugkijken op een geslaagde jaarvergadering. &lt;/p&gt;</content><legacyfootnotes/><footnotes><footnote>1 Wendy de Reus is werkzaam als rentmeester en jurist bij Van Eysinga &amp; Oostra c.s. te Ysbrechtum.</footnote></footnotes><auteurs>mr. ing. W. de Reus</auteurs><published>2018-09-05 16:40:13</published><modified>2018-09-06 11:29:35</modified><editiondate>2018-09-05</editiondate><htmlpath>https://denhollander.info/artikel/15135</htmlpath></article>
</articles></edition>