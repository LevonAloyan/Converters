<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2021</searchword><id>16765</id><udhid>UDH:TvAR/16765</udhid><titel>Plantgezondheid</titel><searchwords><searchword>TvAR 6/2021</searchword><searchword>UDH:TvAR/16765</searchword></searchwords><attachments><attachment><name>21750.pdf</name><extention>pdf</extention><url>https://denhollander.info/download/21750/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Er zijn delen van het agrarisch recht die in de kolommen van dit tijdschrift nauwelijks aandacht krijgen. De laatste keer dat er – buiten incidentele vermeldingen in de rubriek wetgeving en literatuur – geschreven werd over de regelgeving inzake plantenziekten was in 1998.[1] Deze beperkte aandacht kan verschillende oorzaken hebben. Misschien wordt het onderwerp niet belangrijk gevonden? Misschien weet niemand er iets van? Misschien is het geen interessant rechtsgebied? Aanleiding om nu toch eens naar de plantgezondheid om te zien is de recente algehele herziening van de regelgeving over dit onderwerp. Deze herziening was op Europees niveau al eerder aan de orde (in 2016); de nationale regelgeving – de nieuwe Plantgezondheidswet[2] en uitvoeringsregelingen – zijn thans ook gepubliceerd en in werking getreden. In dit artikel zal ik een overzicht geven van de regelgeving en de opbouw daarvan. Aanleiding voor deze beschouwing kan ook gevonden worden in het gegeven dat 2020 is uitgeroepen tot internationaal jaar van de plantgezondheid.[3] Eerlijk gezegd was mij dat echter geheel ontgaan, net zoals ik er nu pas achter kom dat 2021 het internationale jaar van fruit en groente is.[4] Aangezien men in deze periode nogal eens in het tuincentrum verblijft, heb ik ook eens gekeken op de etikettering van de aan te schaffen beplanting. En jawel: enkele planten zijn inderdaad voorzien van een plantenpaspoort.[5] Zo ook de Ribes nigrum.&lt;/p&gt;&lt;p&gt;De Europese verordening geeft het belang van de plantgezondheid alvast duidelijk aan: ‘Plantgezondheid is van groot belang voor de productie van planten, bossen, natuurlijke en aangeplante gebieden, natuurlijke ecosystemen, ecosysteemdiensten en de biodiversiteit in de Unie. De gezondheid van planten wordt bedreigd door voor planten en plantaardige producten schadelijke soorten; door de mondialisering van de handel en de klimaatverandering is er nu een groter risico dat deze soorten het grondgebied van de Unie worden binnengebracht. Ter bestrijding van deze bedreiging dienen maatregelen te worden vastgesteld om de fytosanitaire risico's van die plaagorganismen in kaart te brengen en tot een aanvaardbaar niveau terug te brengen.’[6] In dit artikel zal ik een globaal overzicht geven van de regelgeving over de plantgezondheid. Daarbij zal ik niet al te veel aandacht besteden aan de wijzigingen die recent zijn aangebracht, aangezien ik er van uitga dat de lezer - net als ikzelf – ook niet goed op de hoogte is van het voorheen geldende recht. De Nederlandse regering zegt daarover: ‘(Dit) regelgevingskader bleek in de loop der jaren steeds minder toereikend om de insleep van schadelijke organismen als gevolg van de toenemende globalisering van de handel ook daadwerkelijk te voorkomen. Bovendien vormt klimaatverandering een steeds groter risico dat schadelijke organismen op het grondgebied van de Europese Unie kunnen overleven en gewassen en ecosystemen kwetsbaarder worden voor nieuwe schadelijke organismen. (Deze) evaluatie leidde tot de conclusie dat het vigerende fytosanitaire stelsel hier en daar tekortkomingen vertoonde en gemoderniseerd zou moeten worden. Er zou meer aandacht moeten komen voor een betere risicogerichte benadering, een gezamenlijke aanpak van risico’s die voor de hele Europese Unie van belang zijn en voor een betere preventie bij invoer van risicovolle planten en plantproducten. Daarnaast bestaat er behoefte aan efficiëntere instrumenten om de aanwezigheid of natuurlijke verspreiding van schadelijke organismen te bestrijden. Ook kwam uit de evaluatie naar voren dat bestaande instrumenten die gebruikt worden voor het verkeer van planten en plantaardige producten binnen de Europese Unie, zoals het plantenpaspoort en de «beschermde gebieden», verbeterd moeten worden.’ Uit deze woorden kan men afleiden dat geen principiële wijzigingen zijn beoogd, maar dat vooral een moderniseringsslag heeft plaatsgevonden.&lt;/p&gt;&lt;p&gt;Anders dan de Wet dieren, waarin alles met betrekking tot de gehouden dieren is geïntegreerd (preventie, controle, bestrijding) is bij de planten een onderdeel apart geregeld gebleven: de bestrijdingsmiddelen, en wel in de Wet gewasbeschermingsmiddelen en biociden.[7]&lt;/p&gt;&lt;p&gt;In dit artikel zal ik lang niet alle aspecten van de plantgezondheid en de desbetreffende regelingen behandelen of zelfs maar noemen. Het regelcomplex is daarvoor te omvangrijk, te complex en te gedetailleerd. Na een overzicht van de regels (par. 2 en 3), en korte paragraaf over de organisatie (par. 4) neem ik nog enkele speciale onderwerpen onder de loep.&lt;/p&gt;&lt;h3&gt;2. Regels - Internationaal&lt;/h3&gt;&lt;p&gt;Al vanaf 1951 dateert het Internationaal Verdrag voor de bescherming van planten.[8] In de preambule van dit verdrag wordt meteen duidelijk waar het toen om ging: internationale samenwerking bij het bestrijden van ziekten en plagen en het voorkomen van internationale verspreiding daarvan, voorkomen dat fytosanitaire maatregelen oneigenlijk worden ingezet (bijvoorbeeld als een handelsbeperking) en harmonisatie van maatregelen en standaardisering. Deze doelstellingen zijn nog steeds relevant. Het verdrag brengt onder meer eenheid in de terminologie, heeft aanwijzingen voor organisatorische voorzieningen in de landen, fytosanitaire certificering (met een voorbeeld in de bijlage), vereisten met betrekking tot invoer. Er is ook een geschillenregeling in het verdrag opgenomen, met een commissie van deskundigen. Om het misbruik van plantgezondheidsregels in de internationale handel tegen te gaan is in de Uruguay-ronde (1994) van de WTO (World Trade Organization) uitdrukkelijk gesproken over dit onderwerp, met als uitgangspunt: staten mogen geen regels op dit terrein stellen om de eigen producenten te bevoordelen, terwijl tegelijkertijd strikte gezondheids- en veiligheidsstandaarden hebben te gelden. Het resultaat was een Agreement on the Application of Sanitary and Phytosanitary Measures, in de wandelgangen de SPS-overeenkomst genoemd.[9] Uitgangspunt is dat beschermende maatregelen nodig zijn, maar dat deze niet mogen worden ingezet om handelsbelemmeringen op te werpen. &lt;/p&gt;&lt;h3&gt;3. Regels - Europese Unie en nationale regelingen&lt;/h3&gt;&lt;p&gt;De regeling voor de plantgezondheid was eerder neergelegd in een richtlijn, de zogenoemde Fytorichtlijn van 2000.[10] In Nederland hadden we al sinds 1951 de Plantenziektenwet.[11] Na een evaluatie van het beleid waaruit veranderingen nodig bleken en het ontstaan van het inzicht dat een uniforme toepassing in de lidstaten gewenst is, is nu door de EU gekozen voor een verordening.[12] Vergeleken met de Europese verordening bevat de Nederlandse Plantgezondheidswet nog maar heel weinig tekst. De EU-verordening is dan ook tamelijk uitputtend, en de nationale overheid heeft nog slechts beperkte bevoegdheden tot nadere regeling. Er zijn nog wel enkele uitvoeringsregelingen:&lt;/p&gt;&lt;ul&gt;&lt;li class="streepjes"&gt;Besluit aanwijzing nationale referentielaboratoria ex art. 100, eerste lid, Verordening (EU) 2017/625 (2021);[13]&lt;/li&gt;&lt;li class="streepjes"&gt;Besluit aanwijzing toezichthouders Plantgezondheidswet;[14]&lt;/li&gt;&lt;li class="streepjes"&gt;Besluit plantgezondheid;[15]&lt;/li&gt;&lt;li class="streepjes"&gt;Regeling fytosanitaire uitvoeringsbesluiten;[16]&lt;/li&gt;&lt;li class="streepjes"&gt;Regeling plantgezondheid;[17]&lt;/li&gt;&lt;li class="streepjes"&gt;﻿Regeling tarieven Plantgezondheidswet;[18]&lt;/li&gt;&lt;/ul&gt;&lt;p&gt;Voor een deel zijn deze regelingen van organisatorische aard. Daar zal in de volgende paragraaf kort aandacht aan worden besteed. In de verdere opzet van het artikel zal de plantgezondheid per deelonderwerp worden beschreven. De Europese verordening is – immers rechtstreeks geldend en behoorlijk uitputtend - daarbij uitgangspunt. &lt;/p&gt;&lt;p&gt;Er is nog een andere Europese regelingen van belang: Verordening 2017/625 over controles;[19] op basis van deze verordening zijn o.a. de laboratoria aangewezen. Deze verordening vervangt de oude Verordening (EG) nr. 882/2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn en maakt deel uit van een pakket van overkoepelende basisverordeningen op het gebied van de voedselketen. Het bereik van Controleverordening 2017/625 is breder dan dat van de oude verordening en dekt nagenoeg alle regelgeving over controles in de voedselketen (diergezondheid, plantgezondheid, voedsel- en diervoederveiligheid, gewasbeschermingsmiddelen, biologische landbouw, genetisch gemodificeerde organismen, dierenwelzijn). Plantgezondheid is een nieuw domein binnen de Controleverordening. Naast import en intraverkeer valt nu ook export onder de verordening en naast nalevingscontroles ook alle andere officiële activiteiten (monitoring/surveys, uitroeiing en beheersing van ziekten en plagen) en handhaving bij vastgestelde niet-naleving en sancties.[20]&lt;/p&gt;&lt;p&gt;Tenslotte zijn er nog de uitvoeringsverordeningen van Verordening 2016/2031, bijvoorbeeld Verordening 2019/2072.[21] In de bijlage bij deze verordening is een lijst van EU-quarantaineorganismen opgenomen. Ook is er een lijst van beschermde gebieden. Ook deze verordening moet men erbij hebben om te weten wat het geldende recht is.&lt;/p&gt;&lt;p&gt;Dat brengt mij op een verzuchting inzake de kenbaarheid van regelgeving. Het is kennelijk niet toegestaan dat lidstaten de Europese wetgeving in de nationale wetten overnemen. Dat valt te billijken: er zouden fouten kunnen worden gemaakt en als de Europese wetgeving wijzigt kan de nationale regeling gaan achterlopen. Maar dat betekent wel dat het niet zo eenvoudig is om er achter te komen wat het geldend recht is. &lt;/p&gt;&lt;h3&gt;4. Organisatie van de plantgezondheid&lt;/h3&gt;&lt;p&gt;De Verordening onderscheidt de ‘bevoegde autoriteit’.[22] Deze moet uiteraard door de lidstaten worden aangewezen. In Nederland is de minister van LNV aangewezen als bevoegde autoriteit.[23] Er zijn ook toezichthouders. Op grond van het Besluit aanwijzing toezichthouders Plantgezondheidswet zijn ambtenaren van de Nederlandse Voedsel- en Warenautoriteit en medewerkers van de vier plantaardige keuringsdiensten[24] met deze taak belast. De tarieven van deze toezichthouders zijn te vinden in de Regeling tarieven Plantgezondheidswet. Ook Naktuinbouw - een zelfstandig bestuursorgaan onder toezicht van het Ministerie van Landbouw, Natuur en Voedselkwaliteit (LNV) - mag niet ongenoemd blijven. Naktuinbouw is betrokken bij de afgifte van plantenpaspoorten. Daarover hierna meer. De Nederlandse Algemene Keuringsdienst voor zaaizaad en pootgoed van landbouwgewassen (NAK) geeft certificaten af voor aardappelpootgoed, welke zijn gecombineerd met het plantenpaspoort.[25]&lt;/p&gt;&lt;p&gt;Dat betreft dan de overheidsorganisatie. Maar er zijn nog veel meer actoren en entiteiten zijn te noemen, bijvoorbeeld de Quarantainestations en Gesloten Faciliteiten, waar plaagorganismen, planten, plantaardige producten of andere materialen worden gehouden onder omstandigheden die ontsnappen onmogelijk maken (art. 2 Vo en art. 11 Pw). En dan zijn er de marktdeelnemers. Daarbij wordt onderscheid gemaakt tussen (art. 2 Vo):&lt;/p&gt;&lt;ul&gt;&lt;li class="streepjes"&gt;‘professionele marktdeelnemer’: elke publiekrechtelijke of privaatrechtelijke persoon die zich beroepshalve bezighoudt met en wettelijk verantwoordelijk is voor een of meer van de volgende activiteiten met betrekking tot planten, plantaardige producten en andere materialen;&lt;/li&gt;&lt;li class="streepjes"&gt;‘geregistreerde marktdeelnemer’: een professionele marktdeelnemer die geregistreerd is overeenkomstig artikel 65;&lt;/li&gt;&lt;li class="streepjes"&gt;‘erkende marktdeelnemer’: een geregistreerde marktdeelnemer die door de bevoegde autoriteit gemachtigd is om overeenkomstig artikel 89 plantenpaspoorten af te geven, overeenkomstig artikel 98 merktekens aan te brengen of overeenkomstig artikel 99 verklaringen af te geven;&lt;/li&gt;&lt;li class="streepjes"&gt;‘eindgebruiker’: elke persoon die optreedt voor andere dan handels-, bedrijfs- of beroepsdoeleinden en die planten of plantaardige producten verwerft voor persoonlijk gebruik.&lt;/li&gt;&lt;/ul&gt;&lt;p&gt;Onder die laatste categorie val ik zelf ook. &lt;/p&gt;&lt;p&gt;Voor de volledigheid noem ik ook nog het verschijnsel dat er heel veel privaatrechtelijke kwaliteitscontrole-organisaties zijn, waarbij bijvoorbeeld afnemers telers controleren.&lt;/p&gt;&lt;h3&gt;5. Quarantaineorganisme&lt;/h3&gt;&lt;p&gt;Art. 3 van de Verordening geeft aan wanneer een plaagorganisme een ‘quarantaineorganisme’ is. Zo’n organisme is vervolgens een ‘EU-quarantaineorganisme’ indien het om het grondgebied van de Unie gaat en indien het quarantaineorganisme is opgenomen in een EU-lijst (art. 4). Deze lijst is te vinden in bijlage 2 bij Verordening 2019/2072. Deze lijst bestaat uit twee delen: deel A benoemt plaagorganismen die voor zover bekend niet op het grondgebied van de EU voorkomen en deel B somt de organismen op waarvan dat wel bekend is. Bij de eerste lijst gaat het om bacteriën, schimmels en oömyceten, insecten en mijten, nematoden, parasitaire planten, virussen, viroïden en fytoplasma’s. Op lijst B staan geen parasitaire planten, maar wel nog een weekdier.[26] Sommige EU-quarantaineorganismen zijn dan nog weer ‘prioritaire plaagorganismen’, indien zij aan een aantal voorwaarden voldoen, zoals het hebben van ernstige economische, sociale of milieugevolgen (art. 6). De kwalificatie van een organisme als plaagorganisme brengt mee dat voor het gebruik ervan voor officiële tests, wetenschappelijke of onderwijskundige doeleinden, proefnemingen, selectiewerkzaamheden of veredeling een toestemming nodig is (art. 8 Vo), maar ook dat een lidstaat de EU informeert als er een quarantaineorganisme opduikt (art. 9 Vo). Daarvoor wordt vervolgens een procedure doorlopen (art. 10 e.v. Vo), marktdeelnemers en publiek worden geïnformeerd (art. 13 Vo). Iedereen – ook de niet professionals – is verplicht om bij onraad de bevoegde autoriteit op de hoogte te stellen (art. 15 Vo). Er geldt dus een zeer ruime meldingsplicht.&lt;/p&gt;&lt;p&gt;En dan kan de uitroeiing beginnen (art. 17 Vo). Lidstaten nemen onmiddellijk alle fytosanitaire maatregelen die noodzakelijk zijn om het EU-quarantaineorganisme in het betrokken gebied uit te roeien. Ook moet worden nagegaan waar het organisme vandaan komt. &lt;/p&gt;&lt;p&gt;Bijlage II bij de verordening bevat maatregelen en beginselen. Dat kunnen zijn maatregelen voor preventie en eliminatie van de besmetting van gekweekte en in het wild levende planten, op zendingen planten, plantaardige producten en andere materialen gerichte maatregelen, maatregelen met betrekking tot andere verplaatsingsroutes van quarantaineorganismen dan zendingen van planten, plantaardige producten of andere materialen. Beginselen die in acht moeten worden genomen zijn: noodzaak, evenredigheid, minimale impact, non-discriminatie, technische onderbouwing en haalbaarheid.[27] Men kan geen maatregel bedenken die niet mogelijk zou zijn, maar de inzet ervan moet dus wel worden verantwoord.&lt;/p&gt;&lt;p&gt;Voor sommige plaagorganismen moeten enkel voor één of meer delen van het Europese grondgebied bestrijdingsmaatregelen worden vastgesteld. Dat zijn de ZP-quarantaineorganismen.[28] Gebieden waar deze organismen niet voorkomen zijn aangewezen als ‘beschermde gebieden’. Dat gebeurt door de Europese Commissie, op verzoek van een lidstaat.[29]&lt;/p&gt;&lt;h3&gt;6. Plantenpaspoort[30]&lt;/h3&gt;&lt;p&gt;Er zijn nogal wat documenten bedacht ten behoeve van de plantgezondheid.&lt;/p&gt;&lt;p&gt;Voor het binnenbrengen op het grondgebied van de EU is in veel situaties een fytosanitair certificaat nodig.[31] Dat geldt ook voor uitvoer, pre-uitvoer en wederuitvoer.[32] Deze certificaten beogen uiteraard te waarborgen dat de planten zonder ziekten zijn. Bij pre-uitvoercertificaten wordt dan bij voorbeeld gelet op de volgende aspecten: &lt;/p&gt;&lt;ol&gt;&lt;li class="kleine letters"&gt;de afwezigheid, of aanwezigheid onder een specifieke drempel, van bepaalde plaagorganismen bij de betrokken planten, plantaardige producten of andere materialen;&lt;/li&gt;&lt;li class="kleine letters"&gt;de oorsprong van de betrokken planten, plantaardige producten of andere materialen in of op een specifiek veld, productiefaciliteit, productieplaats of gebied;&lt;/li&gt;&lt;li class="kleine letters"&gt;de status van het plaagorganisme in het veld, in de productiefaciliteit, op de productieplaats, in het gebied of het land van oorsprong van de betrokken planten, plantaardige producten of andere materialen;&lt;/li&gt;&lt;li class="kleine letters"&gt;het resultaat van de inspecties, het nemen van monsters van en het uitvoeren van tests op de betrokken planten, plantaardige producten of andere materialen;&lt;/li&gt;&lt;li class="kleine letters"&gt;de fytosanitaire procedures die zijn toegepast bij de productie of verwerking van de betrokken planten, plantaardige producten of andere materialen.[33]&lt;/li&gt;&lt;/ol&gt;&lt;p&gt;Dan is er het plantenpaspoort voor de handel binnen de EU. Ook daarvan zijn verschillende soorten.[34] Planten, plantaardige producten en andere materialen waarvoor een plantenpaspoort vereist is, worden opgesomd in bijlage XIII van de Uitvoeringsverordening 2019/2072. In elk geval zijn dat alle voor opplant[35] bestemde planten, met uitzondering van zaden, maar ook gespecificeerde planten en producten. Een plantenpaspoort wordt afgegeven als wordt voldaan aan de eisen van art. 85 Vo, kort gezegd: als de planten vrij van ziekten en plagen zijn. Het plantenpaspoort is ook belangrijk om de plant te kunnen traceren naar degene die het op de markt heeft gebracht, via een zgn. traceerbaarheidscode.[36] Die tracering is voor een leek niet eenvoudig te volgen.&lt;/p&gt;&lt;p&gt;Men kan daarvoor terecht bij de in paragraaf 4 genoemde organisaties.&lt;/p&gt;&lt;h3&gt;7. Enkele plantenziekten in Nederland&lt;/h3&gt;&lt;p&gt;De vroegere product- en bedrijfsschappen hadden onder meer verordeningen ter bestrijding van plantenziekten en schadelijke organismen. Uit mijn betrokkenheid bij de tuchtgerechten van die schappen is mij bekend dat het destijds in veel zaken ging om de bestrijding van de knolcyperus, phytophtora, aardappelmoeheid, wratziekte en het bestrijden van wilde haver. Ook de chitwoodi was al in opkomst. In deze paragraaf zal ik de juridische aspecten van drie van deze ziekten beschrijven aan de hand van de regelingen. Ook zal ik wat rechtspraak noemen. &lt;/p&gt;&lt;p&gt;De belangrijkste nationale regeling voor deze plantenziekten is de Regeling plantgezondheid. Daarin staan ook voorschriften voor de bestrijding van bruinrot en ringrot,[37] bacterievuur, vergelingsziekte bij bieten, valse meeldauw en koprot (uien). Geen van deze plaagorganismen is nader gekwalificeerd, bijvoorbeeld als EU-quarantaineorganisme of als ‘door de EU gereguleerd niet-quarantaineorganisme zijn (art. 36 Vo). Uitzondering is de chitwoodi: dat is een ZP-quarantaineorganisme.&lt;/p&gt;&lt;p&gt; &lt;/p&gt;&lt;p&gt;Knolcyperus&lt;/p&gt;&lt;p&gt;De plant &lt;span class="italic"&gt;Cyperus esculentus &lt;/span&gt;wordt beschouwd als een zeer hardnekkig onkruid in de teelt van aardappels, maïs en gladiolen. Het kan grote schade veroorzaken. Percelen landbouwgrond kunnen besmet raken via plantgoed en pootgoed. Bovendien kan het onkruid worden overgebracht via werktuigen met aanhangende grond. Partijen die met knolcyperus zijn besmet, zijn waardeloos en moeten worden vernietigd. Het teeltvoorschrift moet de vermeerdering en verspreiding voorkomen, en daarmee problemen bij de export van voortkwekingsmateriaal (bijvoorbeeld bloembollen, planten en pootaardappelen).[38] Besmettingen moeten worden gemeld bij NAK en de bestrijding vindt plaats via het opleggen van teeltverboden door de minister.[39] Dat betekent dat er geen gewassen mogen worden geteeld.[40] NAK controleert de teeltverboden. Bij de keuring van gewassen door Naktuinbouw en de Bloembollenkeurinsdienst wordt ook op knolcyperus gecontroleerd. Er is een regeling in de Regeling plantgezondheid, art. 30-33. Als een teeltverbod is opgelegd is de gebruiker verplicht om de knolcyperus te bestrijden en werktuigen te reinigen (art. 31). Ook moeten de beperkingen worden meegedeeld aan de opvolgende eigenaar/gebruiker, terwijl de wijziging ook aan de minister moet worden meegedeeld (art. 32). Uit de rechtspraak noem ik enkele voorbeelden:&lt;/p&gt;&lt;ul&gt;&lt;li class="streepjes"&gt;Overtreding van het teeltverbod door de teelt van graszoden[41] of maïs.[42] &lt;/li&gt;&lt;li class="streepjes"&gt;Onvoldoende bestrijding van de knolcyperus. Onvoldoende bestrijding blijkt uit de aanwezigheid van knolcyperus in een meer dan lichte hoeveelheid.[43] &lt;/li&gt;&lt;li class="streepjes"&gt;Beroep tegen oplegging van een teeltverbod.[44]&lt;/li&gt;&lt;/ul&gt;&lt;p&gt;Besmetting met knolcyperus kan ook civielrechtelijke gevolgen hebben.[45]&lt;/p&gt;&lt;p&gt;Phytophtora&lt;/p&gt;&lt;p&gt;Phytophthora is een geslacht van plantenziekten veroorzakende organismen, die behoren tot de Oomycetes (waterschimmels). Oömyceten lijken erg op schimmels en worden daarom wel pseudo-schimmels genoemd. Heinrich Anton de Bary heeft in 1875 het geslacht Phytophthora voor het eerst beschreven. Het woord phytophthora is afkomstig van het Griekse phytón, ‘plant’ en phthorá, ‘destructie’: ‘de plantvernietiger’.[46] Dat klinkt niet goed, maar wordt begrijpelijk als men beseft dat &lt;span class="italic"&gt;Phytophthora infestans[47] &lt;/span&gt;de oorzaak was van de grote Ierse hongersnood, halverwege de 19&lt;span class="superscript"&gt;e&lt;/span&gt; eeuw, waarbij meer dan een miljoen Ieren stierven en miljoenen anderen vluchtten.[48] Geen kinderachtige ziekte dus en terecht ook een ziekte met een eigen website.[49] In artikel 19 e.v. van de Regeling plantenziekte staan de regels voor Phytophtora. Aardappels of aardappelloof die niet zijn uitgeplant moeten worden afgedekt en men mag er zich enkel onder voorwaarden aan voldoen.[50] Het is verder verboden op een perceel een aantasting van phytophtora te hebben als deze een bepaalde omvang te boven gaat (art. 21). Ook aardappelopslag op een perceel boven een bepaald omvang is na 1 juli verboden. De gebruiker van een perceel is tot bestrijding verplicht (art. 22). Voor de bestrijding zijn middelen beschikbaar. Biologische telers mogen deze uiteraard niet gebruiken, waardoor zij zijn aangewezen op – soms vervroegd – loofdoding. In het verleden stonden biologische en gangbare telers die percelen naast elkaar hadden nog al eens op slechte voet met elkaar, maar de laatste jaren hoort men daar nog weinig over. Of de regels inzake phytophtora nog gehandhaafd worden blijkt in elk geval niet uit de rechtspraak van het College van Beroep voor het bedrijfsleven. Wel kunnen zich ook hier civiele zaken voordoen.[51]&lt;/p&gt;&lt;p&gt;Aardappelmoeheid&lt;/p&gt;&lt;p&gt;Aardappelmoeheid is een plantenziekte op aardappelen die veroorzaakt wordt door rondwormen (nematode), uit het geslacht van de aardappelcystenaaltjes (Globodera). Er zijn een groot aantal soorten cystenaaltjes die ook moeheid bij andere gewassen veroorzaken, bijvoorbeeld het bietencystenaaltje of het klavercystenaaltje. Er zijn op aardappel twee soorten cystenaaltjes: Globodera rostochiensis en Globodera pallida.[52] Ofwel: Geel aardappelcysteaaltje en Wit aardappelcysteaaltje. Wie alles wil weten over aardappelmoeheid: er is een brochure van de Brancheorganisatie Akkerbouw, die wat dit betreft een taak van het Productschap Akkerbouw heeft overgenomen.[53]&lt;/p&gt;&lt;p&gt;In de Regeling plantgezondheid is paragraaf 3.8 gewijd aan de aardappelmoeheid. Voor deze speciale ziekte geldt trouwens ook nog een aparte EU Richtlijn.[54] Deze teeltvoorschriften zijn zeer strikt: het is verboden om aardappels te telen als een perceel niet verklaard vrij van aardappelmoeheid is, met uitzonderingen (art. 35); in bepaalde aangewezen gebieden mogen geen aardappels worden geteeld (art. 37) en er moet op een perceel tenminste twee jaar geen aardappels zijn geteeld (art. 38): verplichte vruchtwisseling. Ook daar zijn weer uitzonderingen op. Boomkwekerijgewassen mogen alleen worden geteeld op percelen waar de laatste twaalf jaar geen aardappels zijn geteeld (art. 39). Ook hier enkele rechterlijke uitspraken:&lt;/p&gt;&lt;ul&gt;&lt;li class="streepjes"&gt;Beroep inzake sanctie teeltverbod / geen twee jaar in acht genomen.[55]&lt;/li&gt;&lt;li class="streepjes"&gt;Beroep tegen aanwijzing gebieden met teeltverbod.[56] &lt;/li&gt;&lt;/ul&gt;&lt;p&gt;Er zijn eveneens enkele civiele zaken te melden, zoals de aansprakelijkheid van de provincie voor gebruik van besmette grond.[57]&lt;/p&gt;&lt;h3&gt;8. Slot&lt;/h3&gt;&lt;p&gt;De lezer die bij deze paragraaf is aangekomen zal geïnteresseerd zijn in het onderwerp plantgezondheid. Deze lezer beveel ik ook aan om de Europese Verordening zelf eens door te nemen. Men zal, evenals de schrijver dezes, onder de indruk raken van de hoeveelheid, de complexiteit, de doordachtheid van het geheel, alsmede van de kennis over planten en plantenziekten die de achtergrond vormt van en blijkt uit vrijwel elk artikel van de desbetreffende regeling.&lt;/p&gt;</content><legacyfootnotes/><footnotes><footnote>1 Math Noortmann en Ingeborg van Ansem, ‘Fytosaniaire maatregelen in Europees en internationaal perspectief’, &lt;span class="italic"&gt;TvAR&lt;/span&gt; 1998, p. 158 e.v.</footnote><footnote>2 Wet van 5 februari 2020, houdende regels betreffende beschermende maatregelen tegen schadelijke organismen bij planten (Plantgezondheidswet), &lt;span class="italic"&gt;Stb&lt;/span&gt;. 202, 65. De wet is per 1 maart 2021 in werking getreden, &lt;span class="italic"&gt;Stb&lt;/span&gt;. 2021, 100.</footnote><footnote>3 Zie: http://www.fao.org/plant-health-2020/home/en/ Dit jaar is verlengd tot 1 juli 2021 vanwege Corona.</footnote><footnote>4 http://www.fao.org/fruits-vegetables-2021/en/.</footnote><footnote>5 Zie: https://www.nvwa.nl/onderwerpen/plantenpaspoort. Men kan de leverancier achterhalen via https://nakvision.naktuinbouw.nl/iframe/registered-companies.html?lang=1043.</footnote><footnote>6 Verordening 2016/2031, overweging 4.</footnote><footnote>7 &lt;span class="italic"&gt;Stb&lt;/span&gt;. 2007, 125 (gewijzigd).</footnote><footnote>8 &lt;span class="italic"&gt;Trb.&lt;/span&gt; 1953, 73. Dit verdrag valt onder de verantwoordelijkheid van de FAO (VN). Daar berust ook het secretariaat.</footnote><footnote>9 Deze overeenkomst maakte deel uit van een hele set van overeenkomsten rond dat Uruguay-verdrag (waarbij bijvoorbeeld ook een institutionele geschillenbeslechting werd ingesteld). Voor de landbouw zijn verder van belang de Agreement on Agriculture (startschot voor McSharry e.v.): ontkoppeling interne steun, afbouwen exportsubsidies, reduceren importheffingen naar douanetarieven. Van minder belang voor de landbouw: de Agreement on Technical Barriers to Trade (TBT). Terzijde zij opgemerkt dat de WTO sinds dat baanbrekende verdrag van Uruguay volgens mij nog niet veel is opgeschoten. Dat hoeft ook niet. Zie voor de SPS-overeenkomst: https://www.wto.org/english/tratop_e/sps_e/spsund_e.htm.</footnote><footnote>10 Richtlijn 2000/29/EG van de Raad van 8&amp;nbsp;mei&amp;nbsp;2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen (&lt;span class="italic"&gt;PB&amp;nbsp;L&amp;nbsp;&lt;/span&gt;169 van 10.7.2000, p.&amp;nbsp;1).</footnote><footnote>11 Wet van 5 april 1951, &lt;span class="italic"&gt;Stb&lt;/span&gt;. 96 (gewijzigd). Zie voor een beschrijving van die wet en de richtlijn: W.M.A.K. Parmet-Bakker, ‘Plantenziekten’ in: D.W. Bruil, W. Brussaard, P. de Haan (red), &lt;span class="italic"&gt;Inleiding Agrarisch Recht&lt;/span&gt;, p. 321 e.v. (Vermande 2004).</footnote><footnote>12 Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad.</footnote><footnote>13 &lt;span class="italic"&gt;Stcrt.&lt;/span&gt; 2021, nr. 8126.</footnote><footnote>14 &lt;span class="italic"&gt;Stcrt&lt;/span&gt;. 2021, nr. 9538.</footnote><footnote>15 &lt;span class="italic"&gt;Stb&lt;/span&gt;. 2021, 100</footnote><footnote>16 &lt;span class="italic"&gt;Stcrt&lt;/span&gt;. 2021, nr. 9541.</footnote><footnote>17 &lt;span class="italic"&gt;Stcrt&lt;/span&gt;. 2021, nr. 9651.</footnote><footnote>18 &lt;span class="italic"&gt;Stcrt.&lt;/span&gt; 2021, nr. 9547.</footnote><footnote>19 Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen,&lt;span class="italic"&gt; PbL&lt;/span&gt; 2017, L95/1.</footnote><footnote>20 &lt;span class="italic"&gt;Kamerstukken II &lt;/span&gt;2018/19, 25083 nr. 3, p. 2.</footnote><footnote>21 Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten.</footnote><footnote>22 ‘de centrale autoriteit of autoriteiten van een lidstaat of, indien van toepassing, van een derde land, die verantwoordelijk is voor de organisatie van officiële controles en andere officiële activiteiten, of elke andere autoriteit waaraan die verantwoordelijkheid is opgedragen, overeenkomstig de wetgeving van de Unie betreffende officiële controles.’</footnote><footnote>23 Art. 1 Plantgezondheidswet.</footnote><footnote>24 Stichting Kwaliteits-Controle-Bureau, Stichting Bloembollenkeuringsdienst, Stichting Nederlandse Algemene Kwaliteitsdienst Tuinbouw en de Stichting Nederlandse Algemene Keuringsdienst voor zaaizaad en pootgoed van landbouwgewassen. Ingevolge art. 1:1, vijfde lid, en art. 1:3, vijfde lid, van de Algemene douanewet zijn de ambtenaren van de douane reeds aangewezen voor het toezicht op de naleving van de Plantenziektenwet. Een afzonderlijke aanwijzing bij dit besluit is daarom niet nodig, aldus de toelichting bij dit besluit.</footnote><footnote>25 Zie https://www.nak.nl/aanpassing-pz-codes-voor-&lt;span class="unknown"&gt;&lt;br/&gt;beschermde-gebieden-op-nak-certificaat-pootaardappelen/&lt;/span&gt;.</footnote><footnote>26 Pomacea (Perry), appelslakken. Komen voor zover bekend niet in Nederland voor.</footnote><footnote>27 Bijlage II, deel 2.</footnote><footnote>28 „Zona Protecta-quarantaineorganismen’.</footnote><footnote>29 Art. 32 e.v. Vo.</footnote><footnote>30 Registratie: https://nakvision.naktuinbouw.nl/iframe/registered-companies.html?lang=1043.</footnote><footnote>31 Art. 76 Vo; bijlage V bevat een model. Voor sommige planten is zo’n certificaat niet nodig, zie bijlage VI bij de Verordening.</footnote><footnote>32 Ook daar zijn modellen voor, zie bijlage V, deel B en bijlage VIII.</footnote><footnote>33 Art. 102 Vo.</footnote><footnote>34 Art. 79 en 80 Vo. Zie bijlage VII bij de Verordening</footnote><footnote>35 Onder ‘opplant’ wordt verstaan: iedere handeling betreffende het plaatsen van planten in een groeimedium, het enten of soortgelijke handelingen, teneinde hun verdere groei, reproductie of vermeerdering te bewerkstelligen (art. 1 Vo).</footnote><footnote>36 Zie opnieuw bijlage VII.</footnote><footnote>37 Met de bekende beregeningsverboden in aangewezen gebieden.</footnote><footnote>38 Zie: https://www.nak.nl/knolcyperus/.</footnote><footnote>39 Een overzicht van teeltverboden is te vinden op de site van de NVWA; voor exacte locaties kan worden gebeld met NAK Emmeloord (telefoon 0900- 0625, keuze 2).</footnote><footnote>40 Er kan dan wel weer een ontheffing voor de teelt van snijmais worden aangevraagd. Zie: https://www.nvwa.nl/onderwerpen/teeltvoorschriften-akkerbouw-en-tuinbouw/documenten/plant/plantziekte-en-plaag/plantziekte/knolcyperus/toelichting-aanvraag-ontheffing-snijmaisteelt-2018.</footnote><footnote>41 CBB 06-06-2013, ECLI:NL:CBB:2013:9.</footnote><footnote>42 CBB 18-07-2006, ECLI:NL:CBB:2006:AY7016.</footnote><footnote>43 Zie: CBB 09-03-2010, ECLI:NL:CBB:2010:BM2405 en CBB 30-12-2008, ECLI:NL:CBB:2008:BH0863; CBB 16-10-2008, ECLI:NL:CBB:2008:BG0959.</footnote><footnote>44 . CBB 31-03-2010, ECLI:NL:CBB:2010:BM2751.</footnote><footnote>45 Zie Hof Arnhem 28-04-2020, ECLI:NL:GHARL:2020:3415 (pacht).</footnote><footnote>46 Wikipedia.</footnote><footnote>47 Er zijn ook andere, bijvoorbeeld Phytophtora ramorum, die in rododendrons kan zitten. CBB 10-08-2004, ECLI:NL:CBB:2004:AQ9878.</footnote><footnote>48 Zie: Charles C. Mann – 1493; hoe de wereld zich ontwikkelde na de ontdekking van Amerika, p. 368 e.v.</footnote><footnote>49 https://www.phytophthora.net/nl/. Deze site is wel van een bestrijdingsmiddelenfirma.</footnote><footnote>50 In de praktijk van de tuchtgerechten ontwikkelde zich zo het begrip ‘strafbare afvalhoop’.</footnote><footnote>51 Hof Arnhem-Leeuwarden 12-05-2015, ECLI:NL:GHARL:2015:3423.</footnote><footnote>52 Wikipedia.</footnote><footnote>53 ‘Beheersing van aardappelmoeheid in de akkerbouw; Een UPDATE! Alles over aardappelmoeheid (AM): bemonstering, bestrijding en beheersing’.</footnote><footnote>54 Richtlijn 2007/33/ EG.</footnote><footnote>55 CBB 20-06-2006, ECLI:NL:CBB:2006:AX9820, CBB 27-01-2009, ECLI:NL:CBB:2009:BH2972. Over hoe men moet rekenen: CBB 06-09-2016, ECLI:NL:CBB:2016:274.</footnote><footnote>56 CBB 27-06-2008, ECLI:NL:CBB:2008:BD5867; CBB 14-04-2011, ECLI:NL:CBB:2011:BQ1933.</footnote><footnote>57 Hof Arnhem-Leeuwarden 08-09-2004, ECLI:NL:GHLEE:2004:AR0757. Zie ook Hof Arnhem-Leeuwarden 21-08-2018, ECLI:NL:GHARL:2018:7489.</footnote></footnotes><auteurs>mr. D.W. Bruil</auteurs><published>2021-07-13 17:32:31</published><modified>2021-07-14 10:09:22</modified><editiondate>2021-07-13</editiondate><htmlpath>https://denhollander.info/artikel/16765</htmlpath></article>
</articles></edition>