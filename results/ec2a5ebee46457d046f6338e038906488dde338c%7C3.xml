<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2001</searchword><id>4715</id><udhid>UDH:TvAR/4715</udhid><titel>Georgius / Ministerie LNV (TvAR 2001/5081)</titel><searchwords><searchword>TvAR 9/2001</searchword><searchword>TvAR 2001/5081</searchword><searchword>UDH:TvAR/4715</searchword></searchwords><attachments><attachment><name>2001_nr 9_Rechtspraak_5081.pdf</name><extention>pdf</extention><url>https://denhollander.info/download/4657/ci</url></attachment></attachments><inleiding>[Wet herstructurering varkenshouderij&#13;
art. 24, 34; Besluit hardheidsgevallen&#13;
varkenshouderij art. 2]&#13;
&#13;
LNV moet bij aanvragen van hardheidsgevallen&#13;
beoordelen of de aanvrager aan de&#13;
regeling voldoet. Het gaat weliswaar om de&#13;
uitoefening van een gebonden bevoegdheid,&#13;
maar de beslissing heeft toch het&#13;
karakter van een rechtshandeling. De brief&#13;
over de hoogte van het varkensrecht is een&#13;
besluit. LNV heeft het bezwaarschrift ten&#13;
onrechte niet-ontvankelijk verklaard.</inleiding><content>UITSPRAAK IN DE ZAAK VAN:&#13;
H.E. Georgius, te Scheemda, appelant,&#13;
gemachtigde: mr. J. van Groningen, advocaat&#13;
te Middelharnis,&#13;
tegen&#13;
de Minister van Landbouw, Natuurbeheer en&#13;
Visserij, verweerder,&#13;
gemachtigden: mr. M. Kouprie en mr. L.E.&#13;
Helder-Klaver.&#13;
1. De procedure&#13;
Op 10 juli 2000 heeft het College van appellant&#13;
een beroepschrift ontvangen, waarbij&#13;
beroep wordt ingesteld tegen een besluit van&#13;
verweerder van 30 mei 2000.&#13;
Bij dat besluit heeft verweerder het bezwaarschrift&#13;
van appellant tegen de brief van verweerder&#13;
van 10 maart 2000 met betrekking tot&#13;
de toepassing van het Besluit hardheidsgevallen&#13;
herstructurering varkenshouderij (Stb.&#13;
1998, 368; hierna: het Bhhv) niet-ontvankelijk&#13;
verklaard.&#13;
Verweerder heeft op 27 september 2000 een&#13;
verweerschrift ingediend.&#13;
Het College heeft de zaak onderzocht ter zitting&#13;
van 10 april 2001. Bij die gelegenheid is&#13;
appellant verschenen, bijgestaan door zijn&#13;
gemachtigde en heeft verweerder zich doen&#13;
vertegenwoordigen door zijn gemachtigden.&#13;
2. De grondslag van het geschil&#13;
2.1 De Wet herstructurering varkenshouderij&#13;
(Wet van 9 april 1998, Stb. 236, hierna Whv)&#13;
bevat in Hoofdstuk II en artikel 24 regels, aan&#13;
de hand waarvan het aantal varkens onderscheidenlijk&#13;
fokzeugen dat ten hoogste op een&#13;
bedrijf mag worden gehouden – het varkensrecht&#13;
onderscheidenlijk fokzeugenrecht – kan&#13;
worden berekend. De mededeling van verweerder&#13;
omtrent de uitkomst van die berekening&#13;
is, blijkens de uitspraak van het College&#13;
van 1 juni 1999 in de zaak Rooks e.a. (Agrarisch&#13;
Recht juli/augustus 1999 nr. 4972) niet&#13;
aan te merken als een besluit in de zin van de&#13;
Awb waartegen op grond van artikel 34 Whv&#13;
een bezwaarschrift kan worden ingediend.&#13;
Ingevolge artikel 25 Whv kunnen bij algemene&#13;
maatregel van bestuur voor bepaalde groepen&#13;
van gevallen waarbij de bepaling van het varkensrecht&#13;
of fokzeugenrecht overeenkomstig&#13;
hoofdstuk II en artikel 24 leidt tot onbillijkheden&#13;
van overwegende aard, regels worden&#13;
gesteld omtrent een van hoofdstuk II en artikel&#13;
24 afwijkende bepaling van de hoogte van&#13;
deze rechten. Regels als bedoeld zijn gesteld&#13;
bij het Besluit hardheidsgevallen herstructurering&#13;
varkenshouderij (Besluit van 18 juni 1998,&#13;
Stb. 368, hierna: het besluit). Daain zijn voor&#13;
een aantal categorieën van bedrijven afwijkende&#13;
regels voor de vaststelling van het varkensrecht&#13;
of fokzeugenrecht gesteld.&#13;
Artikel 2 van het Besluit luidt, voor zover hier&#13;
van belang, als volgt:&#13;
“1. Met betrekking tot een daartoe aangemeld&#13;
bedrijf, niet zijnde een bedrijf als bedoeld in&#13;
artikel 8, eerste of vierde lid, van de wet, of&#13;
een door samenvoeging ontstaan bedrijf als&#13;
bedoeld in artikel 11, zesde lid, van de wet,&#13;
wordt met ingang van het tijdstip van inwerkingtreding&#13;
van artikel 15 van de wet de&#13;
hoogte van het varkensrecht en het fokzeugenrecht&#13;
bepaald overeenkomstig de hoofdstukken&#13;
1, 2 en 4 van dit besluit, onder de in&#13;
dit besluit geregelde voorwaarden en beperkingen.&#13;
(…)&#13;
3. De belanghebbende doet in het eerste lid&#13;
bedoelde melding binnen zes weken na inwerkingtreding&#13;
van dit besluit bij het Bureau&#13;
Heffingen, met gebruikmaking van een daartoe&#13;
door Onze Minister vastgesteld formulier,&#13;
dat overeenkomstig de op het formulier aangegeven&#13;
wijze volledig en naar waarheid is&#13;
ingevuld en door de belanghebbende is ondertekend.&#13;
Bij gebreke van een overeenkomstig&#13;
de eerste volzin gedane melding worden de&#13;
hoofdstukken 1, 2 en 4 van dit besluit ten aanzien&#13;
van het desbetreffende bedrijf van de&#13;
belanghebbende niet toegepast.&#13;
(…)”&#13;
2.2 Op grond van de stukken en het onderzoek&#13;
ter zitting zijn in deze zaak de volgende&#13;
feiten en omstandigheden voor het College&#13;
komen vast te staan.&#13;
– Door toezending van het formulier “Aanmelding&#13;
Besluit hardheidsgevallen”, ontvangen&#13;
door verweerder op 14 oktober 1998, heeft&#13;
appellant gemeld in aanmerking te willen worden&#13;
gebracht voor categorie 3 van het Besluit.&#13;
– Bij brief van 10 maart 2000 heeft verweerder&#13;
appellant bericht dat zijn bedrijf niet in aanmerking&#13;
komt voor categorie 3, omdat niet is&#13;
voldaan aan de eis van artikel 9, eerste lid, van&#13;
het besluit dat na 1992 en voor 10 juli 1997&#13;
een aanvraag moet zijn ingediend voor een&#13;
milieuvergunning ten behoeve van een vergroting&#13;
van het aantal te houden varkens.&#13;
– Hiertegen heeft appellant een bezwaarschrift&#13;
ingediend.&#13;
– Vervolgens heeft verweerder het bestreden&#13;
besluit genomen.&#13;
3. Het bestreden besluit&#13;
Bij het bestreden besluit heeft verweerder het&#13;
bezwaar van appellant niet-ontvankelijk verklaard.&#13;
Verweerder heeft daartoe het volgende&#13;
overwogen.&#13;
“De Whv en het Besluit, welke op 1 september&#13;
1998 in werking zijn getreden, zijn algemeen&#13;
verbindende voorschriften. Artikel 7:1 Awb&#13;
stelt bezwaar open voor degene aan wie het&#13;
recht is toegekend tegn een besluit beroep op&#13;
een administratieve rechter in te stellen. Tegen&#13;
besluiten, inhoudende algemeen verbindende&#13;
voorschriften is op grond van artikel 8:2 Awb&#13;
geen beroep mogelijk. het maken van bezwaar&#13;
en het instellen van beroep tegen de Whv en&#13;
het Besluit, zijnde algemeen verbindende&#13;
voorschriften, is derhalve niet mogelijk.&#13;
Voor zowel de hoogte van het varkensrecht&#13;
op basis van de Whv als de hoogte van het&#13;
varkensrecht op basis van het besluit geldt dat&#13;
deze rechtstreeks uit de wet dan wel het&#13;
besluit voortvloeit. Tegen een kennisgeving&#13;
inhoudende de hoogte van uw geregistreerde&#13;
varkensrecht kan daarom geen bezwaar worden&#13;
gemaakt. Een dergelijke kennisgeving is&#13;
een feitelijke mededeling die niet is gericht op&#13;
enig rechtsgevolg. Deze mededeling is derhalve&#13;
geen bezwaar (en beroep) vatbaar besluit in&#13;
de zin van artikel 1:3 Awb.&#13;
Het College van Beroep voor het bedrijfsleven&#13;
heeft bij uitspraak van 1 juni 1999, nrs.&#13;
AWB 98/1350 tot en met 98/1366, eveneens&#13;
beslist dat brieven met betrekking tot de berekening&#13;
van de omvang van het varkensrecht&#13;
dat bij Bureau heffingen is geregistreerd niet&#13;
op enig rechtsgevolg zijn gericht.”&#13;
4. Het standpunt van appellant&#13;
Appellant heeft ter ondersteuning van het&#13;
beroep onder meer het volgende tegen het&#13;
bestreden besluit aangevoerd.&#13;
Appellant deelt niet de opvatting van verweerder&#13;
dat de hoogte van het varkensrecht rechtstreeks&#13;
voortvloeit uit het Besluit. Het Besluit&#13;
gaat uit van omstandigheden waarvan de feiten&#13;
kunnen worden betwist en die zodoende&#13;
niet zonder meer vaststaan. Op geen enkele&#13;
wijze volgt in die situaties rechtstreeks uit het&#13;
Besluit wat de omvang is van het varkensrecht&#13;
waarop men recht heeft. Bij een melding geldt&#13;
evenals bij een bouwvergunning dat het daarmee&#13;
te verkrijgen beoogde recht uitdrukkelijk&#13;
dient te worden vastgesteld vooreer daarnaar&#13;
mag worden gehandeld. Niet het besluit maar&#13;
de melding geeft recht op varkensrechten.&#13;
Uitsluitend het tijdig indienen van de melding&#13;
leidt mogelijk tot een wijziging van een&#13;
bestaande rechtstoestand. In dit systeem komt&#13;
betekenis toe aan de melding en het daarop&#13;
genomen besluit en vloeien de rechtsgevolgen&#13;
niet rechtstreeks voort uit het besluit.&#13;
5. De beoordeling van het geschil&#13;
Het College is van oordeel dat in het geval&#13;
van appellant, anders dan in de zaken waarop&#13;
de door verweerder aangehaalde uitspraak&#13;
Rooks betrekking heeft, zich niet de situatie&#13;
voordoet dat de mededeling omtrent de (toepasselijkheid&#13;
van het Besluit in relatie tot de)&#13;
omvang van het varkensrecht niet is gericht&#13;
op rechtsgevolg. Het College overweegt te&#13;
dien aanzien het volgende.&#13;
Het Besluit wijst de categorieën aan van de&#13;
gevallen waarin het varkensrecht c.q. het fokzeugenrecht&#13;
op andere wijze wordt berekend&#13;
dan is neergelegd in Hoofdstuk II en artikel&#13;
24 van de Whv. Om voor indeling in een&#13;
zodanige categorie in aanmerking te komen&#13;
moet worden voldaan aan een aantal voorwaarden.&#13;
Tot die voorwaarden behoort het&#13;
tijdig doen van een melding waarin de categorie&#13;
waarvoor men in aanmerking wil komen,&#13;
is aangegeven en waarin gegevens zijn vervat&#13;
waaruit kan blijken dat de aanvrager daadwerkelijk&#13;
voor de betrokken categorie in aanmerking&#13;
komt. In het geval van appellant gaat het&#13;
daarbij onder meer om het gegeven dat in de&#13;
in het Besluit aangegeven periode voor zijn&#13;
bedrijf een milieuvergunning is aangevraagd.&#13;
De tijdigheid van de melding en de juistheid&#13;
c.q. bruikbaarheid van de daarin vervatte&#13;
gegevens moeten door verweerder beoordeeld&#13;
worden alvorens kan worden bepaald of het&#13;
bedrijf van de aanvrager past in de door hem&#13;
gewenste categorie van het Besluit. De aanvrager&#13;
is dus afhankelijk van die beoordeling;&#13;
pas nadat deze heeft plaatsgevonden kan – aan&#13;
de hand van de wettelijke voorschriften – de&#13;
omvang van het varkensrecht c.q. fokzeugenrecht&#13;
worden berekend. Valt de beoordeling&#13;
ongunstig uit, dan gebeurt er niets.&#13;
In die zin onderscheidt zich dus de situatie&#13;
van appellant van die, bedoeld in de uitspraak&#13;
Rooks, waarin – kort gezegd – de omvang van&#13;
de varkensrechten rechtstreeks voortvloeide&#13;
uit de aangifte overschotheffing 1996. De&#13;
omstandigheid dat in het geval van appellant&#13;
verweerder met handen en voeten gebonden is&#13;
aan het dwingend bepaalde in het besluit – en&#13;
dat het hier dus om de uitoefening van een&#13;
gebonden beschikkingsbevoegdheid gaat –&#13;
ontneemt aan de beslissing van verweerder&#13;
omtrent het al dan niet indelen in enige categorie&#13;
van het Besluit niet het karakter van&#13;
rechtshandeling. Zonder zodanige indeling&#13;
bestaat immers geen aanspraak op de gunstiger&#13;
berekening van het varkensrecht en/of&#13;
fokzeugenrecht.&#13;
Uit het vorenstaande vloeit voort dat de brief&#13;
van 10 maart 2000 een besluit bevat als&#13;
bedoeld in artikel 1:3 van de Awb, zodat verweerder&#13;
het bezwaar van appellant ten&#13;
onrechte niet-ontvankelijk heeft verklaard en&#13;
het bestreden besluit niet in stand kan blijven.&#13;
Verweerder dient met inachtneming van het in&#13;
deze uitspraak overwogene opnieuw op het&#13;
bezwaar te beslissen.&#13;
Het College acht termen aanwezig voor veroordeling&#13;
van verweerder in de kosten van de&#13;
procedure aan de zijde van appellant, welke&#13;
met toepassing van de bijlage bij het Besluit&#13;
proceskosten bestuursrecht worden vastgesteld&#13;
op ƒ 1420,– (1 punt voor het indienen van het&#13;
beroepschrift en 1 punt voor de zitting).&#13;
6. De beslissing&#13;
Het College:&#13;
– verklaart het beroep gegrond;&#13;
– vernietigt het besluit van verweerder van&#13;
30 mei 2000;&#13;
– bepaalt dat verweerder opnieuw op het&#13;
bezwaar beslist met inachtneming van het in&#13;
deze uitspraak overwogene;&#13;
– veroordeelt verweerder in de kosten van&#13;
deze procedure, gevallen aan de zijde van&#13;
appellant, welke worden vastgesteld op ƒ 1420,–&#13;
(zegge: viertienhonderdtwintig gulden), te&#13;
betalen door de Staat;&#13;
– verstaat dat het door appellant betaalde griffierecht&#13;
ten bedrage van ƒ 225,– (zegge: tweehonderdvijfentwintig&#13;
gulden) door de Staat&#13;
aan hem wordt vergoed;&#13;
– wijst af het meer en anders gevorderde.&#13;
NOOT&#13;
In een betrekkelijk summier gemotiveerde&#13;
uitspraak heeft het College van Beroep voor&#13;
het bedrijfsleven thans uitgemaakt dat er op&#13;
grond van de Whv wel degelijk voor beroep&#13;
vatbare besluiten kunnen worden genomen.&#13;
In een eerdere uitspraak werd dit nog afgewezen&#13;
(Agr.r. 1999/4972 (Rooks/LNV), m.nt.&#13;
Bruil). Het College motiveert deze ommezwaai&#13;
door er op te wijzen dat de hoogte van&#13;
het varkensrecht in het geval Rooks rechtstreeks&#13;
gebaseerd was op de aangifte overschotheffing&#13;
1996. Bij de beoordeling van&#13;
hardheidsgevallen, zoals in de nieuwe uitspraak,&#13;
ligt dit ingewikkelder: het bestuur&#13;
moet beoordelen of de melding tijdig is gedaan,&#13;
of de daarin vervatte gegevens juist en bruikbaar&#13;
zijn en vervolgens moet worden bepaald&#13;
in welke categorie de aanvrager past. Valt de&#13;
beoordeling ongunstig uit, dan gebeurt er&#13;
niets. In het geval van deze aanvrager ging&#13;
het onder meer om de vraag of een milieuvergunning&#13;
was aangevraagd binnen de in het&#13;
Besluit aangegeven periode.&#13;
Of de verschillen in de achterliggende casuïstiek&#13;
nu wel zoveel aanleiding geven om het&#13;
onderscheid te maken zoals het college dat&#13;
doet, is nog maar de vraag. In de uitspraak in&#13;
de zaak Rooks, werd dit onderscheid in elk&#13;
geval nog niet gemaakt. Daar werd zelfs uitdrukkelijk&#13;
gesteld dat ook beslissingen inzake&#13;
hardheidsgevallen niet op rechtsgevolg gericht&#13;
zijn (de mededelingen van Bureau Heffingen&#13;
zijn niet meer dan ‘inlichtingen over berekeningen&#13;
en registraties’). Dit was ook voorheen&#13;
onder de Meststoffenwet en het bijbehorende&#13;
Registratiebesluit al steeds het standpunt (zie:&#13;
CBb 21 september 1990, AB 1991, 97 m.nt.&#13;
Van Male). Bovendien kan ook bij berekeningen&#13;
op grond van de Whv zelf wel degelijk&#13;
een verschil van mening bestaan omtrent de&#13;
hoogte van het varkensrecht. Er komen bijvoorbeeld&#13;
nogal eens discussies uit het verleden&#13;
naar boven (zie HR 1 oktober 1999, NJ&#13;
1999, 769; daarover: L.P.J. Mertens, ‘Veehouder&#13;
stelt zelf referentiehoeveelheid meststoffen&#13;
vast’, Land- en Tuinbouw Bulletin juli/augustus&#13;
2000, nr. 7, p. 12; aan te nemen valt dat de&#13;
betrokkene nu ook weer geen varkensrechten&#13;
heeft toegewezen gekregen). Zo wordt nu aan&#13;
de hand van de registratie van de varkensrechten&#13;
een discussie gevoerd over de zgn.&#13;
akkerbouwconstructies. Deze discussie voltrekt&#13;
zich voor de strafrechter en voor de burgerlijke&#13;
rechter en dus – tot nu toe – niet voor&#13;
de bestuursrechter. Daar komt na deze uitspraak&#13;
wellicht verandering in. Het College&#13;
van Beroep hoeft daarvoor nog maar een kleine&#13;
stap te nemen. Intussen is de omslag van&#13;
het College toe te juichen. Via de bestuursrechter&#13;
kan nu op betrekkelijk eenvoudige&#13;
wijze zekerheid worden verkregen omtrent&#13;
het ‘recht’; de omslachtige weg via straf- en&#13;
civiele rechter is niet meer nodig. Verder is&#13;
positief dat het streven van de agrarische wetgever&#13;
om vooral maar geen bestuursrechtelijke&#13;
rechtsbescherming toe te laten, door het&#13;
College nu niet langer wordt gehonoreerd. En&#13;
zo hoort het ook in een rechtsstaat.&#13;
D.W. Bruil</content><legacyfootnotes/><footnotes><footnote/></footnotes><auteurs/><published>2001-09-01 00:00:00</published><modified>1999-10-19 00:00:00</modified><editiondate>2001-09-01</editiondate><htmlpath>https://denhollander.info/artikel/4715</htmlpath></article>
</articles></edition>