<edition><articles><article><jaar>2009</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2009</searchword><id>8117</id><udhid>UDH:TvAR/8117</udhid><titel>Kan het ietsje sneller?</titel><searchwords><searchword>TvAR 3/2009</searchword><searchword>UDH:TvAR/8117</searchword></searchwords><attachments><attachment><name>20985.pdf</name><extention>pdf</extention><url>https://denhollander.info/download/20985/ci</url></attachment></attachments><inleiding>Een sedert jaren bestaande klacht over overheidsoptreden is dat de overheid te veel tijd neemt om&#13;
beslissingen te nemen. Het duurt nu te lang voordat de overheid een beslissing op een aanvraag&#13;
neemt. In de huidige Algemene wet bestuursrecht zijn wel mogelijkheden opgenomen om bestuursorganen&#13;
te dwingen tijdig een beslissing te nemen, maar die zijn weinig effectief gebleken.&#13;
In november 2007 heeft de Eerste Kamer een wetsvoorstel aangenomen tot aanpassing van de Algemene&#13;
wet bestuursrecht (Kamerstukken I 2007/08, nr. 29 934). Dat voorstel houdt onder meer&#13;
in dat als een beschikking op aanvraag niet tijdig wordt gegeven, het bestuursorgaan een dwangsom&#13;
verbeurt voor elke dag dat het in gebreke is. De aanvrager moet het bestuursorgaan in gebreke&#13;
stellen, waarna het bestuursorgaan nog een periode van veertien dagen heeft om alsnog het&#13;
besluit te nemen. Wordt er dan nog geen besluit genomen, dan verbeurt het bestuursorgaan een&#13;
dwangsom voor ten hoogste 42 dagen. De dwangsom bedraagt de eerste veertien dagen € 20 per&#13;
dag, de daaropvolgende veertien dagen € 30 per dag en de overige dagen € 40 per dag. Het&#13;
maximum dat aan dwangsommen kan worden verbeurd, bedraagt derhalve € 1260. Het is maar&#13;
zeer de vraag of de hoogte van deze bedragen de overheid erg zal aansporen om tijdig (juiste) besluiten&#13;
te nemen.</inleiding><content>Tot op heden is deze wet nog niet in werking getreden. Waarom niet? Gebleken is dat, met het&#13;
oog op het mogelijk verbeuren van dwangsom, veel wettelijke beslistermijnen volgens de overheid&#13;
te kort zijn. Wat doet nu de overheid om er voor te zorgen dat beslissingen sneller genomen worden?&#13;
De wettelijke beslistermijnen worden verlengd! Dat is mijns inziens het paard achter de&#13;
wagen spannen.&#13;
Recent heeft een aantal ministers gezamenlijk, waaronder de Minister van LNV, een wetsvoorstel&#13;
bij de Tweede Kamer ingediend, tot aanpassing van een aantal wetten (Kamerstukken II 2008/09&#13;
nr. 31 844). Zo heeft de Minister van LNV voorgesteld om de Flora- en faunawet, de Natuurbeschermingswet&#13;
1998, de Natuurschoonwet 1928 alsmede de Wet op de dierenbescherming te wijzigen&#13;
met als strekking om langere beslistermijnen op te nemen. Zo is bijvoorbeeld op dit moment&#13;
in art. 2 van de Natuurschoonwet 1928 geen bijzondere beslistermijn opgenomen voor een&#13;
aanvraag tot rangschikking. Dan geldt de uit de Algemene wet bestuursrecht voortvloeiende algemene&#13;
termijn van 8 weken. Voorgesteld wordt om in art. 2 van de Natuurschoonwet een bepaling&#13;
op te nemen dat in een algemene maatregel van bestuur nadere regels worden gesteld over de besluitvorming.&#13;
Dat biedt een basis om in het Rangschikkingsbesluit een nadere beslistermijn op te&#13;
nemen. Blijkens de MvT zal dat zestien weken worden (Kamerstukken II 2008/09, nr. 31 844,&#13;
nr. 3).&#13;
Pas als het wetsvoorstel tot verlenging van wettelijke termijnen is aangenomen zal de wet tot invoering&#13;
van onder meer de dwangsom in werking treden. In juli 2008 kondigde de minister aan&#13;
dat er naar gestreefd wordt om de parlementaire behandeling van die wet snel te laten afronden&#13;
zodat de wet per 1 januari 2009 in werking zal kunnen treden. Echter dat is niet gelukt, er wordt&#13;
nu gestreefd naar inwerkingtreding per 1 januari 2010. Het blijft moeilijk voor de overheid om&#13;
tijdig te besluiten.&#13;
De nieuwe regeling over dwangsommen ziet overigens niet op de beslistermijnen in een bezwarenprocedure&#13;
of de termijnen waarbinnen de bestuursrechter uitspraken moet doen. In art. 6&#13;
EVRM is bepaald dat een procedure binnen een redelijke termijn dient te worden afgehandeld.&#13;
Recent heeft de Afdeling bestuursrechtspraak van de Raad van State (ABRvS 24 december 2008,&#13;
LJN BG 8294) geoordeeld dat een bestuursrechtelijke procedure vanaf moment van indiening&#13;
bezwaarschrift tot de uitspraak in hoger beroep maximaal vijf jaar mag duren. Als een procedure&#13;
langer duurt, dan is er in beginsel sprake van een overschrijding van de redelijke termijn. Bij overschrijding&#13;
van die termijn is er recht op een immateriële schadevergoeding. Uit jurisprudentie van&#13;
het EHRM blijkt dat bij overschrijding van de redelijke termijn, spanning en frustratie als grondslag&#13;
voor vergoeding voor immateriële schade wordt verondersteld. De hoogte van de immateriële&#13;
schadevergoeding is door de Afdeling bepaald op een bedrag van € 500,- per half jaar bij overschrijding&#13;
van de redelijk termijn. Het blijft zuinig met immateriële schadevergoedingen. We krijgen&#13;
(nog) geen Amerikaanse toestanden.</content><legacyfootnotes/><footnotes><footnote/></footnotes><auteurs>mr. E.H.M. Harbers</auteurs><published>2009-03-01 00:00:00</published><modified>2020-05-20 08:56:03</modified><editiondate>2009-03-01</editiondate><htmlpath>https://denhollander.info/artikel/8117</htmlpath></article>
</articles></edition>