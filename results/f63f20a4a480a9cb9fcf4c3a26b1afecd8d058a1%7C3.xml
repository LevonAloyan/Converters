<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2005</searchword><id>4343</id><udhid>UDH:TvAR/4343</udhid><titel>In memoriam Pieter de Haan</titel><searchwords><searchword>TvAR 11/2005</searchword><searchword>UDH:TvAR/4343</searchword></searchwords><attachments><attachment><name>2005_nr 11_Artikel_Snijders.pdf</name><extention>pdf</extention><url>https://denhollander.info/download/4301/ci</url></attachment></attachments><inleiding>Prof. mr. dr. P. de Haan is op 7 oktober 2005, na een kortstondige ziekte, op 77-jarige&#13;
leeftijd overleden. Nog maar kort geleden had hij afscheid genomen als voorzitter van&#13;
de redactie van dit tijdschrift en van de Wetenschappelijke Raad van het Instituut voor&#13;
Agrarisch Recht.&#13;
De Haan is van onschatbare waarde geweest voor de ontwikkeling van het agrarisch&#13;
recht als functioneel rechtsgebied. Hij is ook de inspirator geweest van vele initiatieven&#13;
op dit terrein. De Haan was een eminent wetenschapper – lid van de Koninklijke&#13;
Academie – met een enorme kennis op brede terreinen van het recht. Niet alleen agrarisch&#13;
recht, maar ook bouwrecht, milieurecht, bestuursrecht, goederenrecht, staatsrecht,&#13;
kadasterrecht, grondgebruiksrecht, landinrichting, vreemdelingenrecht, onteigeningsrecht&#13;
en energierecht stonden in zijn belangstelling. Nog steeds verschenen&#13;
er met regelmaat artikelen van zijn hand in allerlei tijdschriften, die steeds de moeite&#13;
van het lezen waard waren.&#13;
Het juridisch-wetenschappelijke werk van De Haan stond voortdurend in een maatschappelijke&#13;
context. De Haan was en bleef een man die met beide benen op de grond&#13;
stond. Zo wist hij heel goed wat er in de landbouw omging en was hij nauw betrokken&#13;
bij allerlei organisaties, zoals het voormalige Landbouwschap. Met zijn bijdragen&#13;
aan de wetenschappelijke ontwikkeling wilde hij ook steeds daadwerkelijk iets bereiken&#13;
en dat bracht hem vaak in aanraking met de politiek en de beleidsmakers, zonder&#13;
zelf een echte politicus te zijn.&#13;
Als hoger doel in zijn werk zag De Haan het dienen van de rechtvaardigheid. Dit&#13;
bracht hem vaak tot zeer kritische beschouwingen, waarbij scherpe formuleringen&#13;
niet uit de weg werden gegaan. Dat hij zich daarmee niet altijd populair maakte, was&#13;
voor hem niet belangrijk. Bovendien was zijn kritiek altijd zakelijk; in de persoonlijke&#13;
omgang was De Haan een zeer aimabel mens, die ook tegenstanders in hun&#13;
waarde liet. De Haan was een bevlogen hoogleraar, die voor vele studenten en jonge&#13;
wetenschappers een voorbeeld is geweest.&#13;
De verdiensten van De Haan voor het tijdschrift Agrarisch Recht strekken zich uit&#13;
over drie decennia en zijn buitengewoon groot. Als schrijver heeft hij vele bijdragen&#13;
aan onze kolommen geleverd. Als voorzitter van de redactie heeft hij in het begin van&#13;
de jaren tachtig het oude tijdschrift De Pacht omgevormd tot het veel bredere Agrarisch&#13;
Recht. Als voorzitter wist hij steeds trends te duiden, nieuwe ontwikkelingen&#13;
aan te geven en mederedactieleden en auteurs te inspireren. De redactie en de medewerkers&#13;
van Agrarisch Recht zullen De Haan in dankbare herinnering houden.</inleiding><content/><legacyfootnotes/><footnotes><footnote/></footnotes><auteurs>Prof. mr. G.M.F. Snijders</auteurs><published>2005-11-01 00:00:00</published><modified>2005-11-01 00:00:00</modified><editiondate>2005-11-01</editiondate><htmlpath>https://denhollander.info/artikel/4343</htmlpath></article>
</articles></edition>