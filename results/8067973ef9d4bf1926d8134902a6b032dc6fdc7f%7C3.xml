<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2011</searchword><id>9170</id><udhid>UDH:TvAR/9170</udhid><titel>Het bestemmingsplan buitengebied. Preadvies voor de jaarvergadering van de Vereniging voor Agrarisch Recht 2011</titel><searchwords><searchword>TvAR 4/2011</searchword><searchword>UDH:TvAR/9170</searchword></searchwords><attachments><attachment><name>TvAR2011_04_02_Het_bestemmingsplan.pdf</name><extention>pdf</extention><url>https://denhollander.info/download/8051/ci</url></attachment></attachments><inleiding>1. Inleiding&#13;
In 1997 gaf Fortgens een overzicht van de jurisprudentie in­zake het bestemmingsplan buitengebied.1 Het ging daarbij om een analyse van de Kroonjurisprudentie over de perio­de 1992-1997. Als men dat artikel leest lijkt het veel lan­ger geleden dan veertien jaar: het was een andere wereld. De Kroon is als rechtsprekend orgaan verdwenen.2 Veel ruim­telijke ordeningsspecialisten hebben dit betreurd, aangezien de rechtspraak van de Afdeling bestuursrechtspraak, die het overnam, te weinig inhoudelijk gevonden werd. Gesproken werd over de Awb-isering van het ruimtelijk bestuursrecht. De rechtspraak is veranderd, maar uiteraard is ook de wet­geving sindsdien ingrijpend gewijzigd. We hebben een com­pleet vernieuwde Wet ruimtelijke ordening gekregen en tot overmaat van ramp is daar eind 2010 nog eens de Wet alge­mene bepalingen omgevingsrecht (Wabo) overheen geko­men.3 &#13;
Aan de nieuwe wetgeving als zodanig zal in dit preadvies geen verdere aandacht worden besteed. Het gaat vooral om rechtspraak, die invulling geeft aan vragen rond het bestem­mingsplan. Daarbij zal geen aandacht worden besteed aan meer algemene ruimtelijke ordeningsvraagstukken, zoals: wat is de binding van het streekplan c.q. structuurvisie, wel­ke bestemmingsplantechnieken zijn getoetst en aanvaard­baar,4 in hoeverre dient een wijzigingsbevoegdheid objectief begrensd te zijn, overgangsrechtelijke kwesties enzovoorts. Het zal vooral gaan over de materieelrechtelijke aspecten die van belang zijn voor de landbouw. Daarvoor kan men immers niet terecht bij de meer algemene handboeken over ruimtelijke ordening of – bijvoorbeeld – de jurisprudentie zoals die in de tijdschriften voor bouwrecht wordt gepubli­ceerd.5 Het is voor een eenvoudig preadviseur onmogelijk om alle aspecten van het bestemmingsplan buitengebied uit­puttend te behandelen. Invoering van de trefwoorden ‘be­stemmingsplan buitengebied’ op www.rechtspraak.nl levert meer dan 4.300 treffers op. Ik ben als volgt te werk gegaan. Er is begonnen met de nieuwste rechtspraak, waarna in de tijd teruggegaan is. Als een speciaal thema mij interessant of actueel leek, is dat verder uitgediept. Zo kan het voorko­men dat een bepaald onderwerp relatief veel aandacht krijgt. Voorbeelden daarvan zijn de problematiek van de bouwper­celen en de geurhinder. Alleen al dat laatste onderwerp vergt een uitvoerige behandeling, niet alleen omdat geurhinder vaak een rol speelt bij ruimtelijke beslissingen, maar ook omdat er nogal wat beweging zit in de rechtspraak daarover. Soms heb ik dan ook ruim geciteerd uit de voorhanden uit­spraken. Daar staat tegenover dat aan andere onderwerpen geen of weinig aandacht is besteed.&#13;
In het algemeen is opvallend dat het aantal onderzoeksver­plichtingen hand over hand is toegenomen ten opzichte van de jaren negentig van de vorige eeuw. De milieueffectrap­portage6 en het onderzoek naar de (economische) uitvoer­baarheid7 bestaan natuurlijk al langer, maar een bestem­mingsplan kan nu vaak niet meer worden opgesteld zonder een watertoets,8 een akoestisch onderzoek,9 luchtkwaliteits­onderzoek,10 passende beoordeling,11 archeologisch onder­zoek,12 onderzoek flora en fauna,13 enzovoorts. Het spreekt vanzelf dat dergelijke onderzoeken een belangrijke rol spe­len bij de onderbouwing van een ruimtelijke beslissing en ook dat zij vaak het aangrijpingspunt vormen voor discussie bij de rechter. Toch is het ook weer niet zo, dat het ontbre­ken van onderzoek automatisch tot een vernietiging van het &#13;
</inleiding><content>besluit leidt, zoals wel eens wordt gedacht.14 De Raad van State gaat er naar mijn indruk verstandig mee om. De Minis­ter van Infrastructuur en Milieu zal in haar streven naar ver­nieuwing van het omgevingsrecht ook kritisch kijken naar reikwijdte en voorspelbaarheid van onderzoeksverplichtin­gen.15 Dat kan natuurlijk nooit kwaad, maar veel zal het niet opleveren. In de eerste plaats vloeien veel van die verplich­tingen voort uit supranationaal recht. In de tweede plaats zal een besluit steeds zorgvuldig en goed gemotiveerd moeten worden genomen. Dus ook al bestaan er geen wettelijke on­derzoeksverplichtingen, dan nog zal onderzoek noodzakelijk zijn om een besluit te kunnen nemen. We weten nu eenmaal steeds meer van steeds meer onderwerpen en dat schept de verplichting om die kennis ook te gebruiken bij de besluit­vorming. &#13;
2. Agrarische bebouwing&#13;
2.1. Bouwpercelen&#13;
Bestemmingen voor de landbouw vallen in twee groepen uiteen: bebouwd en onbebouwd. Bebouwing wordt dan toe­gestaan in zgn. bouwpercelen, ook wel bouwblokken of bouwvlakken genoemd.16 De grote lijn in de rechtspraak17 is, dat bouwpercelen op maat moeten worden toegekend (‘rele­vante feiten en omstandigheden’). Daarbij kunnen verschil­lende criteria een rol spelen: de huidige omvang van het be­drijf, eventuele plannen om tot uitbreiding over te gaan, maar ook de ligging van het bedrijf in of nabij woon- of na­tuurgebieden. De uitspraak van de Afdeling bestuursrecht­spraak van de Raad van State inzake het bestemmingsplan Reusel-De Mierden18 biedt een goed voorbeeld van de wij­ze van toetsing. Uitgangspunt is steeds dat aan bestaande, reële bedrijven voldoende mogelijkheden moet worden ge­boden om ook op termijn levensvatbaar en goed renderend te kunnen blijven. Dat betekent overigens weer niet dat elke uitbreiding toegelaten moet worden. Zo werd volgens de Af­deling terecht voorbijgegaan aan de algemene overweging dat de nieuwe regelingen inzake het dierenwelzijn (die tot verruiming van de bebouwing zou kunnen nopen) een uit­breiding van het bouwblok zou vergen. Het meest vergaan­de voorbeeld van ‘op slot zetten’ betrof een bedrijf met een toegekend bouwperceel van 2,6 hectare. Deze oppervlak­te is op zich al groter dan hetgeen normaal als maximum wordt gehanteerd (in casu 2 ha). Het bouwperceel was vol­gebouwd. Toch ziet de Afdeling geen aanleiding om een groter bouwperceel aan te (laten) wijzen. Bij dit alles moet worden bedacht dat de hier beschreven mogelijkheden om de uitbreidingsmogelijkheden van veehouderijen onder ge­geven omstandigheden te beperken tot een ‘bouwperceel op maat’, hetgeen in sommige gevallen zelfs kan neerkomen op het uitsluitend toestaan van bestaande gebouwen (‘op de muur’), zijn af te leiden uit de algemene beginselen van een goede ruimtelijke ordening.&#13;
De Afdeling stemt dus in met maatwerk:19&#13;
dat bij het toekennen van bouwvlakken aan intensieve veehouderijen is uitgegaan van gegevens over nood­zaak en behoefte die door de individuele agrariërs zijn verstrekt. Op basis daarvan is de omvang van het bij recht toe te kennen bouwvlak bepaald, waarbij onder meer als uitgangspunt heeft gegolden dat de continu­ïteit van de reële en volwaardige agrarische bedrijven gedurende de planperiode moet zijn veiliggesteld.&#13;
En:20&#13;
Een agrarisch bouwblok moet een reële maat hebben rekening houdend met reëel te verwachten bedrijfs­economische ontwikkelingen en met omliggende ruimtelijke kwaliteiten.&#13;
Men kan een onderscheid maken tussen een situatie waarbij een bouwblok op de muur wordt gezet – en dus elke uitbrei­ding onmogelijk wordt, een situatie waarbij een bouwblok kleiner wordt gemaakt (dan in het oude plan) en de situatie waarbij een uitbreiding aan de orde is.&#13;
2.2 Bouwblok op de muur&#13;
De vraag of het mogelijk was om bouwblokken op de grens van de bestaande bebouwing vast te stellen – waardoor het agrarisch bedrijf niet meer kan uitbreiden – kwam voor het eerst op na de vaststelling van reconstructieplannen. In ex­tensiveringsgebieden die in reconstructieplannen zijn aange­wezen op basis van de Reconstructiewet concentratiegebie­den dient uitbreiding, hervestiging of nieuwvestiging van in ieder geval intensieve veehouderijen onmogelijk te zijn of te worden gemaakt.21 In de Brabantse reconstructieplannen, die op 22 april 2005 door Provinciale Staten zijn vastgesteld, wordt onder ‘uitbreiding’ in dit kader verstaan: het vergro­ten van het bouwblok. In dezelfde plannen staat dat in de ex­tensiveringsgebieden bestaande bouwblokken worden ge­respecteerd. Het beleid van de provincie is er op gericht om de extensiveringsgebieden geheel te ontdoen van de inten­sieve veehouderij. Nieuwe ontwikkelingen zijn daarom ver­boden en ook grote ontwikkelingen bij bestaande bedrijven zijn niet mogelijk omdat het bouwblok niet vergroot mag worden. Bovendien gaat het om ‘bouwblokken op maat’ het­geen al een zekere beperking ten aanzien van groei in de toekomst meebrengt. De provincie heeft de afgelopen ja­ren via subsidieregelingen boeren gestimuleerd intensie­ve veehouderijbedrijven te beëindigen dan wel te verplaat­sen naar buiten de extensiveringsgebieden. Voorzover er op de bouwblokken nog ruimte is, kan de intensieve veehoude­rij ter plaatse nog groeien door bijvoorbeeld bestaande stal­len te vergroten of door stallen erbij te plaatsen. In de prak­tijk leidt de gekozen systematiek volgens de provincie tot ongewenste ontwikkelingen. In feite blijken er verhoudings­gewijs veel boeren voor te kiezen om binnen hun bouwblok zoveel mogelijk uit te breiden met het aantal dieren via stal­vergrotingen en nieuwe stallen. Het betekent ook dat er wei­nig bedrijven overstappen naar een landbouwontwikkelings­gebied of een duurzame locatie in een verwevingsgebied. &#13;
De gewenste afwaartse beweging vanuit de extensiverings­gebieden komt daardoor in het gedrang. De provincie over­woog vervolgens om het beleid aan te scherpen, door de ‘verordening ruimte’ zodanig gewijzigd vast te stellen dat niet langer de bestaande ruimte binnen het bouwblok benut kan worden. Het doel werd toen: een verbod, voor de inten­sieve veehouderij, om nieuwe stallen te bouwen en om de bestaande gebouwen te vergroten. Dit wordt het ‘slot op de muur’ genoemd. &#13;
In verschillende andere provincies is dat ook gebeurd. De Gelderse reconstructieplannen stellen ‘uitbreiding’ gelijk met ‘uitbreiding van gebouwen’ (dus ook binnen het bouw­blok) en geven aan dat dat in extensiveringsgebieden niet is toegestaan, behoudens uitbreiding zonder verhoging van het aantal dieren met het oog op dierenwelzijn en gezondheid. In deze plannen wordt overigens steeds een verband gelegd met de mogelijkheden tot verplaatsing met subsidie. Ook in Groningen is een strikte regeling van kracht en neergelegd in de provinciale omgevingsverordening.22 Voor elke uitbrei­ding is een ontheffing van de provincie nodig. Het is niet be­kend of deze regelingen hebben geleid tot planschadeclaims. Daarvoor is wel aanleiding want de Verordening werkt op dit onderdeel ook rechtstreeks.23 &#13;
Geconstateerd kan worden dat planologische overwegin­gen kunnen leiden tot het wegbestemmen van bedrijven en – a fortiori – dus ook tot het in verregaande mate beperken van uitbreidingsmogelijkheden.24 Er kan vanuit worden ge­gaan dat daar in casu – mede op grond van de reconstructie­plannen – voldoende argumenten zijn. Conclusie is dus dat het op grond van de Wro mogelijk is een ‘bouwblok op de muur’ te zetten, mits dat planologisch wordt onderbouwd. Men kan wel twijfelen aan de houdbaarheid waarbij een bouwstop in algemene zin wordt afgekondigd, zonder daar­bij te onderscheiden naar bedrijven en gebieden.&#13;
Ook in individuele gevallen zal een en ander moeten worden onderbouwd. In Groesbeek werd een bestaand bouwblok ten onrechte niet in het nieuwe bestemmingsplan meegeno­men.25 Toen vervolgens de gemeente wel een bouwblok op­nam ter grootte van de bestaande bebouwing, beklaagde de betrokkene zich opnieuw:26&#13;
Appellanten stellen dat de ter plaatse van de aandui­dingen ‘veldschuur’ en ‘mestzak’ toegestane be­bouwing overeenkomt met de omvang van de thans bestaande bebouwing en ten onrechte geen enkele uit­breiding wordt toegestaan. Volgens appellanten dient de aanwezige bedrijfsbebouwing te worden aangepast aan de hedendaagse eisen, waarbij rekening moet worden gehouden met het feit dat landbouwmachines aanmerkelijk in volume zijn toegenomen.&#13;
De Afdeling overweegt vervolgens:&#13;
Mede gelet op de omstandigheid dat bouwwer­ken die onder het overgangsrecht vallen ook enige uitbreidingsmogelijkheden hebben, heeft verweerder evenwel niet inzichtelijk gemaakt waarom uitsluitend de huidige omvang van de bestaande bebouwing als zodanig is bestemd.&#13;
Als deze uitspraak veralgemeniseerd zou mogen worden,27 dan zal dat in elk geval betekenen dat de reguliere bestem­mingen niet verder beperkend mogen zijn dan de regeling in het overgangsrecht. Of andersom: als men een bouwblok op de muur wil zetten, betekent dat dat eventuele uitbreidingen onder het overgangsrecht zouden moeten komen te vallen en dat beëindiging van het gebruik binnen de planperiode actu­eel zou moeten zijn. Met andere woorden: op slot zetten is wegbestemmen.&#13;
2.3 Kleinere bouwpercelen&#13;
Het spreekt vanzelf dat bouwpercelen ook kleiner worden vastgesteld dan in het vorige bestemmingsplan. De Afdeling overweegt dan telkens:&#13;
Voor zover [appellant] stelt dat de planregeling leidt tot een inperking van de onder het voorheen geldende plan toegestane bouwmogelijkheden, stelt de Afdeling voorop dat in het algemeen aan een geldend bestem­mingsplan geen blijvende rechten kunnen worden ontleend. De gemeenteraad kan op grond van gewij­zigde planologische inzichten en na afweging van alle betrokken belangen andere bestemmingen en voor­schriften voor gronden vaststellen.28&#13;
Daarna wordt dan vastgesteld:&#13;
Niet is gebleken van bijzondere omstandigheden op grond waarvan een uitzondering had moeten worden gemaakt op dit uitgangspunt.&#13;
Het blijkt daarbij van belang dat een agrariër al lange tijd geen initiatieven heeft ontplooid.&#13;
Enkele uitspraken:&#13;
Hierbij acht de Afdeling van belang dat uit het des­kundigenbericht is af te leiden dat [appellant sub 7B] sinds 1993 geen agrarische activiteiten meer heeft uitgeoefend op het perceel, maar dat hij slechts hobby­matig dieren houdt. Uit dien hoofde is een aanpassing van het bouwblok gelet op de feitelijke situatie niet onredelijk. Hetgeen [appellant sub 7B] heeft aange­voerd met betrekking tot de verkoop van het perceel, waardoor mogelijk in de toekomst op het perceel een agrarisch bedrijf zal worden uitgeoefend, is een zoda­nig onzekere factor dat verweerder daarmee bij zijn besluitvorming geen rekening behoefde te houden.29Verweerder heeft hierbij in redelijkheid kunnen betrekken dat appellant sinds 1991 geen plannen omtrent het beroepsmatig opzetten van paarden­fok- en handelsactiviteiten bij het gemeentebestuur kenbaar heeft gemaakt. Concrete plannen zijn in dit verband ook thans onvoldoende aannemelijk gemaakt. Ter zitting is gebleken dat, mocht appel­lant zijn voorgenomen activiteiten in de toekomst wel zodanig willen uitbreiden dat een agrarische &#13;
bestemming gewenst is, de gemeenteraad van Heerde en verweerder bereid zijn om te bezien of een partiële herziening van het bestemmingsplan op dit punt, met inachtneming van het rijksbeleid, tot de mogelijkheden behoort. Vooralsnog heeft appellant niet aannemelijk gemaakt dat de in het plan voorziene bouwmogelijkheden onvoldoende ruimte bieden aan zijn voorgenomen activiteiten, zodat verweerder hieraan in redelijkheid voorbij heeft kunnen gaan. Gezien het bestemmingsplan staat het appellant vrij ten behoeve van het houden van paarden binnen de bestemming bebouwing te realiseren, zolang de totale inhoud niet meer bedraagt dan het gestelde maximum. Niet gebleken is dat dit onvoldoende is. Gezien het vorenstaande is de Afdeling van oordeel dat verweerder bij de afweging van de betrokken belangen in redelijkheid een groter gewicht heeft kunnen toekennen aan het belang dat is gediend bij het meer ruimte bieden aan de rivier de IJssel, teneinde een duurzame bescherming tegen overstromingen te bewerkstel­ligen, dan aan het belang van appellant bij behoud van de bebouwingsoppervlakte op zijn perceel.30 Hierbij acht de Afdeling van belang dat uit het deskundigenbericht is af te leiden dat [appellant sub 7B] sinds 1993 geen agrarische activiteiten meer heeft uitgeoefend op het perceel, maar dat hij slechts hobbymatig dieren houdt. Uit dien hoofde is een aanpassing van het bouwblok gelet op de feitelijke situatie niet onredelijk. Hetgeen [appel­lant sub 7B] heeft aangevoerd met betrekking tot de verkoop van het perceel, waardoor mogelijk in de toekomst op het perceel een agrarisch bedrijf zal worden uitgeoefend, is een zodanig onzekere factor dat verweerder daarmee bij zijn besluitvorming geen rekening behoefde te houden.31&#13;
Zelfs een heel bouwblok kan vervallen als men het niet ge­bruikt.32 Als een belanghebbende een reden heeft voor het niet benutten van bouwmogelijkheden, mag de gemeente daar niet aan voorbij gaan.33&#13;
Beperking van de bouwmogelijkheden dient wel steeds zorgvuldig te gebeuren. Dat dit niet altijd geschiedt, moge blijken uit deze uitspraak, die overigens niet op landbouw betrekking heeft:34&#13;
In dit geval heeft het gemeentebestuur onder meer met het destijds vastgestelde wijzigingsplan en tot aan de fase van de inspraak over het voorontwerp van het thans voorliggende bestemmingsplan in goede samenwerking met O.M.A. Amsterdam gekozen voor een ontwikkeling van het terrein aan de Charlotte de Bourbonstraat die het oprichten van een appartementencomplex met ongeveer 40 ruime appartementen mogelijk maakte. Naar aanleiding van inspraakreacties uit de buurt is besloten de bouwmogelijkheden in het ontwerpbestemmings­plan te verkleinen. Hieromtrent heeft geen overleg plaatsgevonden met O.M.A. Amsterdam. Gelet op de nauwe samenwerking in de voorgaande jaren had het op de weg van het gemeentebestuur gelegen O.M.A. Amsterdam te kennen in het doorvoeren van deze wijziging. Het college heeft in zijn besluit onvoldoende inzichtelijk gemaakt waarom hij, mede gelet op de voorgeschiedenis, het belang van O.M.A. Amsterdam van minder gewicht heeft geacht dan de door het gemeentebestuur genoemde belangen. Hij heeft daarbij volstaan met het verwij­zen naar de omstandigheid dat aan het belang van O.M.A. Amsterdam tegengestelde inspraakreacties zijn ingebracht, alsmede naar het standpunt van de Commissie voor Welstand en Monumenten en de stedenbouwkundige inventarisatie van dit gedeelte van de wijk. Het college heeft deze argumenten on­voldoende onderbouwd. In dat verband overweegt de Afdeling dat inspraakreacties in de vorige pro­cedure geen aanleiding waren om te komen tot een verkleining van de bouwmogelijkheden. Verder is het standpunt van de Commissie voor Welstand en Monumenten veeleer gericht op een bouwplan dan op de in het voorontwerp van het bestemmingsplan neergelegde bouwmogelijkheden. Dat de buurt met het terrein van de voormalige Maranathakerk vol­gens de inventarisatie van de naoorlogse architec­tuur en stedenbouw waardevol is, betekent nog niet dat een bouwmassa, vergelijkbaar met de indertijd geboden bouwmassa, niet passend zou zijn.&#13;
2.4 Gewenste uitbreiding&#13;
Na het voorgaande behoeft het geen betoog dat niemand recht heeft op een onbeperkte uitbreiding van zijn bouwper­ceel. De vraag is uiteraard wel, welke omvang – in het ge­val een boer wil uitbreiden – een bouwblok ‘op maat’ zou moeten hebben. In structuurvisies, maar ook in reconstruc­tieplannen wordt over de gewenste (maximale) grootte van bouwpercelen veelal een algemene uitspraak gedaan, waar­bij onderscheid kan worden gemaakt naar gebieden. Voor tuinbouw bijvoorbeeld worden in veel provincies concen­tratiegebieden aangewezen. Vervolgens krijgen bestaande bedrijven buiten die gebieden slechts beperkt uitbreidings­mogelijkheden. Dat kan van de Afdeling door de beugel, waarbij wellicht ook nog van belang is dat soms uitbreiding nog wel degelijk mogelijk is via een wijzigingsprocedure.&#13;
Enkele uitspraken:&#13;
In de plantoelichting is opgenomen dat uitbreiding van glastuinbouwbedrijven bij voorkeur dient plaats te vinden in de bestaande intensiveringszones. Voor solitaire glastuinbouwbedrijven geldt dat deze dienen te worden bestemd overeenkomstig de vigerende &#13;
omvang. Conform het provinciaal beleid mogen deze bedrijven bij recht eenmalig worden uitgebreid met maximaal 20% van de bestaande glasopstanden. Voor alle solitaire glastuinbouwbedrijven geldt dat verder­gaande uitbreiding slechts mogelijk is via een wijzi­gingsprocedure, waarbij ondermeer aangetoond dient te worden dat de uitbreiding zich verdraagt met de ter plaatse van belang zijnde kwaliteiten en dat uitbrei­ding noodzakelijk is voor een doelmatige voortzetting van het bedrijf. De aan de solitaire glastuinbouwbe­drijven geboden uitbreidingsmogelijkheden van 20% van de bestaande bebouwing is verwerkt in het bouw­perceel dat voor ieder individueel agrarisch bedrijf op de plankaart is aangegeven. In de planvoorschriften is voorzien in wijzigingsbevoegdheden op grond van art. 11 van de WRO voor het college van burgemeester en wethouders (hierna: het college) om onder voorwaar­den de bouwpercelen van glastuinbouwbedrijven te vergroten.35Voorts is niet in geschil dat door het college de provinciale ‘Handreiking Ruimtelijke Ontwikkeling Limburg, deel II (augustus 2008)’ (hierna: de hand­reiking) aan het bestreden besluit ten grondslag is gelegd. Het glastuinbouwbedrijf van [appellant sub 6] ligt buiten een glastuinbouwconcentratiegebied als bedoeld in de handreiking. Het voorgaande betekent op basis van de handreiking dat voor de uitbreiding van bestaande bedrijven, waaronder mede begrepen bedrijven waarvoor reeds een vergunning is verleend, een referentiemaat van 3 hectare geldt. Het bouwblok voor de kas overschrijdt deze referentiemaat, maar de kas zelf blijft hier net binnen. Onder omstandigheden kan sprake zijn van overschrijding van de referen­tiemaat op basis van het Bouwkavel Op Maat Plus (BOM+) principe. Uitgangspunt hierbij is dat alle agrarische bedrijfsontwikkelingen, die planologische consequenties hebben, worden getoetst op hun effec­ten op de omgevingskwaliteiten in een afzonderlijke BOM+-procedure. Deze procedure is door [appellant sub 6] niet gevolgd. De Afdeling acht, gelet op de lig­ging van het perceel buiten een glastuinbouwconcen­tratiegebied, de wens van het college om in beginsel vast te houden aan de referentiemaat niet onredelijk. Voorts heeft het college zich naar het oordeel van de Afdeling in redelijkheid op het standpunt kunnen stel­len dat het plan, waarbinnen onder voorwaarden een hemelwaterbassin kan worden gerealiseerd, voldoende tegemoet komt aan de belangen van [appellant sub 6]. Hierbij wordt in aanmerking genomen dat het de keuze van [appellant sub 6] is geweest om, ondanks dat hij een hemelwaterbassin noodzakelijk acht voor de exploitatie, binnen de referentiemaat geen rekening te houden met het hemelwaterbassin door praktisch de gehele referentiemaat te benutten ten behoeve van het glastuinbouwbedrijf.36&#13;
Veel bestemmingsplannen bevatten inderdaad een wijzi­gingsbevoegdheid voor B&amp;W tot vergroting van een bouw­perceel. Meestal worden daar in acht te nemen criteria bij gegeven, bijvoorbeeld dat de bedrijfseconomische noodzaak vast moet staan. De Afdeling toetst dat dan ook nadrukke­lijk.37 Een algemene wijzigingsbevoegdheid voor vergroting van het bouwperceel, zonder dat daarbij rekening wordt ge­houden met verschillende soorten gebieden, zoals weidevo­gelgebieden en stiltegebieden, is niet aanvaardbaar:38&#13;
Voorts is ter zitting vast komen te staan dat, nu de wij­zigingsbevoegdheid niet ziet op specifiek gebied, de gronden waar de wijzigingsbevoegdheid op ziet in het weidevogelgebied en stiltegebied kunnen liggen. Gelet hierop en op hetgeen hiervoor in 2.8.1.6 is overwo­gen, dient aan deze wijzigingsbevoegdheid voldoende onderzoek naar de gevolgen van het vergroten van een bouwvlak tot maximaal 1 hectare op de te beschermen gebiedswaarden ten grondslag te liggen. Tussen partij­en is niet in geschil dat dit onderzoek niet is verricht. Derhalve heeft het college van gedeputeerde staten zich in redelijkheid op het standpunt kunnen stellen dat de ruimtelijke aanvaardbaarheid en de uitvoerbaar­heid van deze wijzigingsbevoegdheid onvoldoende zijn onderbouwd.&#13;
Uit deze uitspraak blijkt ook dat het argument dat de be­drijfsontwikkeling van agrarische bedrijven in het algemeen een groter bouwblok vergt, geen indruk maakt:&#13;
Dat met deze wijzigingsbevoegdheid wordt aangeslo­ten bij de in het hedendaags gebruik normale maat van 1 hectare, is voor dit oordeel niet relevant.&#13;
Als dat kennelijk al geldt bij een wijzigingsbevoegdheid – met alle daarmee verbonden randvoorwaarden – zal dat zeker ook gelden voor bouwblokken in bestemmings­plannen zelf (bij recht). Soms is de voorgenomen be­drijfsontwikkeling zo omvangrijk dat deze als een nieuw­vestiging moet worden gezien.39&#13;
Een mooi voorbeeld van de wijze van toetsing door de Raad van State is de zaak Voorne.40 Het ging om glastuinbouwbe­drijven, waarvoor een maximumgrootte van het bouwper­ceel was vastgesteld in het bestemmingsplan: 2 ha buiten en 3 ha binnen de intensiveringsgebieden. Nadat de Afdeling heeft geconstateerd dat dit overeenkomt met het beleid van de provincie worden eerst de bezwaren in algemene zin be­sproken:&#13;
Appellanten hebben voorts, mede gelet op het des­kundigenbericht, niet aannemelijk gemaakt dat de maximale bedrijfsomvang van 3 hectare binnen het glasintensiveringsgebied en van 2 hectare daarbuiten, in zijn algemeenheid in de weg staat aan een duurza­me bedrijfsvoering van de in die gebieden aanwezige glastuinbouwbedrijven. Voor het opnemen van een fi­nanciële paragraaf voor sanering van bedrijven buiten het glasintensiveringsgebied die hun bedrijfsvoering willen beëindigen, zoals [appellante sub 1] en [appel­lante sub 22] betogen, behoefde het college in navol­ging van de raad dan ook geen aanleiding te zien. In &#13;
zoverre faalt het betoog van LTO Noord Glaskracht, [appellante sub 3], [appellant sub 6], [appellante sub 1], [appellante sub 22] en [appellant sub 5]. &#13;
Daarmee is de kous niet af, want:&#13;
Bij de bespreking van de afzonderlijke beroepsgron­den van deze appellanten zal de Afdeling nagaan of het college in het individuele geval aanleiding had moeten zien om van het beleid af te wijken.&#13;
Er moet derhalve op individueel niveau een afweging wor­den gemaakt. Dat gebeurt vervolgens ook. Daarbij kijkt de Afdeling naar de nog bestaande uitbreidingsruimte en voorts of de appellant aannemelijk maakt ‘dat bij een dergelijke omvang aan kassen de nog aanwezige uitbreidingsmogelijk­heid de komende planperiode een belemmering vormt voor een duurzame agrarische bedrijfsvoering op deze gronden.’ Als dat niet lukt is er geen reden om af te wijken van het uit­gangspunt van maximaal 3 hectare. Ook als het bouwblok al vol is gebouwd, hoeft dat nog niet te leiden tot een groter bouwperceel.&#13;
2.5 Relatie schadevergoeding&#13;
Met de conclusie dat het mogelijk is om bouwblokken klei­ner of zelfs op de muur vast te stellen is nog niet vast komen te staan dat dat ook zonder planschadevergoeding kan.41 In beginsel levert het laten vervallen van bouwmogelijkheden schade op, die voor vergoeding in aanmerking komt. Het ob­ject – een veehouderij die op slot zit - wordt immers minder waard. Een van de uitzonderingen op de schadevergoedings­plicht is de zogenaamde passieve risicoaanvaarding. Van passieve risicoaanvaarding is sprake als een eigenaar of ge­bruiker van een onroerende zaak van de mogelijkheden die hij volgens het bestemmingsplan heeft, geen gebruik maakt, terwijl hij weet of kan weten dat er voornemens zijn om die mogelijkheden weg te nemen of te verminderen door een bestemmingsplanherziening. Indien voor zijn stilzitten geen goede redenen bestaan, kan in een dergelijk geval geoor­deeld worden dat hij het risico op intreden van schade heeft genomen en de schade dus redelijkerwijs voor zijn reke­ning mag worden gelaten.42 Alleen het ongebruikt laten van bouwmogelijkheden is onvoldoende. De verandering moet ook voorzienbaar zijn: een redelijk handelende eigenaar had de kans moeten zien aankomen dat er de situatie voor zijn perceel zou verslechteren. De vraag is dus: was de ontwik­keling in de extensiveringsgebieden voorzienbaar? Men kan voor een positief antwoord op deze vraag wijzen op beleid in algemene zin voor de extensiveringsgebieden. De land­bouwsector kan ermee bekend zijn dat er binnen de extensi­veringsgebieden geen toekomst voor de intensieve veehou­derij is. Elke veehouder is hiervan op de hoogte en dat geldt ook voor de gemeenten, banken en makelaars. Daar staat te­genover dat het beleid voor de extensiveringsgebieden nu juist in de reconstructieplannen was geconcretiseerd met respectering van bestaande bouwblokken, overigens ook destijds na veel discussie over het bouwblok op de muur. Er is dus nu wel sprake van een geheel nieuwe ontwikkeling, die in concreto niet te voorzien was. Een veehouder in een extensiveringsgebied die dacht nog wel even vooruit te kun­nen binnen het bestaande bouwblok valt niet te verwijten dat hij nog geen concrete actie heeft ondernomen. Ik zou menen dat – mede gelet op de lijn die Van Buuren c.s.43 in de recht­spraak signaleren – in casu geen sprake is van voorzienbaar­heid. Voor de volledigheid merk ik nog op dat een concrete actie van de veehouder de voorzienbaarheid stuit. Betrokke­ne dient concrete plannen te hebben en daar ook naar buiten toe blijk van te hebben gegeven. Een generieke regeling van bouwblok op de muur zal vrijwel zeker tot planschadever­goedingen leiden. Deze conclusie stelt de vraag naar verdere nuanceringen uitdrukkelijk aan de orde.&#13;
Het is denkbaar dat op verschillende punten onderscheiden worden aangebracht: onderscheid naar soorten bedrijven en onderscheid naar wijze van regelen. Ook valt nog te denken aan een overgangsperiode. Op dit punt verwijs ik graag naar de gang van zaken in verschillende provincies. Met name in Noord-Brabant, waar de provincie in de Ruimtelijke Ver­ordening een voorlopige bouwstop heeft afgekondigd, is de discussie volop losgebarsten. &#13;
Een generiek verbod op uitbreidingen kan ook wordt ver­zacht door het bieden van ontheffingsmogelijkheden.44 In de planologische vergelijking, die ten grondslag ligt aan de planschadevergoeding, zal dan rekening worden gehouden met de flexibiliteitsbepalingen. Uitbreiding binnen het be­staande bouwblok is dan wel verboden, maar via een ont­heffing toch nog mogelijk. Het verkrijgen van een onthef­fing moet dan uiteraard wel een reële mogelijkheid vormen. Het zou misschien zelfs denkbaar zijn om aan te sluiten bij de bedrijfsontwikkelingsplannen die thans worden opgesteld in het kader van het gedoogbeleid ter zake van de huisves­ting veehouderijen. &#13;
Een ook nu al in veel reconstructieplannen – bijvoorbeeld in Gelderland, zoals hiervoor beschreven - voorkomende mo­gelijkheid is om uitbreiding van de bebouwing alleen toe te staan voor zover dat noodzakelijk is met het oog op mili­eu of dierenwelzijn. De Groningse verordening maakt daar­voor ook een uitzondering. Bestemmingsplannen mogen wel uitbreidingen toestaan, ‘rechtstreeks voortvloeiende uit aan­gescherpte normen op het gebied van milieu en dierenwel­zijn’. Zo’n uitbreiding, die niet gepaard gaat met een vergro­ting van het aantal dieren, kan waarschijnlijk ook helemaal niet geweigerd worden. Een bestemmingsregeling die niet voorziet in deze uitweg, komt er immers op neer dat het aan­tal dieren zal moeten worden verkleind en zou dus geïnter­preteerd kunnen worden als een (gedeeltelijke) wegbestem­ming. Het toestaan van een uitbreiding voor deze doeleinden – rechtstreeks of bij ontheffing – zal de schadevergoedings­kou derhalve niet uit de lucht halen. De achtergrond daar­van is immers niet zozeer dierenwelzijn of milieu, maar de economische levensvatbaarheid van bedrijven. Ook op dit punt is dus maatwerk geboden. Dat kan er op neerkomen dat in een concreet geval helemaal geen uitbreiding behoeft te worden toegestaan – bijvoorbeeld het genoemde bedrijfsont­wikkelingsplan laat een sluiting op korte termijn zien – ter­wijl in andere gevallen zo’n uitbreiding wel noodzakelijk is.&#13;
2.6 Nieuwvestiging&#13;
Voordat in de reconstructieplannen landbouwontwikkelings­gebieden aangewezen waren, was nieuwvestiging van agra­rische bedrijven vrijwel nergens in Nederland toegelaten.45 Zo’n vaart loopt het nu in de landbouwontwikkelingsgebie­den overigens ook nog niet. Tegen een nieuwvestiging in Markelo, in het kader van een bedrijfsverplaatsing, kwamen nogal wat bezwaren (de reactie van de Afdeling geef ik er meteen bij):46&#13;
––De economische uitvoerbaarheid zou niet vaststaan, omdat er geen bedrijfsplan ter inzage was gelegd. Dat hoeft ook niet. &#13;
––Strijd met de IPPC-richtlijn. Dit is pas aan de orde bij de milieuvergunning.&#13;
––Strijd met de Nitraatrichtlijn. Natuurlijk niet.&#13;
––Niet nagegaan of er een Nbw-vergunning nodig is. Is wel gebeurd.&#13;
––Strijd met provinciaal beleid en gemeentelijke LOG-visie. Niets van waar.&#13;
––Geen verkeersonderzoek gedaan. Raad heeft in rede­lijkheid kunnen aannemen dat zich geen onaanvaard­bare verkeerssituaties zullen voordoen.&#13;
––Geen goed natuuronderzoek. Wat deugt er dan niet aan?&#13;
Uit deze uitspraak mag wel blijken dat niet alleen de ge­meenten, maar ook de appellanten een sterk verhaal moeten hebben. Het wijzen op het achterwege zijn gebleven van on­derzoeken alleen is onvoldoende, men zal ook moeten bere­deneren waarom dat van belang is, of concreet moeten aan­geven waarom een wel verricht onderzoek niet klopt. Soms legt de Afdeling zelfs de ‘bewijslast’ bij een appellant:47&#13;
Die bewijslast rust op [appellant], nu een dergelijke ingreep geen aanleiding geeft voor de veronderstelling dat zo’n situatie zich zal voordoen. In de enkele stel­ling van [appellant] dat geen goed woon- en leefkli­maat kan worden gerealiseerd, heeft het college in redelijkheid geen aanleiding hoeven zien de vrijstel­ling te weigeren.&#13;
In een bestemmingsplan van Valburg kon door middel van een wijzigingsbevoegdheid van B&amp;W een nieuw bouwper­ceel worden aangewezen:48&#13;
De in geding zijnde locatie is in het geldende be­stemmingsplan ‘Buitengebied Valburg, herziening 2002’ aangewezen als ‘Agrarisch gebied met land­schapswaarden’, zonder de aanduiding ‘agrarisch bouwperceel’. Ingevolge art. 5, veertiende lid, van de planvoorschriften, voor zover hier van belang, is het college bevoegd de plankaart te wijzigen ten behoeve van een nieuw bouwperceel, mits - is aangetoond dat het te vestigen bedrijf naar omvang en activiteiten aan ten minste een volwaardige arbeidskracht een vol­ledige dagtaak biedt, - daardoor de landschapswaarden niet onevenredig worden aangetast.&#13;
Omdat de plannen van de ondernemer nog te weinig con­creet waren, hadden B&amp;W de aanvraag terecht afgewezen, aldus de Afdeling. Een aanvraag kan ook stranden wegens een onevenredige aantasting van landschappelijke waarden, voorzover deze eis aan de wijzigingsbevoegdheid is gekop­peld.49&#13;
Over ‘megastallen’ volsta ik op deze plaats te verwijzen naar een artikel in Agrarisch Recht.50 Momenteel is er een maat­schappelijk debat gaande, met een humoristische inzet van het NAJK (de jonge boeren): een moratorium op ministal­len.51&#13;
2.7 Conclusie&#13;
De conclusie rond de bouwpercelen lijkt te zijn, dat in be­ginsel alles mogelijk is, mits planologisch onderbouwd. Een algemeen verbod op uitbreiding, zonder daarbij rekening te houden met verschillen tussen gebieden en tussen bedrijven lijkt daarom minder kansrijk, dan een benadering die recht doet aan die verschillen. En als een strikte beperking in een concreet geval planologisch te onderbouwen is, betekent dat nog niet dat men het ook zonder schadevergoeding kan stel­len. Mij dunkt dat een gemeente betrekkelijk vrij is om te kiezen, voor een uitbreidingsverbod in het bestemmings­plan, met daarbij een mogelijkheid voor ontheffing of vrij­stelling. Zo ging het ook in de zaak Maasdriel:52&#13;
De Afdeling acht, mede gelet op ruimtelijke uitstraling van kassen, het beleid van verweerder en de gemeen­teraad om glastuinbouw te concentreren, niet onrede­lijk. Gelet op de aan solitaire glastuinbouwbedrijven toegekende agrarische bouwpercelen kunnen zij met 20% ten opzichte van de bestaande kassenbebou­wing uitbreiden. Voorts is in het plan voorzien in een wijzigingsbevoegdheid voor het college op grond van art. 11 van de WRO, waardoor het onder voorwaarden mogelijk is de bouwpercelen van glastuinbouwbe­drijven te vergroten. Gelet hierop heeft verweerder in redelijkheid kunnen instemmen met de in het plan aan glastuinbouwbedrijven toegekende uitbreidingsmoge­lijkheden.&#13;
Helaas ben ik geen bestemmingsplan tegengekomen met een echt algemeen uitbreidingsverbod, zodat we niet weten hoe de Raad van State daar over denkt. &#13;
2.8 Bebouwingsvoorschriften&#13;
In het algemeen bevatten bestemmingsplannen regels voor het bouwen binnen het bouwblok. Dat betreft veelal een be­bouwingspercentage, een maximale bouwhoogte, maximaal aantal bouwlagen en een maximale goothoogte. Soms wordt een beeldkwaliteitsplan gevraagd, maar als de beperkingen aan het bouwen voldoende zijn, mag daarvan worden afge­zien.53&#13;
Over maximale bouwhoogtes wordt veel geprocedeerd. De Afdeling laat zich wel overtuigen door deskundigen die op grond van ontwikkelingen in de bedrijfstak laten zien dat er hogere gebouwen moeten komen. Zo ook in Bunnik:54&#13;
Niet aannemelijk is gemaakt dat een goot- en nok­hoogte van 6 onderscheidenlijk 11 meter voor de bedrijfsgebouwen van de in het plangebied gevestigde agrarische bedrijven in het algemeen onredelijk is. Uit het deskundigenbericht en het verhandelde ter zitting volgt evenwel dat voor een efficiënte bedrijfsvoering bij de fruitteeltbedrijven bedrijfsgebouwen met een goothoogte van ongeveer 7,8 meter vereist kunnen zijn. Het plan voorziet echter niet in een ontheffings­bevoegdheid op grond waarvan medewerking kan worden verleend aan een dergelijke goothoogte voor fruitteeltbedrijven. Weliswaar kan het college van burgemeester en wethouders ingevolge art. 28, eerste lid, aanhef en onder c, van de planregels in indivi­duele gevallen ontheffing van de goothoogte van 6 meter verlenen, maar deze bevoegdheid beperkt zich tot 10% van de goothoogte tot 6,6 meter. Nu het plan niet voorziet in een ontheffing van de goothoogte voor fruitteeltbedrijven, heeft de raad zich niet in redelijk­heid op het standpunt kunnen stellen dat het plan, voor zover het betreft de tekst ‘6 m’ in art. 4, vierde lid, onder f; art. 5, vierde lid, onder f, en art. 6, vierde lid, onder f, van de planregels, voor zover deze de maxi­male goothoogte voor bedrijfsgebouwen aanduidt, strekt ten behoeve van een goede ruimtelijke ordening.&#13;
In Westvoorne ging het over kassen:55&#13;
De plantoelichting vermeldt dat bij de opzet van de regeling voor de bebouwing ten dienste van agrarische bedrijven is uitgegaan van de aard van de bedrijfsvoe­ring en de voor de bedrijven binnen de planperiode redelijk geachte ontwikkelingsmogelijkheden. Noch uit de plantoelichting noch uit enig ander stuk blijkt evenwel in hoeverre bij de bepaling in het plan van de maximale bouwhoogte van 5 meter bij recht de hui­dige stand van de bedrijfsvoering van glastuinbouw­bedrijven en van de teelttechniek is betrokken en of bij die toegestane maximale bouwhoogte kan worden voldaan aan de in het plan gestelde milieutechnische eis om lichtuitstraling door afscherming van daken en gevels voor 95% tegen te gaan en daarbij tevens het kasklimaat zo gunstig mogelijk te houden en produc­tieverlies te voorkomen. Evenmin wordt een duidelijk verband gelegd met te beschermen landschappelijke en/of cultuurhistorische waarden. Het ontbreken van die motivering klemt te meer, nu blijkens het deskun­digenbericht veel glastuinbouwbedrijven zowel in als buiten het glasintensiveringsgebied hogere kassen hebben, die in het recente verleden tot stand zijn gekomen op basis van het voor die gronden voor­heen geldende bestemmingsplan ‘Landelijk gebied Oostvoorne’ danwel met een vrijstelling in afwijking van het op dat moment geldende bestemmingsplan. De raad en het college hebben niet aannemelijk gemaakt dat thans voor de overige glastuinbouwbedrijven voor een duurzame bedrijfsvoering een lagere bouwhoogte van kassen bij recht volstaat. Het college heeft in navolging van de raad weliswaar verwezen naar de re­geling in de voorheen geldende bestemmingsplannen, maar het deskundigenbericht vermeldt dat die plannen ongeveer twintig jaar oud zijn. Dit is niet weersproken door de raad of het college. De Afdeling acht het mede op basis van het deskundigenbericht aannemelijk dat de ontwikkelingen die sindsdien hebben plaats­gevonden in de glastuinbouw niet zonder gevolgen zijn gebleven voor de hoogte van de kassen die uit teelttechnisch, milieutechnisch en bedrijfstechnisch oogpunt thans gangbaar worden geacht.&#13;
Ook maximale bouwhoogtes dienen dus goed gemotiveerd te worden, inclusief de vraag of een regeling bij recht nodig is of dat met een vrijstelling kan worden volstaan.&#13;
Soms treft men ook voorschriften aan over dakhelling en nokrichting56 alsmede situeringsbepalingen. Ook wordt soms een maximum aantal bouwlagen vastgelegd.57&#13;
Een mestzak is niet altijd een bouwwerk.58&#13;
Erfbeplanting dient binnen het bouwblok plaats te vinden, althans als dat in een reconstructieplan is bepaald, ook al is dat plan niet bindend.59 In veel bestemmingsplannen wordt een regeling gegeven voor landschappelijke inpassing, meestal te realiseren door middel van een privaatrechtelijke overeenkomst, gekoppeld aan een wijzigingsbevoegdheid. Dat hoeft niet te betekenen dat bedrijfsgebouwen geheel aan het oog moeten worden onttrokken:60&#13;
Voor zover de vereniging en [appellant sub 5] en ande­ren de praktische haalbaarheid van de landschappelij­ke inpassing in verband met de hoogte van de kassen betwisten, overweegt de Afdeling dat niet is vereist dat de kassen geheel aan het oog worden onttrokken. De hiervoor beschreven wijze van inpassing acht de Afdeling niet onaanvaardbaar.&#13;
Een voorschrift kan echter ook te ver gaan. Het bestem­mingsplan buitengebied van Oosterhout verplichtte tot in­passing ‘door het aanbrengen van erfbeplanting en groenha­gen zodanig dat het bedrijf het hele jaar door aan het zicht wordt onttrokken’. Dat werd te verstrekkend gevonden:61&#13;
De Afdeling is van oordeel dat verweerder zich in redelijkheid op het standpunt heeft kunnen stellen dat het bepaalde in art. 19, zeventiende lid, onder 5, van de planvoorschriften als te verstrekkend moet worden beschouwd. De bepaling biedt geen ruimte voor maat­werk. Voorts heeft verweerder op goede gronden de naleving van dit planvoorschrift in twijfel getrokken.&#13;
Dat een zgn. planrealisatieovereenkomst niet altijd nodig is, maar wellicht vervangen kan worden door een voorschrift in een bestemmingsplan in de vorm van een voorwaardelijke verplichting, blijkt uit Meerlo-Wanssum:62&#13;
Met het oog op de realisatie van de landschappelijke inpassing heeft de gemeente een planrealisatieover­eenkomst gesloten met [belanghebbende] waarin, aldus de toelichting van [belanghebbende] ter zitting, een inspanningsverplichting is opgenomen om deze te realiseren. De aanleg van de beoogde beplan­tingshaag is echter niet in (de voorschriften van) het plan geregeld. Nu uit de stukken en het verhandelde ter zitting is gebleken dat de raad de aanleg van de beplantingshaag wel noodzakelijk acht met het oog op de ruimtelijke aanvaardbaarheid van het plan, heeft de raad de aanleg daarvan ten onrechte niet in het plan geregeld. Niet valt in te zien dat de raad geen voor­schrift in het plan heeft kunnen opnemen, inhoudende dat het gebruik van het perceel conform de bestem­ming alleen dan planologisch is toegestaan indien een beplantingshaag als hiervoor bedoeld wordt aangelegd en instandgehouden. Het betoog van [appellant sub 1] dat de landschappelijke inpassing onvoldoende in het plan is gewaarborgd, slaagt. Het college heeft ten onrechte goedkeuring verleend aan het bestreden plandeel.&#13;
Dat is wel een bijzondere gedachte, waar meestal aangeno­men werd dat een bestemmingsplan niet zou kunnen ver­plichten om iets te doen en dus geen ‘geboden’ kan bevatten (toelatingsplanologie).63&#13;
2.9 Bedrijfswoning&#13;
Veel bestemmingsplannen staan de bouw van een agrari­sche bedrijfswoning toe, als daartoe noodzaak bestaat.64 Uit de uitspraak van de Afdeling van 24 januari 200765 volgt dat bij de oprichting van een (eerste) bedrijfswoning een re­ëel belang om te wonen bij het agrarische bedrijf, gelet op de aard en omvang daarvan, voldoende is voor de noodzake­lijkheid van die woning. Bij een opfokbedrijf waar ten min­ste 35 paarden (15 fokmerries en 20 paarden in opfok) zul­len worden gehouden, bleek, gelet op de aard van deze vorm van dierhouderij, dat permanent toezicht vereist is en dat een dienstwoning noodzakelijk is. Het overleggen van een be­drijfsplan is niet noodzakelijk, nu dat niet verplicht is.66 Het kan natuurlijk wel helpen.&#13;
In een situatie waarbij de bedrijfswoning is afgesplitst van het bedrijf en een burgerwoning is geworden, hoeft de ge­meente niet opnieuw de bouw van een bedrijfswoning toe te staan.67 Soms moet echter zelfs een tweede bedrijfswoning worden toegestaan,68 soms ook weer niet.69 Het kan een rol spelen dat van in het verleden bestaande mogelijkheden om een bedrijfswoning te bouwen geen gebruik is gemaakt.70&#13;
3. Onderscheid soorten bedrijven&#13;
3.1 Volwaardig agrarisch bedrijf&#13;
In veel bestemmingsplannen wordt de agrarische bestem­ming, met name voor wat betreft de bouwmogelijkheden, voorbehouden aan ‘volwaardige’ bedrijven. Meestal wordt daarbij een bepaalde omvang, uitgedrukt in Nederlandse grootte-eenheden (Nge) genoemd, soms ook wordt gerefe­reerd aan het inkomen. In het bestemmingsplan Landelijk Gebied van Zoeterwoude wordt onder een volwaardig be­drijf verstaan ‘een agrarisch bedrijf met een minimale om­vang van 50 Nge en/of dat naar arbeid, omvang en inkomen aan een volwaardige arbeidskracht gedurende het gehe­le jaar volledige werkgelegenheid met een bijbehorend vol­waardig inkomen biedt’. Een appellant die een bouwperceel onthouden werd kwam met een bedrijfsplan op de proppen. De Afdeling overwoog:&#13;
De Afdeling is van oordeel dat de raad door uitslui­tend aan de hand van het aantal Nge’s te bezien of het bedrijf van [appellant sub 1] kan uitgroeien tot een volwaardig bedrijf, onvoldoende heeft gemotiveerd dat hiervan geen sprake zou zijn. Hierbij betrekt de Afdeling dat ingevolge art. 1.70 van de planregels de volwaardigheid van een bedrijf ook op een andere manier kan worden beoordeeld. Voorts is volgens het Landbouw Economisch Instituut, dat de Nge-normering vaststelde, deze normering niet speciaal bedoeld om de volwaardigheid van bedrijven vast te stellen en ziet de normering op een gemiddeld bedrijf. De normering voor een specifiek bedrijf kan daar­van afwijken. De raad heeft bij zijn beoordeling de in 2.2.3. weergegeven conclusie uit het bedrijfsplan onvoldoende meegewogen. Voorts had de raad bij de besluitvorming de specifieke bedrijfsvoering moeten betrekken. Anders dan de raad ter zitting heeft gesteld, komt aan de omstandigheid dat [appellant sub 1] thans in deeltijd als slager in dienstbetrekking is geen doorslaggevende betekenis toe. De ontwikkeling van het bedrijf als omschreven in het bedrijfsplan kan im­mers perspectief bieden om deze dienstbetrekking te beëindigen.71&#13;
Als er alleen gebouwd mag worden ten behoeve van een volwaardig bedrijf, terwijl aan een wijziging van het plan deze eis niet wordt gesteld, komt deze laatste toch in de lucht te hangen.72&#13;
Uitgangspunt is steeds de definitie in het bestemmingsplan zelf. Een voorbeeld uit het bestemmingsplan buitengebied van Werkendam:73&#13;
duurzame agrarische bedrijfsvoering: in stand houden en ontwikkelen van de agrarische productiefunctie, waarbij als uitgangspunt geldt dat aan volwaardige agrarische bedrijven voldoende mogelijkheden moeten &#13;
worden geboden om ook op de lange termijn de nodi­ge volwaardigheid en levensvatbaarheid te behouden.&#13;
Als alleen ten behoeve van een ‘agrarisch bedrijf’ mag wor­den gebouwd – en de eis van volwaardigheid in het be­stemmingsplan ontbreekt – zal volgens de Afdeling tenmin­ste wel sprake moeten is van agrarische activiteiten met een werkelijk bedrijfsmatig karakter (een zogenoemd reëel agra­risch bedrijf).74 Bij de beoordeling of sprake is van een reëel agrarisch bedrijf:75&#13;
leggen, naast de inkomsten die uit de agrarische activiteiten worden verkregen, bijkomende gegevens gewicht in de schaal, zoals het grondareaal, de vee­bezetting, de intentie waarmee de activiteiten worden ondernomen, de tijd die daaraan wordt besteed en de al of niet agrarische herkomst van de betrokkene. De rechtbank heeft terecht overwogen dat het al dan niet hebben van een winstoogmerk geen doorslaggevend aspect vormt.&#13;
In Westvoorne moet bij de beoordeling van volwaardig­heid gekeken worden naar de aard en de inrichting van het bedrijf; de mate van mechanisatie van het bedrijf; de om­vang van het bedrijf naar oppervlakte en Nederlandse Groot­te Eenheden; de al of niet verspreide ligging van de bedrijfs­gronden; de continuïteit van het bedrijf, mede gelet op de leeftijd van de aanvrager en/of de opvolgingssituatie; het be­roep van de aanvrager en het al dan niet hebben van een vol­ledige dagtaak in het betreffende bedrijf; de aanwezigheid van bedrijfsgebouwen die zijn afgestemd op de aard en om­vang van het bedrijf. Bij het gebruik van een wijzigings- of vrijstellingsbevoegdheid76 dient een agrarisch deskundige te worden ingeschakeld. Een dergelijk voorschrift is accepta­bel, volgens de afdeling. Dat gold niet voor alle genoemde criteria. Met name de doelmatigheidstoets was onvoldoende objectief omgrensd en gaf teveel rechtsonzekerheid.&#13;
3.2 Grondgebonden / niet-grondgebonden&#13;
Het is sinds jaar en dag gebruikelijk om onderscheid te ma­ken tussen grondgebonden en niet-grondgebonden agra­rische bedrijven.77 Voor niet-grondgebonden veehouderij wordt veelal de term ‘intensieve veehouderij’ gebruikt. De achtergrond daarvan en de rechtvaardiging daarvoor is dat de niet-grondgebonden landbouw een sterk nadelig effect kan hebben op de omgeving. Uiteraard zijn daarvoor ook milieuwetten opgesteld (zoals de Wet geurhinder veehoude­rijen en de Wet ammoniak en veehouderij), maar ook binnen ruimtelijke plannen dient een afweging te worden gemaakt tussen landbouw enerzijds en natuur, landschap, woning­bouw enz. anderzijds. In bepaalde gebieden kunnen dus in­tensieve vormen van landbouw worden tegengegaan. Wel zal daarvoor steeds een ruimtelijk onderbouwde argumenta­tie nodig zijn. Er zijn vele gemeenten in Nederland die hun bestemmingsplannen zo hebben ingericht dat intensieve vee­houderij niet mogelijk is. Met name de zgn. ‘roze invasie’ in de jaren tachtig heeft daar een belangrijke bijdrage aan gele­verd. In beginsel is een algeheel verbod op de vestiging van intensieve veehouderijen derhalve mogelijk en ook geaccep­teerd in de rechtspraak, mits er een ruimtelijke onderbou­wing aan ten grondslag ligt. Een gemeente kan er echter ook – mits onderbouwd - voor kiezen om dat juist niet te doen.78 &#13;
Meestal treft men definities aan zoals:79&#13;
Onder intensieve veehouderij wordt in het plan verstaan een agrarisch bedrijf of een deel daarvan met ten minste 250 m2 bedrijfsvloeroppervlak dat wordt gebruikt volgens de Wet milieubeheer en waar geen melkrundvee, schapen, paarden, of dieren ‘biolo­gisch’ worden gehouden, en waar geen dieren worden gehouden uitsluitend of in hoofdzaak ten behoeve van natuurbeheer.&#13;
De gemeente Middelharnis ging wel heel ver in de definitie van niet-grondgebonden bedrijf: &#13;
Een agrarische bedrijvigheid gericht op het houden, fokken of mesten van vee, zonder of nagenoeg zonder weidegang, in gebouwen met een benodigde bedrijfs­vloeroppervalkte van meer dan 100 m2.Een nieuwe niet-grondgebonden veehouderij in principe als neventak van een grondgebonden bedrijf toegestaan als de mestafzet uitsluitend plaatsvindt op de akkerbouwgronden of weilanden ter plaatse en evenredig naar landbouwkundige behoefte en/of mili­euwettelijke criteria verdeeld wordt over die gronden.&#13;
In de eerste plaats is er de eis dat de mestafzet op de ei­gen grond. Dat lijkt niets met ruimtelijke ordening te ma­ken te hebben, maar de Afdeling stelt:80&#13;
De Afdeling is met de rechtbank van oordeel dat het stellen van een zodanige eis van de mestafzet ruimte­lijk relevant is.&#13;
In casu ging het om de bouw van vijf pluimveestallen,81 dus kwam het tweede vreemde aspect van de definitie, de verplichting tot weidegang, niet aan de orde. Dat was wel het geval in Sluis-Aardenburg, waar onder grondgebonden veeteelt werd verstaan: ‘het houden van melkvee en/of ove­rig vee waarvoor in de bedrijfsvoering weidegang essentieel &#13;
is.’ Terecht maakt de ZLTO bezwaar tegen dit voorschrift, maar de Afdeling wil er niet van weten:82&#13;
Het door appellant bestreden planvoorschrift levert naar het oordeel van de Afdeling geen strijd op met art. 10, eerste lid, tweede volzin, van de Wet op de Ruimtelijke Ordening. Met dit wetsartikel wordt, blijkens de geschiedenis van de totstandkoming ervan, beoogd te voorkomen dat via bestemmingsplannen structuurbeleid wordt gevoerd met betrekking tot agra­rische bedrijven. In dat kader komt als voornaamste reden voor de tweede volzin naar voren het tegen­gaan van het opnemen in een bestemmingsplan van een vestigingsregeling aangaande de bedrijfsgrootte. Verder blijkt uit de wetsgeschiedenis dat het bedoelde artikelgedeelte onverlet laat de regulering via bestem­mingsplannen van de vorm van bodemcultuur en van de soort agrarische bedrijven. In de omschrijving van een grondgebonden agrarisch bedrijf worden naar het oordeel van de Afdeling geen eisen in het plan opge­nomen met betrekking tot de structuur van agrarische bedrijven, maar wordt een soort van agrarisch bedrijf gereguleerd. Verder heeft appellant niet aangetoond of aannemelijk gemaakt dat het planvoorschrift, dat als zodanig ook in het voorheen vigerend bestemmings­plan was opgenomen, de ontwikkeling van grondge­bonden agrarische bedrijven belemmert. Gelet op het vorenstaande hebben verweerders zich naar het oor­deel van de Afdeling in redelijkheid op het standpunt kunnen stellen dat het plan op dit punt niet in strijd is met een goede ruimtelijke ordening.&#13;
Deze uitspraak toont niet alleen – opnieuw - aan dat art, 10 WRO (oud), voor zover daarin een verbod op agrarisch structuurbeleid voorkwam), werkelijk een dode letter was – het is dan ook in de nieuwe wet niet meer opgenomen – maar heeft ook onaanvaardbare consequenties voor de agra­rische bedrijfsvoering. Een melkveehouder die besluit om op grond van bedrijfseconomische overwegingen zijn vee voortaan binnen te houden en zijn grasland voor voeder­winning te gebruiken wordt plotseling illegaal, ook al ver­andert hij verder niets. Wil hij vervolgens iets (ver)bouwen, dan moet hem een bouwvergunning worden geweigerd. Hij zou zelfs onteigend kunnen worden, nu het gebruik niet overeenkomstig de bestemming is. De ‘koe in de wei’ is op deze manier wel heel direct afgedwongen door de gemeente, daarin gesanctioneerd door de Raad van State.&#13;
Omschakeling van grondgebonden naar niet-grondge­bonden bedrijvigheid kan via een wijzigingsbevoegd­heid worden geregeld. Als daar zodanige voorwaarden aan verbonden zijn, dat geen aantasting van waarden zal plaatsvinden, is dat acceptabel.83&#13;
3.3 Biologische bedrijven&#13;
In Noord-Holland streeft het provinciebestuur naar het te­gengaan van megastallen, met name door intensieve veehou­derij geheel te verbieden. In dit verband laat men de ‘biolo­gische landbouw’ niet onder de categorie ‘intensief’ vallen. We zagen dat hiervoor ook al. Dat is vreemd. Biologische landbouw kan in ruimtelijke zin zeer wel grootschalig zijn en een intensief (in de zin van niet-grondgebonden) karak­ter dragen.84 In het algemeen mag men tegenstander zijn van een benadering waarin varkens worden gezien als product of productiemiddel en liever een meer biologische en dier­vriendelijke aanpak, waarbij het dierenwelzijn centraal staat, zien, maar de weg om dit te bereiken kan niet via de ruim­telijke ordening lopen. Er is derhalve aanleiding om te ver­onderstellen dat een bestemmingsplan geen onderscheid mag maken naar biologisch – niet biologisch. Toch komt dat voor.&#13;
Het verst ging de gemeente Houten. Gronden die voor de landbouw waren bestemd kregen de volgende definitie mee:&#13;
agrarische bedrijfsdoeleinden in de vorm van agrari­sche bedrijfsactiviteiten gebaseerd op de biologische productiemethode (.....);Onder biologische productiemethode wordt ingevolge art. 1, sub cc., van de voorschriften een duurzame productiemethode verstaan, gebaseerd op:– het produceren van voedingsmiddelen, die voedings­fysiologisch hoogwaardig zijn, in een voldoende hoe­veelheid, zonder residuen van stoffen die de gezond­heid van mens en dier kunnen schaden;– het behoud of herstel van een optimale bodem­vruchtbaarheid;– het behoud of herstel van natuur en landschap;– het behoud van de genetische diversiteit;– het vermijden van handelingen die het milieu belas­ten of tot verarming daarvan bijdragen;– een minimaal gebruik van eindige grondstoffen;– een veelzijdige bedrijfsstructuur met een zoveel mogelijk gesloten kringloopsysteem;– het houden van landbouwhuisdieren op een zo­danige wijze dat deze hun belangrijkste soorteigen gedragingen kunnen uiten.&#13;
De Raad van State achtte deze bestemming niet onrede­lijk:85&#13;
Voorts is de Afdeling, in navolging van het deskundi­genbericht, van oordeel dat een agrarische productie­wijze als in dit artikel voorgeschreven een positieve invloed op de kwaliteit van bodem en grondwater heeft en daarmee op de (mogelijkheden voor) ontwik­keling van natuurwaarden.&#13;
In Den Briel werden alle verspreide glastuinbouwlocaties wegbestemd, behalve de biologische glastuinbouwbedrijven. Appellante betoogde dat het verplicht stellen van een be­paalde teeltmethode planologisch niet relevant is. Zij voer­de verder aan dat zij door de bestemming voor biologische glastuinbouw wordt belemmerd in haar ondernemen. Als de grond niet meer geschikt is voor ecologische teelt, wil zij kunnen overstappen op niet-ecologische glastuinbouw het­geen met deze bestemming niet mogelijk is. De Afdeling overwoog:86&#13;
In de begripsbepalingen van het plan, noch de ove­rige voorschriften is nader omschreven wat onder het begrip biologisch moet worden verstaan. In de doeleindenomschrijving, opgenomen in art. 3 van de planvoorschriften, is slechts aangegeven dat ter plaatse van de subbestemming Agb uitsluitend een biologisch glastuinbouwbedrijf is toegestaan en is niet nader omschreven wanneer een bedrijf aan die omschrijving voldoet. De Afdeling is van oordeel dat hierdoor een onduidelijke situatie in het leven is geroepen. Moet het bedrijf bijvoorbeeld beschikken over een keurmerk, is zowel een ecologisch bedrijf als een biologisch bedrijf ter plaatse toegestaan en indien het bedrijf geen keurmerk heeft, voldoet het bedrijf dan aan de doeleindenomschrijving. Vallen andere teeltmethoden zoals duurzame landbouw ook onder de subbestemming Agb? Het plan geeft hier geen antwoord op en naar het oordeel van de Afdeling is voor de uitleg van het begrip biologisch het normale spraakgebruik onvoldoende richtinggevend.&#13;
Het besluit werd vernietigd wegens strijd met het rechts­zekerheidbeginsel. Deze overweging suggereert niettemin, dat de bestemming ‘biologisch’ wel mogelijk is, als men het maar duidelijk omschrijft wat eronder verstaan wordt.&#13;
Meestal behoeft er voor biologische bedrijven niet een spe­ciale gunstige regeling te worden getroffen in het bestem­mingsplan. Daarop wordt niettemin wel eens een uitzon­dering gemaakt. Zo kreeg een biologisch bedrijf toch een bouwperceel, hoewel het heel klein was:87&#13;
Uit de stukken en het verhandelde ter zitting is gebleken dat volgens bestendig beleid van de raad de aanduiding ‘Agrarisch Bedrijf’ pas aan een perceel met de bestemming ‘Landelijk gebied II’ wordt toege­kend indien de omvang van het ter plaatse gevestigde agrarische bedrijf ten minste 15 Nge omvat. Bij het bepalen van de omvang van het agrarische bedrijf wordt vervolgens gebruik gemaakt van de normen van het LEI. De Afdeling acht dit beleid in het algemeen niet onredelijk. In dit geval is bij de vaststelling van het plandeel echter miskend dat bijzondere omstandig­heden afwijking van dit beleid kunnen rechtvaardigen. Zo is ten onrechte niet in aanmerking genomen dat het een opstartend bedrijf betreft, waarvan het aantal Nge’s in omvang toeneemt, dat er acht legale be­drijfsgebouwen op het perceel van [appellanten] zijn opgericht en dat zij naar eigen zeggen een biologische teeltmethode hanteren.&#13;
3.4 Hoofdtak / neventak&#13;
Soms tracht een bestemmingsplan een regeling te geven voor neventakken, zoals intensieve veehouderij of glastuin­bouw. Het gaat er dan veelal om dat de gemeente bedrijfs­ontwikkelingen met neventakken wel wil toestaan, maar ook tegen wil gaan dat een neventak uitgroeit tot een hoofdtak. In Schouwen-Duiveland bleek dat het nog niet altijd zo ge­makkelijk is om te bepalen of er sprake is van een hoofdtak of van een neventak.88 Meestal gaat men uit van een norme­ring op basis van Nge, hetgeen in casu een ‘neventak’ ople­verde; de definitie in het betreffende bestemmingsplan bui­tengebied luidde echter:&#13;
een agrarische bedrijfstak op een agrarisch bedrijf die wat productieomvang betreft ondergeschikt is aan de hoofdtak en waarvan de productieomvang minder bedraagt dan 70% van de minimale omvang van een zelfstandig volwaardig agrarisch bedrijf in de produc­tierichting van de neventak.&#13;
Vervolgens concludeerde de Afdeling, met de gemeente, dat sprake was van een ‘hoofdtak’, Aangezien dit verdere ont­wikkelingen van het glastuinbouwbedrijf mogelijk maak­te, werden daartegen ook allerlei bezwaren aangevoerd. Nu uitbreiding van de oppervlakte alleen kon geschieden door middel van een wijzigingsbevoegdheid, waaraan bovendien allerlei randvoorwaarden werden gesteld, achtte de Afdeling dit niet onaanvaardbaar.&#13;
Bij dit onderwerp horen ook andere nevenactiviteiten in het kader van de multifunctionele landbouw. In Zeist was daar een vrijstellingsregeling voor uitgevonden ten behoeve van het kleinschalig kamperen bij de boer, boerenappartemen­ten/bed &amp; breakfast, kleinschalige (horeca)activiteiten ten dienste van extensieve dagrecreatie in de omgeving; klein­schalige verkoop van producten van het agrarische bedrijf, zorgactiviteiten, gerelateerd aan het functionerende agrari­sche bedrijf en opslag in een beperkt deel van de agrarische bedrijfsgebouwen. De Afdeling achtte deze regeling vol­doende objectief begrensd en deelde niet de vrees dat dit, mede gelet op de aan de vrijstelling verbonden voorwaarden en de kleinschaligheid, zou leiden tot een onevenredige aan­tasting van de waarden ter plaatse.89&#13;
4. Aanlegvergunning&#13;
Voor werken en werkzaamheden kan in een bestemmings­plan een aanlegvergunning worden verlangd.90 Een aanleg­vergunningstelsel moet noodzakelijk zijn en strekken ter bescherming van de bestemming die in het plan aan het ter­rein is gegeven.91 Veelal wordt daarbij een uitzondering ge­maakt voor werken of werkzaamheden welke het normale onderhoud en de normale agrarische bedrijfsvoering betref­fen. Daaronder viel volgens de Afdeling het aanleggen van voerplaten bij een rundveehouderij. Er was dus geen aan­legvergunning nodig, ondanks dat het bestemmingsplan wel een aanlegvergunningstelsel bevatte voor oppervlaktever­hardingen.92 Verder treft men vergunningstelsels aan voor het afgraven, ophogen, vergraven, diepploegen en egaliseren van de bodem, het graven en dempen van sloten, het dem­pen van kleine wateren, oeverbeschoeiingen, het rooien van beplantingen, het verharden van infrastructuur, leidingen, het aanpassen van de perceelsindeling, het aanleggen van houtwallen,93 lage of tijdelijke ondersteunende voorzienin­gen, containerteelt of omkeerbare ondersteunende voorzie­ningen en foliebassins.94 De Afdeling acht een uitzondering voor werken en werkzaamheden van geringe omvang en in het kader van het normale onderhoud en beheer wel nood­zakelijk:&#13;
Nu met het aanlegvergunningenstelsel als neergelegd in art. C van de planvoorschriften ook voor werken en werkzaamheden van geringe omvang en voor werken en werkzaamheden die het normale onderhoud en beheer betreffen tevens een aanlegvergunningen is vereist, kan dit een onevenredige belemmering van de bedrijfsvoering van appellanten tot gevolg heb­ben. Verweerder heeft zich in redelijkheid niet op het standpunt kunnen stellen dat het plan in zoverre niet in strijd is met de goede ruimtelijke ordening.&#13;
De bescherming van archeologische waarden noopt tot uit­gebreide aanlegvergunningstelsels. De Afdeling over­weegt:95&#13;
dat zonder nader onderzoek niet kan worden uitgeslo­ten dat daadwerkelijk archeologische waarden voorko­men in gebieden die op de IKAW de aanduiding ‘hoge trefkans’ en ‘middelhoge trefkans’ hebben. Verder acht de Afdeling het in de genoemde uitspraken aanne­melijk dat bodemkundige bewerkingen zoals ontgin­nen, ophogen, egaliseren, diepploegen, diepwoelen, verschralen, aanleggen en intensiveren van drainage, alsmede het bodemverlagen en afgraven het bodemar­chief onherstelbaar kunnen beschadigen waardoor de daarin opgeslagen informatie verloren kan gaan. Bescherming van de verwachtingswaarden is volgens de Afdeling dan ook noodzakelijk.&#13;
Teelt van gewassen&#13;
De teelt van sommige gewassen komt nadrukkelijk in beeld bij de aanlegvergunning. In de meeste gevallen gaat het dan om maïs, waar veel gemeenten kennelijk een hekel aan heb­ben. Dat is op zich natuurlijk niet voldoende om daar in het bestemmingsplan een regeling voor te treffen, maar het ge­beurt wel:96&#13;
Naar het oordeel van de Afdeling hebben verweerders zich op het standpunt kunnen stellen dat het scheuren van grasland en het telen van ruwvoedergewassen tot een ernstige inbreuk op het karakter van het gebied kunnen leiden en dat het aanlegvergunningstel­sel daarmee noodzakelijk is. In dit verband hebben verweerders ook kunnen instemmen met de maxima gesteld aan het grondoppervlak voor bouwland voor de ruwvoedervoorziening, zoals vermeld in art. 4, vierde lid, onder 4, van de planvoorschriften. Zij hebben deze maxima niet onnodig beperkend voor de bedrijfsvoering hoeven te achten. Het aanlegvergun­ningstelsel is voorts niet in strijd met art. 10, eerste lid, van de Wet op de Ruimtelijke Ordening. Het in dat artikellid vervatte verbod op eisen ten aanzien van de structuur van agrarische bedrijven heeft blijkens de geschiedenis van de totstandkoming van deze wet, in het bijzonder de Memorie van Antwoord aan de Eerste Kamer der Staten-Generaal, met name betrekking op de invoering van vestigingsregelingen met betrekking tot de bedrijfsgrootte. Dit laat de mogelijkheid dat in het belang van een goede ruimtelijke ordening op aan dat belang ontleende gronden een aanlegvergun­ningstelsel wordt opgenomen onverlet. Overwegingen van natuurwetenschappelijke en landschappelijke aard kunnen derhalve met zich brengen dat aan agrarische bedrijfsvoering zekere beperkingen worden gesteld. Overigens is het bedrijf van appellanten in hoofdzaak op veeteelt gericht. De Afdeling acht verder niet on­juist dat voor zowel het scheuren van grasland als het telen van ruwvoedergewassen een aanlegvergunning is vereist. Niet in alle gevallen behoeven immers beide werkzaamheden plaats te vinden. Overigens kun­nen beide vergunningprocedures gelijktijdig worden gevoerd.&#13;
De teelt van maïs kan kennelijk een ernstige inbreuk op het karakter van een gebied hebben.97 In Bodegraven had de provincie goedkeuring onthouden98 aan de regeling voor de teelt van voedergewassen. Er moest nog nader onderzoek plaatsvinden. Ook hier is de Afdeling geen tegenstander van de regeling:99&#13;
Uit de stukken volgt dat in het verleden flora- en fau­naonderzoek is gedaan. Onvoldoende is komen vast te staan dat dit onderzoek, zo dit voor het onderhavige bestemmingsplan relevant kan worden geacht, betrek­king heeft gehad op de voorziene ontwikkeling inzake de ruwvoederteelt. De plantoelichting geeft in dit op­zicht ook nadrukkelijk aan dat van die teelt gevolgen zijn te verwachten en dat daarvoor nader onderzoek dient plaats te vinden. Dit onderzoek heeft evenwel niet dan wel niet volledig in het kader van de vaststel­ling van het bestemmingsplan plaatsgevonden.&#13;
Onduidelijk was de regeling in het bestemmingsplan van Alkemade.100 In IJsselstein overwoog de Afdeling:101&#13;
Blijkens de stukken kan als kenmerkende waarde van polder Broek, waarin de gronden van appellanten lig­gen, worden vermeld de landschappelijke openheid, die wordt bepaald door de aanwezigheid van aan­eengesloten graslanden. De Afdeling is van oordeel dat verweerder met de gemeenteraad in redelijkheid belang hee</content><legacyfootnotes>* Instituut voor Agrarisch Recht Wageningen, Rijksuniversi­teit Groningen.&#13;
1. A. Ch. Fortgens, Het bestemmingsplan buitengebied, Agr.r. juli/augustus 1997, p. 318-357, verder aangehaald als ‘Fortgens’.&#13;
2. In 1994 is de Algemene wet bestuursrecht in werking getreden.&#13;
3. In het vervolg zal ik, in navolging van Wim van der Duin, ‘De Wabo heeft ons van een idioom beroofd’, NJB 21 januari 2011, p. 154, blijven spreken van een bouwvergun­ning, een milieuvergunning, een vrijstelling, etc., hoewel het mij bekend is dat men tegenwoordig dient te spreken over de ‘omgevingsvergunning +..’. Zie: B. Rademaker, ‘De Wabo werkt!’, TBR 2011, p. 24 e.v.&#13;
4. Zoals het zgn. verbale bouwperceel. Zie bijvoorbeeld ABRS 2 februari 2011, LJN BP2795; ABRS 19 maart 2008, LJN BC7305.&#13;
5. Zie voor een overzicht: H. Doornhof, J.C. van Oosten, ‘Ontwikkelingen in het ruimtelijk ordeningsrecht in 2010’, BR 2011, p. 76 e.v.&#13;
6. Hoofdstuk 7 Wet milieubeheer.&#13;
7. Art. 3.1.6, eerste lid, onder f, Besluit ruimtelijke ordening.&#13;
8. Art. 3.1.6, eerste lid, onder b, Besluit ruimtelijke ordening; VzABRS 21 maart 2001, LJN BP9525; ABRS 27 oktober 2010, LJN BO1851.&#13;
9. Art. 77 Wet geluidhinder; ABRS 22 oktober 2009, LJN BK1358.&#13;
10. ABRS 14 juli 2010, LJN BN1101.&#13;
11. Art. 19f Natuurbeschermingswet 1998.&#13;
12. Art. 38a, lid 1, Monumentenwet 1988.&#13;
13. ABRS 21 maart 2011, LJN BP9525.&#13;
14. ABRS 6 april 2011, LJN BQ0255; ABRS 22 oktober 2009, LJN BK1358. Onder omstandigheden mag bijvoorbeeld van een MER worden afgezien: ABRS 13 april 2011, LJN BQ1044.&#13;
15. Kamerstukken II 2010/11, 31953, nr. 29.&#13;
16. Fortgens, p. 320.&#13;
17. Voor de stand van zaken per 1998 zie: Th.G. Drupsteen, D.W. Bruil, ‘Ruimtelijke Ordening en reconstructie van intensieve veehouderijen’, preadvies Vereniging voor Agrarisch Recht, Agr.r. 1998, p. 237 e.v.&#13;
18. ABRvS 4 september 2002, nr. 199900480/1.&#13;
19. ABRS 8 november 2006, LJN AZ1764.&#13;
20. ABRS 26 februari 2003, LJN AF4975.&#13;
21. Art. 1 Reconstructiewet. &#13;
22. Art. 4.18.&#13;
23. Art. 4.51.&#13;
24. D.W. Bruil, Ch.W. Backes, ‘Ruimtelijk beleid in extensi­veringsgebieden’, rapportage Provincie Noord-Brabant, Wageningen 2003.&#13;
25. ABRS 30 oktober 2002, zaaknummer 200005022/1. &#13;
26. ABRS 19 maart 2008, LJN BC7305.&#13;
27. Op dit punt is geen verdere rechtspraak gevonden.&#13;
28. ABRS 13 februari 2008, LJN BC4240; ABRS 28 juni 2006, LJN AX9480; ABRS 20 mei 2009, LJN BI4504.&#13;
29. ABRS 13 februari 2008, LJN BC4240. &#13;
30. ABRS 28 juni 2006, LJN AX9480.&#13;
31. ABRS 13 februari 2008, LJN BC4240.&#13;
32. ABRS 11 februari 2009, LJN BH2508.&#13;
33. ABRS 11 februari 2009, LJN BH2508. Betrokkene had al een milieuvergunning voor uitbreiding, maar dat kwam er niet van vanwege de uitbraak van de vogelgriep, met ingrijpende consequenties voor zijn bedrijfsvoering.&#13;
34. ABRS 20 mei 2009, LJN BI4504. &#13;
35. ABRS 13 februari2008 , LJN BC4240.&#13;
36. ABRS 30 maart 2011, LJN BP9581.&#13;
37. ABRS 3 maart 2011, LJN BP7120.&#13;
38. ABRS 17 november 2010, LJN BO4210.&#13;
39. ABRS 1 december 2010, LJN BO5748.&#13;
40. ABRS 9 december 2009, LJN BK5866. &#13;
41. Zie voor deze problematiek: ABRS 3 september 2003, Agr.r. 2003, 5182 met noot D.W. Bruil (Sint Anthonis).&#13;
42. Van Buuren c.s. Hoofdlijnen ruimtelijk bestuursrecht, zevende druk 2010, p. 300. Men zie ook de in de vorige paragraaf aangehaalde casuïstiek, waarbij overigens wel moet worden aangetekend dat deze uitspraken niet over de schadevergoedingsvraag gingen.&#13;
43. A.w., p. 333.&#13;
44. Zie de Omgevingsverordening Groningen. &#13;
45. Bijvoorbeeld niet in Geldermalsen, ABRS 11 februari 2009, LJN BH2508.&#13;
46. ABRS 8 december 2010, LJN BO6602.&#13;
47. ABRS 6 april 2011, LJN BQ0255. &#13;
48. ABRS 23 december 2009, LJN BK7430. Dat is niet gebruikelijk. Een nieuw bouwperceel wordt doorgaans slechts door een planherziening aangewezen, zie Fortgens, p. 326.&#13;
49. ABRS 4 maart 2009, LJN BH4618. Zie voor de toeken­ning van een nieuw bouwperceel: ABRS 20 februari 2008, LJN BC4646.&#13;
50. D.W. Bruil ‘Megastallen in het buitengebied’, Agr.r. 2008, p. 3 e.v.&#13;
51. Kamerstukken II 2010/11, 28973, nr. 47.&#13;
52. ABRS 13 februari 2008, LJN BC4240.&#13;
53. ABRS 2 maart 2011, LJN BP6370. &#13;
54. ABRS 23 maart 2011, LJN BP8734.&#13;
55. ABRS 9 december 2009, LJN BK5866.&#13;
56. VzABRS 13 december 2010, LJN BO8249.&#13;
57. In ABRS 8 februari 2006, LJN AV1289, ging het om maxi­maal een bouwlaag.&#13;
58. Wel in ABRS 6 januari 2000, zaak nr. 199900868/1. In ABRS 30 maart 2011, LJN BP9581, blijft dat in het mid­den; idem ABRS 16 december 2009, LJN BK6708.&#13;
59. ABRS 26 januari 2011, LJN BP2126. In casu ging het om een bouwhoogte van 12 meter voor waterbuffertanks bij kassen van maximaal 11 meter.&#13;
60. ABRS 29 december 2010, LJN BO9178.&#13;
61. ABRS 8 november 2006, LJN AZ1764. &#13;
62. ABRS 29 december 2010, LJN BO9160.&#13;
63. Zie: Van Buuren c.s., Hoofdlijnen ruimtelijk bestuursrecht, Deventer 2010, p. 5.&#13;
64. Fortgens, p. 322.&#13;
65. In zaak nr. 200606520/1.&#13;
66. ABRS16 februari 2011, LJN BP4698.&#13;
67. ABRS 13 februari 2008, LJN BC4240.&#13;
68. ABRS 20 juli 2005, LJN AT9630.&#13;
69. ABRS 25 juni 2003, LJN AH7186.&#13;
70. ABRS 9 december 2009, LJN BK5866. Bovendien had het bedrijf al jaren zonder bedrijfswoning gefunctioneerd en verklaarde de appellant nog ter zitting dat een bedrijfswo­ning ‘prettig is, maar niet noodzakelijk’.&#13;
71. ABRS 23 maart 2011, LJN BP8775.&#13;
72. ABRS 16 februari 2011, LJN BP4711&#13;
73. Zie ABRS 16 maart 2011, LJN BP7792. &#13;
74. ABRS 16 februari 2011, LJN BP4698; ABRS 30 maart 2005, 30 maart 2005, zaak nr. 200204616. Voor wat betreft het bouwen is dit te billijken. In veel bestemmingsplan­nen wordt ook het gebruik van gronden gekoppeld aan het agrarisch bedrijf. Dat is vreemd, want het betekent dat iemand die geen agrariër is, deze gronden niet zou mogen gebruiken, ook niet als dat gebruik zelf agrarisch van karakter is.&#13;
75. ABRS 18 februari 2009, LJN BH3247. Een merkwaardige zaak, waarbij de belanghebbende trachtte aan te tonen dat hij juist geen reëel agrarisch bedrijf had, maar hobbymatig bezig was.&#13;
76. In casus was de regeling ook aan de bouwvergunning (zon­der vrijstelling) verbonden, het geen de Afdeling toelaat­baar achtte. Het betreft dan niet een nadere afweging van belangen, zoals bij een vrijstelling, maar een toetsing of aan de voorschriften is voldaan.&#13;
77. Fortgens, p. 324.&#13;
78. ABRS 16 februari 2011, LJN BP4695&#13;
79. Zie ABRS 12 april 2006, LJN AW1291.&#13;
80. ABRS 7 augustus 2002, LJN AE6221.&#13;
81. Men zou menen dat er ook wel andere – planologische – argumenten gevonden hadden kunnen worden om dit niet toe te staan. &#13;
82. ABRS 8 januari 2003, LJN AF2733.&#13;
83. ABRS 28 november 2007, LJN BB8904; zie ook Fortgens, p. 326.&#13;
84. Zie: ABRS 12 oktober 2005, LJN AU4173; ABRS 2 februari 2011, LJN BP2794. &#13;
85. ABRS 27 maart 2002, LJN AE0730. &#13;
86. ABRS 15 april 2009, LJN BI1102. &#13;
87. ABRS 4 februari 2009, LJN BH1867.&#13;
88. Zie ABRS 29 december 2010, LJN BO9178.&#13;
89. ABRS 28 november 2007, LJN BB8904.&#13;
90. Art. 2.1, eerste lid, onder b, Wabo.&#13;
91. ABRS 1 mei 2002 LJN AE2090&#13;
92. ABRS 16 maart 2011, LJN BP7780.&#13;
93. Een aanlegvergunning voor houtsingels en –wallen mag worden geweigerd als er sprake is van strijd met het bestemmingsplan – in casu ‘openheid van het landschap’, ook al is er een provinciale subsidie voor verleend. Zie: ABRS 16 maart 2011, LJN BP7791. &#13;
94. Zie ABRS 14 februari 2007, LJN AZ8467.&#13;
95. ABRvS 26 april 2006,zaak nr. 200507106/1; zie voorts: ABRvS 28 februari 2007, nr. 200602138/1 en ABRvS 23 mei 2007, nr. 200509593/1.&#13;
96. ABRS 1mei 2002 LJN AE2090.&#13;
97. Het ging hier nota bene om de gemeente Zoetermeer.&#13;
98. In de nieuwe Wro komt die bevoegdheid niet meer voor.&#13;
99. ABRS 20 september2006, LJN AY8535.&#13;
100. ABRS 10 maart 2004, LJN AO5181.&#13;
101. ABRS 7 januari 2004, LJN AO1275. &#13;
102. ABRS 16 juni 2010, LJN BM7724.&#13;
103. Agr.r. 2010, 5616.&#13;
104. ABRS 7 november 2007, LJN BB7321.&#13;
105. Zie hiervoor: ABRS 1mei 2002 LJN AE2090.&#13;
106. ABRS 13 februari 2008, LJN BC4240.&#13;
107. Fortgens, p. 329. &#13;
108. Dit onderscheid wordt ook gemaakt in ABRS 23 maart 2011, LJN BP8776.&#13;
109. Zie Kamerstukken II 2005/06, 30453, nr. 8.&#13;
110. ABRS 16 juli 2008, zaaknummer 200705538/1, Agr.r. 2008, 5463 met noot D.W. Bruil en Gst. 2008, 7304, 117 met noot P.P.A. Bodden.&#13;
111. Ook: ABRS 1 oktober 2008, zaaknummer 200800188/1, waarbij werd vastgesteld dat de binnen de 3 ou-contour geen geurgevoelige gebouwen waren gepland. Voorts: ABRS 28 januari 2009, zaaknummer 200802497/1. Opgemerkt wordt dat een plan voor een geurgevoelige bestemming kan sneuvelen omdat daardoor de uitbrei­dingsmogelijkheden van een veehouderij worden beperkt, zie daarvoor ABRS 24 december 2008, zaaknummer 200800490. &#13;
112. VzABRS 20 maart 2009, LJN BH7683.&#13;
113. ABRS 7 oktober 2009, zaaknummer 200900801/1/R3.&#13;
114. ABRS 6 januari 2010, zaaknummer 200807852/1/R2. &#13;
115. ABRS 30 juni 2010, zaaknummer 200901350/1/R3.&#13;
116. Zie ook ABRS 9 februari 2011, LJN BP3690, waarin de ge­plande woningen te maken zouden krijgen met een ‘matig’ woon- en leefklimaat, is niettemin aanvaardbaar volgens de Afdeling. Aan de gemeentelijke afweging lag een gebieds­visie ten grondslag.&#13;
117. ABRS 13 april 2011, LJN BQ1060.&#13;
118. Het oude systeem met verschillende categorieën van geurgevoelige bestemmingen, met bijbehorende afstanden is merkwaardigerwijs nog steeds te vinden in het Besluit landbouw milieubeheer, zodat de zgn. amvb-inrichtingen anders moeten worden behandeld dan vergunningplichtige inrichtingen. Zie voor een toepassing: ABRS 2 februari 2011, LJN BP2791.&#13;
119. Een aardige illustratie is het vervolg op de uitspraak Dal-meden, waarbij de gemeente een nader besluit nam, maar bij de Raad van State bleek dat een veehouderij inmiddels een vergunning had verkregen met een grotere emissie. Zie VzABRS 4 januari 2011, LJN BP0506.&#13;
120. Zie bijvoorbeeld ABRS 9 februari 2011, LJN BP3690.&#13;
121. Zie bijvoorbeeld ABRS 10 september 2008, zaaknummer 200705533. De gemeente Helmond had in het geheel niet beoordeeld of de plannen zodanig verwezenlijkt konden worden, dat sprake zal zijn van een aanvaardbaar woon- en leefklimaat, en derhalve van een situatie die niet strijdig is met een goede ruimtelijke ordening. &#13;
122. Over het systeem van berekening en de beoordeling van het leefklimaat zie Handleiding bij de Wgv van Infomil (2007), bijlage 6 en 7.&#13;
123. Zaaknummer 200802144/1.&#13;
124. Zaaknummer 200705533/1.&#13;
125. Ook in VzABRS 4 oktober 2007,zaaknummer 200705538/2, valt de term, maar strandt de geplande wo­ningbouw al op de enkelvoudige contour.&#13;
126. LJN BI9664 (Werkendam).&#13;
127. Rechtsoverwegingen 2.15 en 2.18.&#13;
128. ABRS 15 oktober 2008, zaaknummer 200800752/1. &#13;
129. Zie ABRS 9 maart 2011, LJN BP7153, voor een uitzonde­ring.&#13;
130. ABRS 23 maart 2011, LJN BP8776.&#13;
131. Of in dit geval het betrokken bedrijf een milieuvergunning kan krijgen is niet uit de uitspraak af te leiden, maar men moet er van uitgaan dat zulks wel het geval is – waar­schijnlijk omdat de individuele geurhinder de wettelijke norm niet overschrijdt.&#13;
132. Zie ABRS 11 oktober 2006, LJN AY9874; AB 2006, 399.&#13;
133. ABRS 25 februari 2009, zaaknummer 200804670/1.&#13;
134. Zie VzABRS 21 maart 2011, LJN BP9525. &#13;
135. Kamerstukken II 2005/06, 30 453, nr. 3.&#13;
136. Een ‘postzegelbenadering’ is daarbij mogelijk. Zie Rb Arnhem 19 januari 2010, LJN BL1901.&#13;
137. ABRS 8 juli 2009, LJN BJ1911.&#13;
138. Zie daarover ABRS 9 april 2008, zaaknummer 200705187/1. In deze zaak ging het om een revisievergun­ning voor een veehouderij, waar ook vakantiewoningen werden verhuurd. De vergunning werd geweigerd vanwege het ontbreken van genoemde bindingen zodat werd aange­nomen dat de vakantiewoningen niet tot dezelfde inrichting behoorden. Deze werden vervolgens dus wel beschermd tegen de uitbreiding van de geurhinder.&#13;
139. In ABRS 9 april 2008, LJN BC9034 was sprake van de verandering van bestemming van een woning op een bouwblok van ‘agrarisch’ naar ‘burgerwoning’. In dit geval had de gemeente in het geheel geen aandacht besteed aan het woon- en leefklimaat in de woning, dus werd het besluit vernietigd. Van deze uitspraak gaat de suggestie uit dat bij de realisering van een nieuwe bestemming ook met de hinder van de ‘eigen’ inrichting rekening moet worden gehouden. &#13;
140. Dat levert schrijnende gevallen op, zoals in Rechtbank Arnhem 22 maart 2011, LJN BP8832. Volgens de recht­bank was er geen sprake van bijzondere omstandigheden op grond waarvan van handhaving zou kunnen worden afgezien, ook al ging het om een oude mevrouw, die al meer dan dertig jaar in het huis woonde en een binding had gehad met het bedrijf. Dat had ook wel anders gekund. En dan is het nog maar de vraag of de betrokken veehouder er iets mee opschiet; immers ook de agrarische bedrijfs­woning die geen deel uitmaakt van de eigen inrichting is een geurgevoelig object waar hij last van houdt. Misschien wil hij er zelf gaan wonen. Bijzondere omstandigheden op grond waarvan zou kunnen worden afgezien van handha­ving zijn ook niet: a) een ingediend verzoek om onthef­fing; b) het gegeven dat de burgerwoning geen invloed heeft op eventuele uitbreidingen bij nabijgelegen bedrij­ven; c) de akte van levering (waarin kennelijk niets stond over de bedrijfsbestemming); d) betrokkenen dienen elders huisvesting te zoeken en kunnen de agrarische bedrijfs­woning moeilijk verkopen; zie ABRS 13 april 2011, LJN BQ1074.&#13;
141. Ook de rechter (Rechtbank Roermond, 7 juli 2008, LJN BD8057) stelt: ‘in de Wgv is niets expliciet bepaald over het beschermingsniveau van een geurgevoelig object dat onderdeel uitmaakt van een veehouderij, ten opzichte van die veehouderij. Uit de MvT, pagina 17, blijkt echter dat het de bedoeling van de wetgever is dat een geurgevoelig object ten opzichte van de eigen veehouderij geen bescher­ming toekomt, zodat het beschermingsniveau daarvan op nihil moet worden gesteld, of -in de woorden van verweer­der- de geurnorm 0 van toepassing is. De milieuwetgeving is er namelijk op gericht de gevolgen voor de omgeving te reguleren’. In ABRS 8 juli 2009, LJN BJ1911, komt de Afdeling eveneens tot deze conclusie. In casu was de planologische bestemming ‘agrarische bedrijfswoning’ doorslaggevend en niet het feitelijk gebruik ‘burgerwo­ning’. De illegale bewoner moest toch verdwijnen, ook al had het agrarisch bedrijf er geen last van. &#13;
142. Kamerstukken II 2010/11, 32030, nr. 13, met in de bijlage een Discussienota. Een (initiatief)wetsvoorstel ligt er voor­alsnog nog niet.&#13;
143. In kritische zin: P.P.A. Bodden, ‘De plattelandswoning in de Wet milieubeheer’, Agr.r. 2010, p. 193 e.v. Zie voorts: G.L.C.C. van den Waardenburg, ‘De invoering van de plat­telandswoning, een oplossing voor toekomstige problemen in het buitengebied?’, TBR 2010, p. 1051 e.v.&#13;
144. ABRS 26 januari 2011, LJN BP2066.&#13;
145. ABRS 11 februari 2009, LJN BH2508.&#13;
146. Dat is met de inwerkingtreding van de Crisis- en herstelwet niet anders geworden. Zie daarover H.J.M. Wingens, ‘De laatste perikelen rondom de gewijzigde Natuurbescher­mingswet 1998’, Land- en Tuinbouw Bulletin, maart 2011, p. 5 e.v., alsmede ABRS 20 januari 2011, LJN BP2072.&#13;
147. ABRS 5 januari 2011, LJN BO9802. &#13;
148. Zie ABRS 29 oktober 2003, LJN AM5434 (Grensover­schrijden Industrieterrein Heerlen-Aken.&#13;
149. Zie ABRS 22 maart 2006, LJN AV 6291.&#13;
150. Deze constructie is gebruikt in het bestemmingsplan bui­tengebied van Hellendoorn.&#13;
151. ABRS 23 maart 2011, LJN BP8734. &#13;
152. ABRS 13 januari 2010, LJN BK9011.&#13;
153. ABRS 23 maart 2011, LJN BP8776.&#13;
154. ABRS 13 februari 2008, LJN BC4240.&#13;
155. ABRS 12 januari 2011, LJN BP0509 en BP0510. Met de inwerkingtreding van de Wabo is de natuurbeschermings­wetvergunning via een aanhaakprocedure in de omge­vingsvergunning betrokken.&#13;
156. VzABRS 22 maart 2010, LJN BL9574.&#13;
157. ABRS 3 november 2010, LJN BO2685. &#13;
158. ABRS 24 november 2010, LJN BO4822.&#13;
159. ABRS 1 december 2010, LJN BO5732. Hier betrof het de uitbreiding van een veehouderij in Delden.&#13;
160. ABRS 9 februari 2011, LJN BP3690 (Hank).&#13;
161. Art. 2.1, eerste lid, onder c, Wabo.&#13;
162. Zie: Kamerstukken II 2008/09, 31953, nr. 3, Memorie van toelichting Invoeringswet Wabo.&#13;
163. ABRS 30 maart 2011, LJN BP9585 (Haaren). &#13;
164. ABRS 19 januari 2011, LJN BP1339 (Zeewolde). In casu ging het over de toetsing aan een provinciale verordening.&#13;
165. ABRS 22 december 2010, LJN BO8250.&#13;
166. ABRS 14 juli 2010, LJN BN1133.&#13;
167. ABRS 14 juli 2010, LJN BN1128.&#13;
168. ABRS 4 mei 2010, LJN BM4160.&#13;
169. ABRS 2 maart 2011, LJN BP6307.&#13;
170. ABRS 23 februari 2011, LJN BP 5453; ABRS 8 december 2010, LJN BO6626.&#13;
171. ABRS 2 februari 2011, LJN BP2764. In dit geval ging het om een dassenburcht op 150 meter van een nieuw bedrijfs­gebouw. Over dassen ging ook: ABRS 24 december 2002, LJN AF2313.&#13;
172. ABRS 8 oktober 2008, LJN BF7231. &#13;
173. ABRS 8 oktober 2008, LJN BF7231.&#13;
174. Zie hierover: C.W.M. van Alphen, ‘Woningen en open teel­ten: afstand houden?’, Agr.r. 2009, p. 102 e.v.; Fortgens, p. 333.&#13;
175. ABRS 2 maart 2011, LJN BP6383. In dit geval ging het om een spuitzone van 50 meter, of 20 meter indien er een houtwal tussen de camping en het agrarisch perceel zou komen. Voorts: ABRS 21 januari 2011, LJN BP2090.&#13;
176. ABRS 2 februari 2011, LJN BP2754.&#13;
177. ABRS 11 februari 2009, LJN BH2508.&#13;
178. ABRS 7 juni 2006, LJN AX7075.&#13;
179. Zie ABRS 29 december 2010, LJN BO9178.&#13;
180. ABRS 8 oktober 2008, LJN BF7231.&#13;
181. Deze reductiedoelstelling is ook opgenomen in het Besluit landbouw milieubeheer.&#13;
182. ABRS 29 december 2010, LJN BO9178. &#13;
183. ABRS 8 oktober 2008, LJN BF7231&#13;
184. ABRS 9 december 2009, LJN BK5866. Hier werd aan het desbetreffende voorschrift goedkeuring onthouden door de Afdeling.&#13;
185. R.C. Van Wamel. ‘Wet luchtkwaliteit: is het stof neerge­daald?’, Agr.r. 2010, p. 469 e.v.&#13;
186. BRS 6 april 2011, LJN BQ0255; ABRS 9 februari 2011, LJN BP3690; VzABRS 30 maart 2010, LJN BM0165. In geen van deze gevallen was er een probleem voor de veehouder. &#13;
187. Zie bijvoorbeeld ABRS 9 december 2009, LJN BK5866. &#13;
</legacyfootnotes><footnotes><footnote/></footnotes><auteurs>prof. mr. D.W. Bruil&#13;
</auteurs><published>2011-04-01 00:00:00</published><modified>2011-04-01 00:00:00</modified><editiondate>2011-04-01</editiondate><htmlpath>https://denhollander.info/artikel/9170</htmlpath></article>
</articles></edition>