<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2004</searchword><id>3512</id><udhid>UDH:TvAR/3512</udhid><titel>Gebruiksnormen: onbruikbare normen?</titel><searchwords><searchword>TvAR 4/2004</searchword><searchword>UDH:TvAR/3512</searchword></searchwords><attachments><attachment><name>2004_nr 4_Artikel_Haan.pdf</name><extention>pdf</extention><url>https://denhollander.info/download/3545/ci</url></attachment></attachments><inleiding>De uitvoerbaarheid van een stelsel van gebruiksnormen in Nederland&#13;
Preadvies Vereniging voor Agrarisch Recht&#13;
1	Inleiding&#13;
&#13;
De teerling is geworpen. Op 2 oktober 2003 oordeelde het Europese Hof van Justitie dat de Nederlandse implementatie van de Nitraatrichtlijn tekortschiet.  Het kwam niet onverwacht. De uitspraak die het Hof op 14 maart 2002  deed over het Duitse mestbeleid, was al een veeg teken. In dit arrest stelde het Hof al dat de gebruiksnormen uit de Nitraatrichtlijn “op absolute wijze vastgelegde maximumhoeveelheden” zijn. In navolging van dit arrest concludeerde AG Léger op 7 november 2002  dat ook het Nederlandse mestbeleid ontoereikend was, hetgeen nu dus door het Hof is bevestigd.&#13;
&#13;
De regering is momenteel bezig de schade te herstellen. In grote lijnen is duidelijk wat Nederland te doen staat: er moet een stelsel van gebruiksnormen komen. Bruil zal ingaan op de materiële aspecten van het nieuwe mestbeleid. Ik zal mij vooral richten op de praktische kant van de zaak. Welke handen en voeten moet het nieuwe stelsel krijgen? Hoe voorkomen we dat er symboolwetgeving wordt aangenomen, die niet goed uitvoerbaar is, met alle vervelende gevolgen voor het milieu van dien.&#13;
&#13;
In paragraaf 2 geef ik in het kort weer hoe de Nederlandse overheid het mestbeleid tot dusver uitvoert en handhaaft. In paragraaf 3 beschrijf ik de contouren van het nieuwe mestbeleid, inclusief de uitvoering en handhaving daarvan, zoals Nederland deze heeft vastgelegd in het Derde Actieprogramma Nitraatrichtlijn.  Vervolgens zal ik in paragraaf 4 uitgebreid ingaan op de veranderingen, problemen en uitdagingen waar de uitvoerings- en handhavingsstructuur mee geconfronteerd zal worden. Op basis hiervan formuleer ik in paragraaf 5 enkele conclusies en aanbevelingen.&#13;
&#13;
</inleiding><content>2	Uitvoering en handhaving huidig mestbeleid&#13;
&#13;
Het huidige Nederlandse mestbeleid is gebaseerd op twee pijlers. De ene pijler is die van de beperking van de mestproductie door middel van quota. Tot deze pijler behoren de stelsels van dierrechten alsmede het stelsel van mestafzetovereenkomsten.  De andere pijler is die van de regulering van het gebruik van mest door middel van een Mineralen Aangifte Systeem (Minas).  Hieronder volgen enige opmerkingen over de uitvoering en handhaving van de genoemde stelsels/systemen.&#13;
&#13;
2.1	Beperking mestproductie: mestquota&#13;
&#13;
2.1.1	Dierrechten&#13;
&#13;
Het dierrecht van een bedrijf is gebaseerd op de historische mestproductie. Dit eigen dierrecht kan zijn vergroot door het aankopen van dierrechten van andere bedrijven. De kerntaak van de uitvoerende overheidsdienst, het Bureau Heffingen te Assen (een onderdeel van het ministerie van LNV), is het registreren van de juiste hoeveelheid dierrechten per bedrijf. Annex hieraan heeft Bureau Heffingen een voorlichtingstaak. Omdat de registratie in sommige gevallen het karakter van besluitvorming heeft, is Bureau Heffingen ook belast met bezwaar- en beroepsprocedures over registraties.&#13;
&#13;
De handhaving van de dierrechten is op strafrechtelijke leest geschoeid. De centrale norm is het uitbreidingsverbod: het is verboden in een jaar meer mest te produceren dan het dierrecht toestaat.  Overtreding van dit verbod is een strafbaar feit. De Algemene Inspectiedienst (AID) verricht bedrijfscontroles en kan (na afloop van het/de betreffende jaar/jaren) vaststellen dat het uitbreidingsverbod is overtreden. De AID rapporteert aan het OM, dat vervolgens beslist over de vervolging.&#13;
&#13;
Met de Wet herstructurering varkenshouderij (Whv) deed de bestuursrechtelijke handhaving zijn intrede. Artikel 27 Whv geeft de Minister van LNV de bevoegdheid om in aanvulling op het ‘jaarquotum’ (het varkensrecht) een ‘dagquotum’ op te leggen. De wetgever had hierbij de zware gevallen in gedachten, zoals bedrijven die al eens veroordeeld zijn voor overtreding van het uitbreidingsverbod. Het opgelegde dagquotum kan vervolgens op grond van artikel 28 Whv bestuurlijk worden gehandhaafd middels bestuursdwang of een last onder dwangsom. Zodoende kan al lopende het jaar worden opgetreden tegen overproductie. Het stelsel van pluimveerechten kent eveneens de bevoegdheid tot het opleggen van een dagquotum.  Dit geldt vreemd genoeg (nog) niet voor het stelsel van mestproductierechten. De Minister heeft het Bureau Heffingen gemandateerd om dagquota op te leggen en deze bestuurlijk te handhaven.  De AID verricht de hiervoor noodzakelijke fysieke bedrijfscontroles.&#13;
&#13;
2.1.2	Mestafzetovereenkomsten&#13;
&#13;
Kernbegrip in dit stelsel is het begrip mestplaatsingsruimte. Dit is de som van de plaatsingsruimte op eigen landbouwgrond en de via mestafzetovereenkomsten gereserveerde plaatsingsruimte op landbouwgrond van andere bedrijven in of buiten Nederland en bij mestverwerkers. De belangrijkste uitvoerende taak is de registratie van de grond en de mestafzetovereenkomsten. De registratie van grondgegevens wordt uitgevoerd door de Dienst Basisregistraties (DBR). Bureau Heffingen registreert alle mestafzetovereenkomsten.&#13;
&#13;
Anders dan bij de dierrechten, kent het stelsel zelf al twee verboden: een jaarplafond èn een dagplafond. Het jaarplafond is gekoppeld aan de mestplaatsingsruimte in een heel jaar (vgl. uitbreidingsverbod), het dagplafond aan de mestplaatsingsruimte op enig moment in het jaar (vgl. dagquotum).  De overheid zet vooral in op de handhaving van het dagplafond. Door effectieve handhaving daarvan wordt immers overschrijding van het jaarplafond (met alle mogelijke milieuschade) voorkomen. Het dagplafond wordt in principe bestuurlijk gehandhaafd met een last onder dwangsom, maar toepassing van bestuursdwang is ook mogelijk. Het Bureau Heffingen is belast met de administratieve kant, de AID doet de fysieke controles. Het strafrecht wordt gereserveerd voor gevallen waarin het dagplafond herhaaldelijk wordt overtreden en voor overtredingen van het jaarplafond.&#13;
&#13;
2.2	Regulering gebruik: Minas&#13;
&#13;
Het stelsel van regulerende mineralenheffingen (Minas) is gebaseerd op het principe ‘de vervuiler betaalt’. Bedrijven die meer mineralen naar het milieu verliezen dan de zogenoemde verliesnorm toestaat, moeten een heffing betalen. Bureau Heffingen is verantwoordelijk voor de uitvoering van dit fiscale stelsel. Deze instantie verricht een uitgebreide administratieve controle van de aangiften. Gelet op het enorme aantal aangiften is deze controle grotendeels geautomatiseerd. Omdat het systeem ingewikkeld en gedetailleerd is, wordt veel tijd aan voorlichting besteed. En ondanks het brede draagvlak dat er voor Minas schijnt te zijn, leidt de uitvoering van het stelsel tot duizenden bezwaar- en beroepsprocedures.&#13;
&#13;
De grens tussen uitvoeren en handhaven is wat meer diffuus dan bij de mestquota. Het aanpassen van de gegevens op een aangifte kan zowel uitvoering als handhaving genoemd worden, afhankelijk van de opzet die betrokkenen hadden om verkeerde gegevens in hun aangifte op te nemen. Hoe dit ook zij, er zijn ruime mogelijkheden voor bestuurlijke handhaving. Zo kan het bestuur (de Inspecteur van het Bureau Heffingen) naheffingsaanslagen en bestuurlijke boeten, zoals een verzuimboete of een vergrijpboete, opleggen.  Het strafrecht wordt (ook hier) gereserveerd voor zware gevallen en de fraudezaken. De taakverdeling tussen bestuur en OM is voor iedereen kenbaar gemaakt, door deze vast te leggen in de Aanmeldings-, Transactie- en Vervolgingsrichtlijnen (ATV-richtlijnen). &#13;
&#13;
3	Contouren nieuw mestbeleid&#13;
&#13;
De contouren van het nieuwe mestbeleid staan in het Derde Actieprogramma Nitraatrichtlijn.  In dit document legt Nederland uit hoe het mestbeleid zal worden aangepast om te voldoen aan de Nitraatrichtlijn. Het Derde Actieprogramma onderscheidt drie onderdelen: het stelsel van gebruiksnormen, de voorschriften voor opslag en aanwending en aanvullend mineralenbeleid. Daarbij wordt ook al kort ingegaan op de uitvoering, controle en handhaving.&#13;
&#13;
3.1	Gebruiksnormen&#13;
&#13;
In hoofdstuk 3 van het Actieprogramma worden drie gebruiksnormen beschreven, te weten:&#13;
–	gebruiksnorm dierlijke mest;&#13;
–	gebruiksnorm totale stikstofbemesting;&#13;
–	gebruiksnorm totale fosfaatbemesting.&#13;
&#13;
De eerste norm vloeit voort uit bijlage III.2 van de Nitraatrichtlijn. Hierin staat de beruchte absolute norm van 170 kg stikstof. In de woorden van bijlage III.2: de hoeveelheid dierlijke mest die per jaar en per hectare op of in de bodem mag worden gebracht, is maximaal die hoeveelheid dierlijke mest die 170 kg stikstof bevat.  Van dit maximum kan de Europese Commissie aan individuele bedrijven een derogatie verlenen.&#13;
&#13;
De tweede norm vloeit voort uit bijlage III.1.3 van de Nitraatrichtlijn. Hierin staat dat lidstaten beperkingen van het op of in de bodem brengen van meststoffen moeten vaststellen, welke beperkingen onder meer moeten worden gebaseerd op een balans tussen de te verwachten stifstofbehoeften van gewassen en de stikstoftoevoer naar deze gewassen uit de bodem zelf en uit bemesting. Nieuw ten opzichte van Minas is dat voor deze gebruiksnorm kunstmest ook meetelt.&#13;
&#13;
De derde norm vloeit niet voort uit de Nitraatrichtlijn, maar uit meerdere Europese water- en afvalstoffenrichtlijnen. De Kaderrichtlijn Water  wordt hierbij nadrukkelijk vermeld. Deze richtlijn bevat diverse kwaliteitseisen voor water. Om deze kwaliteit te halen, zal behalve het gebruik van nitraat ook het gebruik van fosfaat gereguleerd moeten worden.&#13;
&#13;
De drie normen zullen een samenhangend stelsel gaan vormen, waarin alle relevante gegevens “in hun onderlinge samenhang geregistreerd, ingediend, verzameld en verwerkt” zullen worden. Nederland benadrukt dat er wordt gestreefd naar “een robuust stelsel, dat waar mogelijk en zinvol uitgaat van forfaits”. Bedrijven die denken daar voordeel bij te hebben, mogen zelf en op eigen kosten aannemelijk maken dat hun bedrijfsomstandigheden afwijken van de forfaits. Voorts zullen bedrijven die een milieurisico vormen, omdat zij meer mest produceren dan de gebruiksnormen toestaan (lees: intensieve veehouderijen), zich uitgebreider moeten verantwoorden dan bedrijven die onder de gebruiksnormen blijven. De controlecapaciteit zal vooral worden ingezet op de intensieve veehouderijen, intermediaire bedrijven en bedrijven op de uitspoelingsgevoelige gronden. Overtreding van de gebruiksnormen wordt strafbaar gesteld. Niettemin zal de nadruk liggen op bestuursrechtelijke handhaving, met name door middel van het opleggen van bestuurlijke boetes.&#13;
&#13;
3.2	Opslagcapaciteit en aanwendingsnormen&#13;
&#13;
In hoofdstuk 4 van het Derde Actieprogramma staat hoe Nederland enkele andere voorschriften uit de Nitraatrichtlijn zal implementeren. Nederland zal regelen dat elk bedrijf een opslagcapaciteit voor dierlijke mest heeft die overeenkomt met zes maanden mestproductie. Voorts zal Nederland (voor zover dat nog niet is gebeurd) vastleggen dat het uitrijden van meststoffen buiten het groeiseizoen, op steile hellingen en dichtbij waterlopen verboden is en dat meststoffen gelijkmatig over het perceel moeten worden verspreid.&#13;
&#13;
In het Actieprogramma worden de ‘buitengebiedhandhavers’ (politie, gemeenten, AID en waterschappen) genoemd als controlerende en handhavende instanties. Handhaving vindt vooral plaats langs strafrechtelijke weg, via de Wet op de economische delicten. De voorschriften voor bemesting in de nabijheid van waterlopen zullen ook langs bestuursrechtelijke weg gehandhaafd worden.&#13;
&#13;
3.3	Aanvullend mineralenbeleid&#13;
&#13;
In hoofdstuk 5 van het Actieprogramma beschrijft Nederland het aanvullende mineralenbeleid dat noodzakelijk wordt geacht om de doelstellingen van de Nitraatrichtlijn te halen. Enerzijds betreft dit de begrenzing van de mestproductie (het volumebeleid), anderzijds het aanvullende beleid voor uitspoelingsgevoelige gronden.&#13;
&#13;
De begrenzing van de mestproductie vindt nu (2004) nog plaats door middel van de dierrechten en de mestafzetovereenkomsten. In april/mei 2004 wordt, in het kader van de Evaluatie Meststoffenwet 2004, gekozen voor één nieuw stelsel.  Vooruitlopend hierop heeft de minister van LNV alvast besloten tot afschaffing van de mestafzetovereenkomsten.  Het zou minder goed presteren dan het stelsel van dierrechten. De keuze is nu dus tussen een, al dan niet aangepast, stelsel van dierrechten en een nieuw stelsel.&#13;
&#13;
In de Evaluatie Meststoffenwet 2004 wordt eveneens de werking van het huidige aanvullende beleid voor uitspoelingsgevoelige gronden bestudeerd.  Het ziet er voorlopig naar uit dat de huidige bepaling van uitspoelingsgevoeligheid niet voldoende is en dat meer gronden als uitspoelingsgevoelig zullen worden aangewezen.  De gebruiksnormen voor deze gronden zullen scherper zijn dan voor overige gronden.&#13;
&#13;
4	Uitvoering en handhaving nieuw mestbeleid&#13;
&#13;
Deze paragraaf bevat de kern van dit preadvies. Welke veranderingen brengt het nieuwe mestbeleid met zich mee voor de bestaande uitvoering- en handhavingspraktijk? Waar moet de wetgever rekening mee houden? En waar moeten de boeren en de intermediaire sector zich op voorbereiden? In het onderstaande zal ik de uitvoering (4.1) en handhaving (4.2) van het nieuwe gebruiksnormenstelsel behandelen. In paragraaf 4.3 bespreek ik de relaties tussen de gebruiksnormen enerzijds en het aanvullende mineralenbeleid en overige relevante regelgeving anderzijds.&#13;
&#13;
4.1	Uitvoering gebruiksnormen&#13;
&#13;
Voor de uitvoering van het nieuwe mestbeleid is een betrouwbare registratie van bedrijven, percelen, dieren, mesttransporten en mestvoorraden onontbeerlijk (4.1.1). Op basis van deze registratie kunnen de gebruiksnormen berekend en gecontroleerd worden (4.1.2). In de laatste subparagraaf ga ik in op een novum in het Nederlandse mestbeleid, de koppeling tussen landbouw- en milieubeleid, oftewel de ‘cross compliance’ (4.1.3).&#13;
&#13;
4.1.1	Gegevensregistratie&#13;
&#13;
4.1.1.1	Basisregistratie bedrijven, percelen en dieren&#13;
&#13;
Tot dusver werden deze gegevens speciaal voor de uitvoering van het mestbeleid ingewonnen door Bureau Heffingen. Voor ander landbouwbeleid (EU-subsidies, veterinaire wetgeving) werden dezelfde gegevens ingewonnen door andere LNV-diensten. Momenteel wordt getracht alle bestaande registraties samen te voegen tot één LNV-basisregistratie (de basisregistratie van percelen is overigens al bijna voltooid). Deze LNV-basisregistratie wordt ondergebracht bij de nieuwe uitvoeringsdienst Dienst regelingen. &#13;
&#13;
Voor dit preadvies is niet zozeer de beoogde efficiëntiewinst van één LNV-basisregistratie van belang, als wel de grotere betrouwbaarheid van een dergelijke registratie vanwege het ‘tegengesteld belang-effect’. Bedrijven krijgen namelijk een positieve prikkel om hun bedrijf, percelen en dieren correct te laten registreren vanwege de aanspraken op subsidie. Omgekeerd is het voor de uitvoering van deze subsidies gunstig dat de gegevens die de bedrijven opgeven meer betrouwbaar zijn als bedrijven weten dat deze gegevens ook ‘negatief’ gebruikt worden voor bijvoorbeeld de controle op de mestwetgeving. Het tegengesteld belang-effect moet naar mijn mening maximaal worden benut. Hiervoor gelden wel enige kritische succesfactoren. De belangrijkste daarvan is dat samenvoeging van registraties niet gaat zonder harmonisatie van definities. De definities van (landbouw)bedrijf, landbouwgrond, gewassen en diercategorieën moeten daarom zo veel mogelijk gelijkgeschakeld worden. De inhoudelijke kwaliteit van de definities kan dan ook meteen worden verbeterd.&#13;
&#13;
In dit verband wil ik nog wijzen op de Evaluatie Meststoffenwet 2002.  In dit traject heeft het Expertisecentrum Rechtshandhaving zich ook gebogen over de vraag hoe de betrouwbaarheid van de Minas-gegevensregistratie kon worden vergroot. Het Expertisecentrum wijst daarbij ten eerste op het gunstige effect van een koppeling van de gegevensregistratie met gegevens van andere organisaties zoals de Belastingdienst, het Kadaster, de Grondkamer of de Kamers van Koophandel. Dit lijkt mij een bijzonder zinvolle aanbeveling. Met enige goede wil is in het Actieprogramma te lezen dat de regering deze aanbeveling nog niet vergeten is. Hier staat dat de administratieve controle van de gebruiksnormen zal plaatsvinden aan de hand van “bij de overheid beschikbare databestanden”. &#13;
&#13;
De juistheid van geregistreerde gegevens wordt uiteraard ook fysiek gecontroleerd. Het mooiste voorbeeld hiervan vind ik nog steeds de controle op geteelde gewassen met behulp van satellieten.&#13;
&#13;
4.1.1.2	Registratie mesttransporten&#13;
&#13;
De mesttransporten vormen de achilleshiel van het mestbeleid. Als gegevens over deze transporten niet bekend of niet betrouwbaar zijn, komt het hele mestbeleid in gevaar. Reeds in 1987 werden daarom al de ‘afleveringsbewijzen’ in het leven geroepen, tegenwoordig bekend onder de naam ‘vervoersbewijs dierlijke meststoffen’. Het systeem van vervoersbewijzen is ook gebaseerd op een tegengesteld belang. Zowel de leverende als de afnemende partij heeft er belang bij dat de mest niet ten onrechte aan zijn/haar bedrijf wordt toegerekend. Dat wil uiteraard niet zeggen dat elk vervoersbewijs betrouwbaar is. Afnemer en leverancier kunnen immers samenspannen om de mestwetgeving te omzeilen. De overheid heeft daarom extra controlemiddelen ingevoerd, zoals de bemonstering door erkende monsternemers.&#13;
&#13;
Ook voor het nieuwe mestbeleid is het noodzakelijk dat de overheid kan beschikken over volledige en betrouwbare gegevens over mesttransporten. De registratie van transporten kan ofwel door het bedrijfsleven (de transporteurs, die periodiek of op aanvraag overzichten verstrekken aan de overheid) ofwel door de overheid zelf (de Dienst regelingen) worden uitgevoerd. De inzet van extra controlemiddelen zal ook nodig blijven. Omdat het nieuwe beleid meer uitgaat van forfaits, zal bemonstering meer een vrijwillige aangelegenheid worden. Tenslotte moet het verplicht stellen van GPS-apparatuur in de vrachtwagens van mesttransporteurs serieus worden overwogen. Dit is een krachtig middel om fraude tegen te gaan. Controle aan de hand van GPS zou op zijn minst moeten worden gebruikt voor de exporttransporten, die nog fraudegevoeliger zijn dan binnenlandse transporten.&#13;
&#13;
4.1.1.3	Registratie voorraden&#13;
&#13;
In het kader van Minas konden bedrijven hun voorraden dierlijke meststoffen al opgegeven om zodoende onnodige heffingen te vermijden. Voor een goede uitvoering van het stelsel van gebruiksnormen is informatie over deze voorraden eveneens noodzakelijk. Ten opzichte van Minas is nieuw dat in het gebruiksnormenstelsel ook voorraden kunstmest moeten worden bijgehouden. Het ligt voor de hand dat de gegevens over voorraden door de overheid worden geregistreerd. Wellicht zullen grondgebonden bedrijven (gemeten op basis van de gebruiksnormen) hiervan worden vrijgesteld.&#13;
&#13;
4.1.1.4	Intermezzo: gegevens openbaar?&#13;
&#13;
De bovengenoemde gegevensregistraties dienen mede ter uitvoering van het mestbeleid. Het mestbeleid is een onderdeel van het milieubeleid. Zijn de bovengenoemde gegevens daarmee ook ‘milieu-informatie’ in de zin van het Verdrag van Aarhus?  Dit is niet de plaats om uit te wijden, maar ik stel wel vast dat het begrip ‘milieu-informatie’ in het Verdrag zeer ruim is gedefinieerd. Het gaat zeker niet alleen om milieu-informatie op meso- en macroniveau, maar ook om informatie op bedrijfsniveau.&#13;
&#13;
Dit laatste blijkt ook uit het wetsvoorstel voor de implementatiewetgeving.  De absolute uitzonderingsgrond ‘bedrijfs- en fabricagegegevens’ uit artikel 10 lid 1 sub c van de Wet openbaarheid van bestuur (welke grond tot dusver succesvol is gebruikt om inzage in de registratie van dierrechten te weigeren),  wordt straks een relatieve uitzonderingsgrond als het om milieu-informatie gaat. Dit houdt in dat het belang van de bescherming van bedrijfs- en fabricagegegevens moet worden afgewogen tegen het belang van openbaarheid van milieu-informatie. Deze uitzonderingsgrond moet restrictief worden toegepast.  Daarnaast is de uitzonderingsgrond voor bedrijfs- en fabricagegegevens straks in het geheel niet meer van toepassing als het gaat om milieu-informatie “die betrekking heeft op emissies in het milieu”.&#13;
&#13;
De enige andere uitzonderingsgronden die nog gebruikt zou kunnen worden om inzage in milieu-informatie te weigeren, zijn de relatieve uitzonderingsgronden van artikel 10 lid 2 sub d (belang van inspectie, controle en toezicht door bestuursorganen) en sub g (belang van voorkomen van onevenredige bevoordeling of benadeling van personen of rechtspersonen). Laatstgenoemde uitzonderingsgrond is sinds 1998 al niet meer van toepassing op milieu-informatie.  De eerstgenoemde uitzonderingsgrond zou wellicht wel succesvol kunnen worden toegepast. Deze grond moet echter ook restrictief worden uitgelegd, en bovendien moet er een belangenafweging plaatsvinden waarbij het belang van openbaarheid van milieu-informatie zwaar weegt. Gelet hierop betwijfel ik of de bovengenoemde registratie van gegevens volledig onder deze uitzonderingsgrond kan worden gebracht.&#13;
&#13;
4.1.2	Toepassing van de gegevens I: controle gebruiksnormen&#13;
&#13;
4.1.2.1	Berekening en controle&#13;
&#13;
In het Derde Actieprogramma staat al beschreven hoe de drie gebruiksnormen (voor dierlijke mest, totale stikstofbemesting en totale fosfaatbemesting, zie paragraaf 3.1) worden berekend. De basis voor deze berekeningen zijn diverse grondgegevens. Sommige specifieke gegevens zullen de bedrijven zelf moeten aanleveren, zoals de oppervlakte grond waarover het beschikt, de ligging en het bouwplan (teelten en oppervlakte per teelt). Dit wordt aangevuld met generieke informatie, zoals gegevens over grondsoort en de uitspoelingsgevoeligheid.&#13;
&#13;
De controle van de gebruiksnormen houdt een vergelijking in tussen het feitelijk gebruik van een stof (dierlijke mest, stikstof en fosfaat) en de gebruiksnorm voor die stof.  Het feitelijke gebruik kan worden berekend met bovenstaande gegevens over dieren, aan- en afvoer van mest en voorraden. Merk op dat alle gebruiksnormen ‘jaarnormen’ zijn. De controle hiervan kan pas na afloop van het jaar volledig worden uitgevoerd. Bij deze controle zullen ook de bevindingen van de door de Algemene Inspectiedienst uitgevoerde fysieke controles worden meegenomen.&#13;
&#13;
Het nieuwe gebruiksnormenstelsel lijkt in grote lijnen op het stelsel van gebruiksnormen voor fosfaat dat in het Besluit gebruik dierlijke meststoffen  was neergelegd. Op grond van dit Besluit gold vanaf 1987 een verbod om meer dan een bepaalde hoeveelheid fosfaat per hectare te gebruiken. Vanwege problemen met de bewijsvoering (de norm werd strafrechtelijk gehandhaafd), werd in 1992 een soort omkering van de bewijslast ingevoerd.  Bedrijven die boven de norm produceerden moesten zelf maar aantonen dat zij de mest niet op hun eigen land hadden uitgereden. Omdat de forfaits en de bemonstering destijds nog niet erg zuiver waren, liet de controle van de gebruiksnormen ook na 1992 nog ernstig te wensen over.  Of deze ervaringen een slecht voorteken zijn? Ik denk dat we gewaarschuwd zijn, maar ben toch gematigd optimistisch op dit punt. De forfaits en de bemonstering zijn tegenwoordig stukken beter. Als er in het nieuwe stelsel maar voldoende gewerkt wordt met betrouwbare gegevens (zie hierboven), zal het beter controleerbaar zijn dan het oude Bgdm-stelsel.&#13;
&#13;
Laatste opmerking over controle: in het Derde Actieprogramma staat dat de controle gebaseerd zal worden op een indeling in risicogroepen. Bedrijven die onder de gebruiksnormen blijven, worden beschouwd als een laag risico, bedrijven die boven de gebruiksnormen uitkomen als een hoger risico. Deze risicobenadering past op zich goed bij de nieuwe handhavingstrategie met afschrikwekkende, punitieve sancties. Toch is het een beetje een open deur, want alle regelgeving wordt tegenwoordig gehandhaafd op basis van een vooraf gemaakte risico-analyse.&#13;
&#13;
4.1.2.2	Terugmelding&#13;
&#13;
De gebruiksnormen zijn dan wel jaarnormen, maar een bedrijf moet lopende het jaar wel weten aan welke normen het zich heeft te houden. Dit is nuttig voor het bedrijf, maar ook voor de overheid. Voordat er een punitieve sanctie (zoals een bestuurlijke boete) kan worden opgelegd moet de normadressaat zijn ingelicht over de norm. Mijns inziens ontkomt de overheid er niet aan elk bedrijf tijdig te berichten over de hoogte van de voor dat bedrijf geldende gebruiksnormen. Deze terugmelding kan gebaseerd worden op de grond- en bouwplangegevens die het bedrijf zelf moet overleggen. De terugmelding moet zo vroeg mogelijk worden verstuurd, zodat een bedrijf hiermee rekening kan houden in de bedrijfsvoering.&#13;
&#13;
Is een dergelijke terugmelding overigens een besluit in de zin van artikel 1:3 Awb? Gelet op recente jurisprudentie van het College van Beroep voor het bedrijfsleven  houd ik het erop dat deze terugmeldingen inderdaad besluiten zijn, waartegen dus ook bezwaar en beroep mogelijk is. De uitvoerende organisatie zou zich hierop moeten voorbereiden.&#13;
&#13;
4.1.2.3	Gebruiksnorm ‘op enig moment’?&#13;
&#13;
Wat als een boer een terugmelding heeft gehad, maar zich daar duidelijk niets aan gelegen laat liggen? Kunnen dan in de loop van het jaar al sancties worden opgelegd? Nee, dat kan niet. Gebruiksnormen kunnen uitsluitend na afloop van het jaar gecontroleerd worden. Dit is uit een oogpunt van voorkoming van milieuvervuiling wellicht niet optimaal, maar zo is nu eenmaal het systeem van de Nitraatrichtlijn. Het ligt niet in de rede dat Nederland op dit punt meer gaat doen dan de Nitraatrichtlijn voorschrijft.&#13;
&#13;
Voor mestproducerende bedrijven biedt een mestquotum dat lopende het jaar kan worden gehandhaafd wellicht nog enig soelaas (zie verder paragraaf 4.3.2). Akkerbouwbedrijven die hun gebruiksnorm overschrijden, kunnen lopende het jaar slechts worden gewaarschuwd dat zij aankoersen op een boete.&#13;
&#13;
4.1.3	Toepassing van gegevens II: cross compliance&#13;
&#13;
In het Actieprogramma wordt expliciet verwezen naar de hervorming van het Europese landbouwbeleid. Deze hervorming leidt ertoe dat het systeem van garantieprijzen wordt vervangen door een systeem van inkomenstoeslagen. Om aanspraak te kunnen maken op een inkomenstoeslag, moeten boeren voldoen aan ‘beheerseisen’ die voortvloeien uit enkele Europese milieurichtlijnen, waaronder de Nitraatrichtlijn.  Deze directe koppeling tussen landbouw- en milieubeleid staat bekend als ‘cross compliance’.&#13;
&#13;
Hiermee heeft de Nederlandse overheid een prachtig nieuw middel gekregen om naleving van de Nitraatrichtlijn af te dwingen. Het enige wat daarvoor hoeft te gebeuren, is de opname van de drie gebruiksnormen in de te formuleren ‘beheerseisen’. Vervolgens krijgen bedrijven pas hun jaarlijkse toeslag als ze zelf aantonen dat ze aan de gebruiksnormen voldoen. Anders dan bij repressieve handhavingsprocedures, ligt de ‘bewijslast’ in deze subsidieprocedures bij de boer. Ik voorzie dat de Nederlandse overheid hier dankbaar gebruik van zal maken. Ik kan dat ook van harte aanbevelen, aangezien er aan de repressieve handhaving (zie hieronder) grote haken en ogen zitten.&#13;
&#13;
4.2	Handhaving gebruiksnormen&#13;
&#13;
Handhaving zal vooral geschieden met behulp van bestuurlijke boetes. Dit vergt een grote mate van zorgvuldigheid voor de handhavende instanties (4.2.1 t/m 4.2.3) . Het strafrecht zal als stok achter de deur fungeren (4.2.4).&#13;
&#13;
4.2.1	Bestuurlijke boete algemeen&#13;
&#13;
Het gebruik van de bestuurlijke boete om de mestwetgeving te handhaven past in een ontwikkeling. In 1994 heeft de wetgever ervoor gekozen de ordeningswetgeving (zoals bijvoorbeeld het milieurecht) vaker te gaan handhaven door middel van bestuurlijke boeten.  Dit in plaats van of in aanvulling op strafrechterlijke sancties. Binnen de mestwetgeving bevat alleen het fiscale Minas-stelsel al een bevoegdheid tot het opleggen van bestuurlijke boeten.&#13;
&#13;
In hoofdstuk 5 van de Algemene wet bestuursrecht zullen normen worden opgenomen voor het gebruik van de bevoegdheid tot het opleggen van bestuurlijke boeten. Reeds in 1999 heeft de Commissie Scheltema een Voorontwerp Vierde Tranche Awb opgeleverd, met daarin een algemene regeling voor bestuurlijke handhaving en een regeling voor bestuurlijke boeten.  Het wachten is nu op een wetsvoorstel. In de tussentijd past de bestuursrechter de bestaande bestuursrechtelijke normen en beginselen toe. In voorkomende gevallen zal hij daarbij niet ontkomen aan de analoge toepassing van strafrechtelijke leerstukken, zoals het verbod op zelfincriminatie (niemand is gehouden mee te werken aan zijn eigen veroordeling), de onschuldpresumptie of het functioneel daderschap. &#13;
&#13;
Over de bestuurlijke boete is al veel literatuur verschenen.  Hierin klinkt ook fundamentele kritiek door.  Het Nederlandse bestuursprocesrecht zou maar matig geschikt zijn om adequate rechtsbescherming te bieden tegen bestuurlijke sancties met een punitief karakter. Strijdigheid met artikel 6 en 7 EVRM en artikel 14 en 15 IVBPR ligt op de loer.&#13;
&#13;
4.2.2	Handhaving gebruiksnormen door bestuurlijke boete&#13;
&#13;
Omdat het gaat om punitieve, leedtoevoegende sancties, moeten de besluiten tot opleggen van een bestuurlijke boete uiterst nauwgezet worden voorbereid. Dit vergt nogal wat van de uitvoerende organisatie. Ten eerste moet uit de administratieve en fysieke controles blijken dat een of meer gebruiksnorm(en) is/zijn overschreden (paragraaf 4.1.2.1) en moet tijdig een correcte terugmelding zijn verstuurd (zie paragraaf 4.1.2.2). Daarnaast moeten ook alle boetebesluiten zijn gebaseerd op een belangenafweging (artikel 3:4 Awb). Het bestuur zal hierbij bijzondere aandacht moeten besteden aan de proportionaliteit van het boetebedrag. Tenslotte moet elk boetebesluit een kenbare en draagkrachtige motivering bevatten (artikel 3:46 Awb). Bij besluiten met een punitief karakter is marginale toetsing niet aan de orde.  Elke fout van het bestuur zal door de bestuursrechter genadeloos worden afgestraft.&#13;
&#13;
Voor een goede uitvoering van de bevoegdheid zijn beleidsregels onmisbaar.  Hierin moet dan worden vastgelegd hoe het bestuursorgaan gebruik zal maken van zijn boetebevoegdheid en welke factoren (zoals omvang van de overschrijding van de norm en recidive) meewegen bij de bepaling van het boetebedrag. &#13;
&#13;
4.2.3	Rechtsbescherming&#13;
&#13;
Tot dusver werd het gebruik van mest gereguleerd door het fiscale Minas-stelsel. De belastingrechter (Hoven en Hoge Raad) was bevoegd te oordelen over geschillen. Deze rechter zal straks aanzienlijk worden ontlast. De gewone bestuursrechter zal daarentegen een extra werkvoorraad krijgen.&#13;
&#13;
In de huidige mestwetgeving wordt het College van Beroep voor het bedrijfsleven (CBb) bevoegd verklaard om in eerste en enige instantie te oordelen. Dit systeem zal deels op de helling moeten. Voor sommige bestuurlijke boetes zal namelijk rechtspraak in twee instanties moeten worden ingevoerd. Deze verplichting vindt zijn grondslag in artikel 14 lid 5 van het IVBPR. Dit artikellid luidt: “een ieder die wegens een strafbaar feit is veroordeeld heeft het recht de schuldigverklaring en veroordeling opnieuw te doen beoordelen door een hoger rechtscollege overeenkomstig de wet”. Over de invulling van het begrip ‘strafbaar feit’ (in het Engels ‘crime’) is nog weinig jurisprudentie bekend. Toch is het in Nederland inmiddels gemeengoed dat de zwaardere bestuurlijke boetes als ‘strafbaar feit’ in de zin van artikel 14 IVBPR moeten worden aangemerkt. Daarbij wordt een boete tamelijk snel zwaar bevonden. In het Voorontwerp Vierde Tranche Awb stelt de Commissie Scheltema voor deze grens te leggen bij een boetebedrag van 340 euro. Mijn inschatting is dat bestuurlijke boetes voor overschrijding van een gebruiksnorm vrijwel altijd hoger zullen zijn dan dit normbedrag.&#13;
&#13;
De Commissie Scheltema wijst er in dit verband nog op dat in een aantal recente wetten die voorzien in het opleggen van bestuurlijke boeten (o.a. de Mededingingswet en de Postwet) het bestaande beroep in één instantie al is vervangen door beroep in eerste aanleg bij de rechtbank Rotterdam, gevolgd door hoger beroep bij het College van Beroep voor het bedrijfsleven.  Er wordt geen onderscheid gemaakt tussen zware en minder zware boetes, alle geschillen moeten eerst naar de rechtbank Rotterdam. Opvallend is verder de concentratie van alle zaken bij één vaste rechtbank, waardoor specialisatie mogelijk is.&#13;
&#13;
Ik concludeer dat het nieuwe mestbeleid ook zal moeten voorzien in rechtspraak in twee instanties. Naar mijn mening moet dit gelden voor alle boetes; een onderscheid tussen zware en minder zware boetes is niet zinvol. Concentratie van alle zaken bij één vaste rechtbank is wel zinvol. Gelet op de ligging (in ‘de provincie’) en de jarenlange ervaring met agrarisch recht, stel ik voor de bestuurskamer van de rechtbank Arnhem hiermee te belasten.&#13;
&#13;
4.2.4	De stok achter de deur: het strafrecht&#13;
&#13;
Volgens het Derde Actieprogramma ligt het accent bij de bestuurlijke boete, maar fungeert het strafrecht als stok achter de deur voor ‘zeer ernstige overtredingen en fraude’. Deze benadering is overigens niet nieuw. Zoals in paragraaf 2.2 al werd vermeld, kent het huidige Minas-stelsel ook een dergelijke taakverdeling tussen bestuur en OM (neergelegd in de ATV-richtlijnen). Het verdient aanbeveling om meteen bij de start van het gebruiksnormenstelsel een dergelijke richtlijn gereed te hebben. Zodoende kan worden voorkomen dat ad hoc afstemming of helemaal geen afstemming tussen bestuur en OM plaatsvindt. Door een gebrekkige afstemming zouden zelfs problemen kunnen ontstaan met het ‘ne bis in idem’-beginsel of het ‘una via’-beginsel.&#13;
&#13;
Het OM en zittende magistratuur moeten (door LNV en VROM) in staat worden gesteld om hun werk goed te doen. Wat betreft het OM kan dit door overdracht van kennis naar het Landelijk Expertisecentrum voor Landbouw en Visserij, dat is ondergebracht bij het OM in Maastricht. OM en zittende magistratuur moeten vervolgens zelf zorgen voor voldoende capaciteit en continuïteit. &#13;
&#13;
4.3	Relaties met aanverwante regelingen&#13;
&#13;
Bij de uitvoering en handhaving van de gebruiksnormenstelsels moet afstemming plaatsvinden met het stelsel voor de beperking van de mestproductie (4.3.1). Daarnaast moet worden samengewerkt met andere handhavers (4.3.2).&#13;
&#13;
4.3.1	Afstemming met productiebeperkend stelsel&#13;
&#13;
Hiervoor is al besproken dat Nederland het voor een goede werking van het gebruiksnormenstelsel nodig acht dat er een stelsel komt dat de productie van mest beperkt (zie paragraaf 3.3). Hoe dit stelsel eruit komt te zien is nog onbekend. Ik heb ook geen concreet voorstel voor een dergelijk stelsel. Maar gezien de gebruiksnormen, zou het productiebeperkende stelsel aan twee voorwaarden moeten voldoen. Ten eerste moet het grondgebonden (gemeten op basis van de gebruiksnormen) veehouderij stimuleren. In ieder geval moet het vermijden dat de intensieve (gemeten op basis van de gebruiksnormen) veehouderij in Nederland, tegen de verwachting in, toch nog weer verder kan uitbreiden. Ten tweede – en dit is meer een operationeel punt – moet het stelsel een norm bevatten die niet alleen na afloop van het jaar, maar ook gedurende het jaar kan worden en zal worden gehandhaafd. Hiermee wordt dan een zwak punt van het stelsel van gebruiksnormen (dat het halverwege het jaar nog niet kan worden ingezet) enigszins gecompenseerd. Een snelle en adequate reactie op overproductie sluit ook goed aan bij de al eerder genoemde risicobenadering uit het Derde Actieprogramma.&#13;
&#13;
4.3.2	Samenwerking met andere handhavers&#13;
&#13;
Het Derde Actieprogramma zegt er niets over, maar het lijkt mij dat samenwerking met andere handhavers veel voordeel kan opleveren. In de eerste plaats denk ik dan aan de diverse buitengebiedhandhavers die toezicht houden op de naleving van de aanwendingsnormen voor mest (uitrijperiode, steile hellingen, nabij waterlopen, etc.). Het lijkt mij nuttig de rapportages van deze handhavers structureel te vergelijken met informatie die beschikbaar komt in het gebruiksnormentraject. Daarnaast is het volgens mij zinvol contacten te onderhouden met handhavers die met andere aspecten van de landbouw te maken hebben. Denk bijvoorbeeld aan gemeenten die milieuvergunningcontroles verrichten, en zodoende informatie vergaren over aantallen dieren. Een verbeterde handhaving van milieubeleid door betere samenwerking en afstemming tussen milieuhandhavers staat overigens al enige tijd hoog op de agenda van VROM.  Mij dunkt dat de handhavers van het mestbeleid, een onderdeel van het milieubeleid, mee moeten in deze ontwikkeling.&#13;
&#13;
Gegevensuitwisseling tussen handhavers lijkt wellicht alleen voordelig voor de overheid. In sommige gevallen is het ook een voordeel voor de boer dat hij niet wordt lastig gevallen met elkaar (deels) overlappende bedrijfscontroles. Ik durf de stelling aan dat dit als een lastenverlichting moet worden beschouwd.&#13;
&#13;
5	Conclusies&#13;
&#13;
Ik denk dat een samenhangend stelsel van drie gebruiksnormen in beginsel goed uitvoerbaar en handhaafbaar is. Hiervoor zal wel een enorme inspanning moeten worden geleverd. De bestaande overheidsorganisatie zal een transformatie moeten ondergaan. Het boekhoudkundig controleren van Minas-aangiften is straks verleden tijd, men zal actief en alert op zoek moeten gaan naar onregelmatigheden. Daarbij zullen de uitvoeringsinstanties uiterst zorgvuldig te werk moeten gaan, omdat er geen heffingen, maar punitieve sancties worden opgelegd. De rechter zal zeer hoge eisen stellen aan de besluitvorming omtrent deze sancties.&#13;
&#13;
In het voorgaande heb ik de wetgever (die nog aan zet is) en het bestuur (dat zich niet vroeg genoeg op het nieuwe stelsel kan voorbereiden) een aantal handreikingen en aanbevelingen gedaan. Ik som ze hier nogmaals op:&#13;
&#13;
Uitvoering:&#13;
–	Definities van bedrijf, grond en diercategorieën harmoniseren en verbeteren;&#13;
–	Gegevens inwinnen voor meerdere doeleinden, zodat er een tegengesteld belang ontstaat;&#13;
–	Bestanden koppelen met bestanden andere overheden;&#13;
–	Als extra controlemiddelen op mesttransporten bemonstering en GPS inzetten;&#13;
–	Duidelijkheid scheppen over openbaarheid van geregistreerde gegevens;&#13;
–	Hoogte van gebruiksnormen tijdig terugmelden aan bedrijven;&#13;
–	Duidelijkheid scheppen over besluitkarakter van terugmeldingen;&#13;
–	Slim gebruik van cross compliance.&#13;
&#13;
Handhaving:&#13;
–	Goed doordachte beleidsregels maken voor hanteren van de bestuurlijke boete;&#13;
–	Rechtspraak in twee instanties invoeren voor alle boetebesluiten;&#13;
–	Met OM richtlijnen afspreken voor afstemming bestuursrecht-strafrecht;&#13;
–	Landelijk Expertisecentrum OM voeden;&#13;
–	Afstemming met productiebeperkend stelsel;&#13;
–	Samenwerking met handhavingspartners.&#13;
&#13;
Dit is nogal een lijst. Over een tijdige en volledige implementatie van deze lijst en van alle andere noodzakelijke maatregelen die ik niet heb genoemd c.q. ben vergeten, ben ik niet erg optimistisch. De geschiedenis van het mestbeleid leert dat tijdsdruk en politieke omstandigheden nogal eens leiden tot gebrekkige voorbereiding van nieuwe meststelsels. Ik sluit niet uit dat dit nu ook weer het geval zal zijn.&#13;
&#13;
Daar komt nog bij dat er drastisch (40%) bezuinigd gaat worden op het mestdossier. Volgens mij zal deze bezuinigingsdoelstelling de eerste jaren waarin het gebruiksnormenstelsel zal gelden niet gehaald kunnen worden zonder ernstig afbreuk te doen aan de effectiviteit van het stelsel. De komende jaren zal de Europese Commissie bij het toezicht op de Nederlandse implementatie van de Nitraatrichtlijn de handhavingsaspecten scherp in het oog moeten houden.&#13;
</content><legacyfootnotes>*	Mr. M. Haan is werkzaam bij de provincie Overijssel. Hij schreef dit preadvies op persoonlijke titel.&#13;
&#13;
 .	HvJEG 2 oktober 2003, zaak C-322/00, M&amp;R 2003, nr. 116 m.nt. Van Rijswick, Agr. r. 2003, nr. 5183 m.nt. Bruil.&#13;
 .	HvJEG 14 maart 2002, zaak C-161/00, Jurispr. p. I-2753; ook de vinden op www.curia.eu.int.&#13;
 .	Zie www.curia.eu.int (zoeken op zaaknummer 322/00).&#13;
 .	De definitieve versie van het Derde Actieprogramma is aan de Kamer gezonden bij brief van 19 december 2003, Kamerstukken II 2003-2004, 26 729, nr. 61.&#13;
 .	Zie hoofdstuk V titel 1 en 2 van de Meststoffenwet en de Wet herstructurering varkenshouderij (dierrechten) en hoofdstuk V titel 3 van de Meststoffenwet (mestafzetovereenkomsten).&#13;
 .	Zie hoofdstuk IV Meststoffenwet.&#13;
 .	Artikel 55 en 58c Meststoffenwet, artikel 15 Wet herstructurering varkenshouderij.&#13;
 .	Artikel 58e Meststoffenwet.&#13;
 .	Strct. 27 december 2001, nr. 249, p. 29 (bestuurlijke handhaving) en Stcrt. 12 augustus 2002, nr. 152, p. 8. (opleggen dagquotum).&#13;
 .	Zie artikel 58aa (jaarplafond) en artikel 58af (dagplafond) Meststoffenwet.&#13;
 .	Vgl. hoofdstuk VIIIA van de Algemene wet inzake Rijksbelastingen en de Beleidsregels bestuurlijke boeten Bureau Heffingen, Stcrt. 1999, nr. 206, p. 5.&#13;
 .	Stcrt. 21 december 2001, nr. 248, p. 71.&#13;
 .	Zie noot 4.&#13;
 .	Nederland had de Europese Commissie al voor het Hofarrest toegezegd deze gebruiksnorm in te voeren, zie Kamerstukken II 2002-2003, 28 385, nr. 21.&#13;
 .	Richtlijn 2000/60/EG van 23 oktober 2000 tot vaststelling van een kader voor communautaire maatregelen betreffende het waterbeleid, PbEG L 327; de implementatie van deze richtlijn wordt momenteel behandeld door de Kamer (wetsvoorstel 28 808, te vinden op www.overheid.nl). Naast LNV en VROM wordt nu ook VenW medeverantwoordelijk voor het mestdossier.&#13;
 .	Derde Actieprogramma, p. 18. In zijn brief van 29 januari 2004, Kamerstukken II 2003-2004, 28 385, nr. 24, beschrijft de minister van LNV het tijdpad van de Evaluatie Meststoffenwet 2004.&#13;
 .	Brief van de minister van LNV van 19 maart 2004, Kamerstukken II 2003-3004, 28 385, nr. 25.&#13;
 .	Op grond van het Besluit zand- en lössgronden (Stb 2001, 579) gelden lagere verliesnormen voor gronden die gevoelig zijn voor uitspoeling van nitraat.&#13;
 .	Kamerstukken II 2003-2004, 26 729 en 27 625, nr. 60, p. 6.&#13;
 .	Samenvoeging van de bestaande diensten LASER, Bureau Heffingen, Dienst Basisregistraties en Het LNV Loket.&#13;
 .	Evaluatie uitvoerbaarheid en handhaafbaarheid Meststoffenwet over de jaren 2000 en 2001, Ministerie van Justitie, april 2002.&#13;
 .	Derde Actieprogramma, p. 14.&#13;
 .	Verdrag betreffende toegang tot informatie, inspraak bij besluitvorming en toegang tot de rechter inzake milieuaangelegenheden, Trb. 2001, 73.&#13;
 .	Wijziging van de Wet milieubeheer, de Wet openbaarheid van bestuur en enige andere wetten (Wet uitvoering Verdrag van Aarhus), Kamerstukken II 2002-2003, 28 835, nrs. 1-2. Zie hierover: W.J. Mesters en H.A. Oldenziel, ‘Openbaarheid van milieu-informatie na Aarhus’, NTB 2003/7, p. 221.&#13;
 .	Zie bijvoorbeeld Rb. Almelo 21 februari 2002, zaken 01/379 en 02/087 n.n.g.&#13;
 .	Memorie van Toelichting, Kamerstukken II 2002-2003, 28 835, nr. 3, p. 18.&#13;
 .	Zie artikel 10 lid 4 Wob, ingevoerd bij wet van 12 maart 1998 (Stb. 1998, 180).&#13;
 .	Sommige gegevens moeten nog worden gecorrigeerd. Dit speelt met name een rol bij de gebruiksnorm totale stikstofbemesting, welke norm betrekking heeft op een balans tussen stikstofgift en stikstofbehoefte. Het is hierbij van belang dat alleen gerekend wordt met de werkzame stikstof. De toegediende hoeveelheid mest moet daarom worden vermenigvuldigd met een werkingscoëfficiënt. Bij de bepaling van de stikstofbehoefte moet rekening worden gehouden met factoren als het geteelde gewas, de in het voorjaar beschikbare minerale stikstof, netto-mineralisatie en depositie. Zie verder paragraaf 3.3 van het Derde Actieprogramma.&#13;
 .	Besluit van 25 maart 1987, Stb. 114. Heeft gegolden tot de inwerkingtreding van Minas op 1 januari 1998.&#13;
 .	Invoering artikel 1a bij wijzigingsbesluit van 13 juli 1991, Stb 385.&#13;
 .	Zie M. Wiering, Controleurs in context, Reeks Agrarisch Recht nr. 2, Lelystad 1999, p. 98-103.&#13;
 .	Vgl. M. Haan, ‘De knuppel in het hoenderhok (varkenskot), overzicht 5 jaar CBB-jurisprudentie over varkens- en pluimveerechten’, Agr.r. 2003, p. 404.&#13;
 .	Zie artikel 3 en 4 van Verordening 1782/2003 van 29 september 2003, PbEG L 270/1.&#13;
 .	Kamerstukken II 1993-1994, 23 400 VI, nr. 48. Deze keuze was (mede) gebaseerd op het rapport ‘Handhaving door bestuurlijke boeten’ van de Commissie voor de toetsing van wetgevingsprojecten (CTW 94/1, Den Haag).&#13;
 .	Commissie wetgeving algemene regels van bestuursrecht (Commissie Scheltema), 7 september 1999, te vinden op www.justitie.nl.&#13;
 .	Zie voor enige recente voorbeelden in de jurisprudentie: L.J.J. Rogier, ‘Kroniek handhaving van bestuursrecht’, NTB 2003/8-9, p. 283.&#13;
 .	Een selectie: A.R. Hartmann, P.M. van Russen Groen, Contouren van het bestuursstrafrecht, Deventer 1998; H. de Doelder, M.E. de Meijer, D. Otto, De bestuurlijke boete in perspectief, Deventer 1999; L.J.J. Rogier, Commentaren op het Voorontwerp Algemene wet bestuursrecht vierde trache, Deventer 2000.&#13;
 .	C.L.G.F.H. Albers en R.J.N. Schlössels, ‘De bestuurlijke boete: een koekoeksei in het bestuursprocesrecht?’, NTB 2002/7, p. 187.&#13;
 .	Vgl. HR 20 december 1989, BNB 1990, 102; CBb 27 april 1990, AB 1990, 508; ABRvS 4 juni 1996, JB 1996, 172; CRvB 11 maart 1992, AB 1992, 462.&#13;
 .	Rb. Rotterdam 15 juli 2002, JB 2002, 289, m.nt. Albers: het ontbreken van een op schrift gesteld beleid voor de toepassing van de bevoegdheid tot het opleggen van boetes is in casu in strijd met de rechtszekerheid.&#13;
 .	Goede voorbeelden: ‘Richtsnoeren boetetoemeting m.b.t. opleggen boetes Mededingingswet’ van de NMa, Stcrt. 21 december 2001, nr. 248, p. 90; ‘Besluit boete ZW/WAO werkgevers 2002’ van de UWV, Stcrt. 17 juni 2002, nr. 112, p. 15.&#13;
 .	Memorie van Toelichting bij het Voorontwerp Vierde tranche Awb, p. 79.&#13;
 .	Zie wetsvoorstel ‘Wijziging van hoofdstuk 18 van de Wet milieubeheer (Handhavingsstructuur)’ en de uitvoerige Memorie van Toelichting daarbij, Kamerstukken II 2003-2004, 29 285, nr. 1-2 resp. 3.</legacyfootnotes><footnotes><footnote/></footnotes><auteurs>mr. M. Haan</auteurs><published>2004-04-01 00:00:00</published><modified>2004-04-01 00:00:00</modified><editiondate>2004-04-01</editiondate><htmlpath>https://denhollander.info/artikel/3512</htmlpath></article>
</articles></edition>