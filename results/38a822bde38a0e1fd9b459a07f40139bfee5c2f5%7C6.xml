<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2019</searchword><id>15776</id><udhid>UDH:TvAR/15776</udhid><titel>Wat brengt de Wet modernisering personenvennootschap de agrarische wereld?</titel><searchwords><searchword>TvAR 10/2019</searchword><searchword>UDH:TvAR/15776</searchword></searchwords><attachments><attachment><name>20600.pdf</name><extention>pdf</extention><url>https://denhollander.info/download/20600/ci</url></attachment></attachments><inleiding/><content>&lt;h3&gt;1. Hoe de consultatieversie tot stand kwam&lt;/h3&gt;&lt;p&gt;De wettelijke regeling van de personenvennootschap is dringend aan herziening toe, daar is vriend en vijand het over eens. Hoe dat nieuwe recht eruit moet zien, houdt de geesten echter verdeeld, zo is geconstateerd bij de vorige poging te komen tot een (nieuwe) titel 7.13 BW.[2] Nu lijkt er toch weer schot te komen in de vernieuwing. Op 21 februari 2019 is namelijk de consultatieversie van het ambtelijk voorontwerp van het Wetsvoorstel modernisering personenvennootschappen gepubliceerd (hierna: het Voorstel).[3] Het Voorstel beoogt het nieuwe, moderne wettelijk kader voor personenvennootschappen (maatschap, vennootschap onder firma en commanditaire vennootschap) te scheppen . De consultatie is gesloten op 31 mei 2019.[4] De fiscale maatregelen, het overgangsrecht en wijzigingen in overige wetten zullen op een later moment ter consultatie worden voorgelegd.[5] Het Voorstel leunt zwaar op het werk van de Werkgroep personenvennootschappen onder voorzitterschap van M. van Olffen (hierna te noemen: de Werkgroep). De Werkgroep heeft in september 2016 een conceptwetsvoorstel met toelichting aangeboden aan toenmalig minister van Veiligheid en Justitie Van der Steur.[6] Het wachten is nu op het wetsvoorstel zoals dat aan de Tweede Kamer zal worden aangeboden. &lt;/p&gt;&lt;p&gt;In dit artikel zal ik ingaan op enkele aspecten van het Voorstel. Het is onmogelijk alle aspecten van het Voorstel te bespreken. Ik zal daarom kiezen voor een aantal onderwerpen die voor het inzicht in het Voorstel of voor de agrarische praktijk volgens mij het belangrijkste zijn. Zo bespreek ik de in het huidige recht vaak bekritiseerde verhouding met de titel opdracht uit boek 7 BW niet vanwege de geringe importantie voor de agrarische praktijk.&lt;/p&gt;&lt;p&gt;In 1400073811 2 schets ik de hoofdlijnen van het Voorstel. Vervolgens behandel ik in 14000738113 de wettelijke omschrijving van de vennootschap. 1400073811 4 behandelt de verhouding van de nieuwe regeling van de vennootschap met boek 2 BW. Het begin van de vennootschap en de daarmee gepaard gaande rechtspersoonlijkheid staat centraal in 1400073811 5. De bestuursregeling is het onderwerp van 1400073811 6 en de toe- en uittreding tot de vennootschap van 1400073811 7. In 1400073811 8 volgt de behandeling van het einde van de vennootschap. De gebondenheid van de vennoten is het onderwerp van 1400073811 9. De conclusie volgt in 1400073811 10.&lt;/p&gt;&lt;p&gt;Ten aanzien van de terminologie nog het volgende. Als ik hierna spreek van vennootschap, is dat de vennootschap als rechtspersoon. Als ik de vennootschapsovereenkomst bedoel, zal ik die als zodanig aanduiden; een en ander voor zover uit de context niet anders blijkt. Bij een artikelnummer zonder nadere aanduiding, betreft het een bepaling uit het Voorstel.&lt;/p&gt;&lt;h3&gt;2. Het Voorstel op hoofdlijnen&lt;/h3&gt;&lt;p&gt;Het Voorstel kent volgens de memorie van toelichting op het Voorstel een drietal uitgangspunten: contractsvrijheid &amp; facilitering ondernemerschap, passende bescherming voor schuldeisers en zekerheid voor het handelsverkeer. Of aan deze drie uitgangpunten ook wordt voldaan, zal verder op in mijn artikel op een enkel punt in twijfel worden getrokken. Ik loop de uitgangspunten kort na.&lt;/p&gt;&lt;p&gt;Contractsvrijheid &amp; facilitering ondernemerschap&lt;/p&gt;&lt;p&gt;Vanuit de door de opstellers van het Voorstel uitgesproken wens tot facilitering van het ondernemerschap, ligt de nadruk op contractsvrijheid. De personenvennootschap vormt een bijzondere overeenkomst, waarop in beginsel regelend recht van toepassing is. Een akte wordt niet voorgeschreven voor het aangaan van een vennootschap; een vennootschap kan daarom vormvrij worden aangegaan (vgl. art. 3:37 BW). Slechts waar dat nodig is ter voorkoming van onevenredigheden tussen vennoten en daar waar de belangen in het handelsverkeer, bijvoorbeeld van schuldeisers, in het geding zijn, worden dwingende regels gegeven.&lt;/p&gt;&lt;p&gt;Van af het ogenblik van aangaan heeft een vennootschap rechtspersoonlijkheid. Daarvoor is geen enkele formaliteit voorgeschreven.[7] Deze rechtspersoonlijkheid is bedoeld er voor te zorgen dat goederen op naam van de vennootschap kunnen worden gesteld. Het vereenvoudigt ook de toe- en uittreding van vennoten.&lt;/p&gt;&lt;p&gt;Passende bescherming voor schuldeisers&lt;/p&gt;&lt;p&gt;Vennoten zijn hoofdelijk verbonden voor de schulden van de vennootschap, voor zover aannemelijk is dat de vennootschap de schuld niet zal voldoen. Schuldeisers kunnen eenvoudiger dan voorheen zien wat tot het vermogen van de vennootschap behoort, bijvoorbeeld doordat in de openbare registers goederen op naam van de vennootschap staan.&lt;/p&gt;&lt;p&gt;Zekerheid voor het handelsverkeer&lt;/p&gt;&lt;p&gt;Een belangrijke reden om te kiezen voor rechtspersoonlijkheid voor de vennootschap is erin gelegen dat het voor het handelsverkeer duidelijk dient te zijn of een vennootschap bestaat, wat het vermogen is van de vennootschap, wie bevoegd is namens de vennootschap met derden te handelen en tot welk bedrag. Wel is een beperking opgenomen voor de verkrijging van registergoederen of het zijn van erfgenaam. Zo kan een vennootschap geen registergoederen verkrijgen of erfgenaam zijn zolang zij niet is ingeschreven in het handelsregister, om te voorkomen dat in het handelsverkeer onzekerheid bestaat over of een registergoed met succes rechtsgeldig aan een vennootschap is geleverd. Dit sluit aan bij de regeling die bestaat bij de (informele) vereniging (art. 2:30 BW).&lt;/p&gt;&lt;h3&gt;3. De wettelijke omschrijving van de vennootschap&lt;/h3&gt;&lt;p&gt;In art. 800 is de omschrijving van de vennootschap opgenomen. Vennootschap is de overeenkomst tot samenwerking tot uitoefening van een beroep of bedrijf met inbreng door ieder van de partijen, vennoten, met het oogmerk voordeel te behalen en dit met elkaar te verdelen. De termen ‘beroep of bedrijf’ worden ruim opgevat zodat daaronder ook vallen het houden van aandelen of het beheren[8] van een (andere) vennootschap.&lt;/p&gt;&lt;p&gt;Deze omschrijving wijkt in de kern niet af van de huidige omschrijving van een personenvennootschap. Het belangrijkste verschil ten opzichte van de huidige wettelijke regeling is, dat het onderscheid tussen vennootschap onder firma en maatschap niet meer bestaat.&lt;/p&gt;&lt;p&gt;Niettemin komt het onderscheid tussen maatschap en vennootschap onder firma nog terug in art. 800 leden 2 en 3. Hierin is bepaald dat de vennootschap tot uitoefening van een bedrijf kan worden aangeduid als vennootschap onder firma en een vennootschap tot uitoefening van een beroep, als maatschap. De reden hiervoor is het vergemakkelijken van de overgang naar de nieuwe regeling.[9] Of dat verstandig is, is nog maar de vraag. Zo kan het voortgezet gebruik van de benaming maatschap bij de vennoten de gedachte doen postvatten dat niets is gewijzigd. Terwijl juist ten aanzien van de gebondenheid van de vennoten, de nieuwe regeling ten opzichte van de maatschap grote veranderingen met zich brengt. Verder vraag ik mij af welke aanpassingsproblemen de ontwerper van het Voorstel in gedachte heeft die met handhaving van het gebruik van oude benamingen wordt opgelost; toch niet uitsluitend de voorraad oud briefpapier of de opdruk van bestelbusjes?[10] &lt;/p&gt;&lt;p&gt;Wat onder het Voorstel gelijk blijft aan het huidig recht, is de verplichting tot inbreng. De inbreng kan bestaan uit geld, arbeid, genot van zaken, goodwill of activa.[11] Inbreng is geregeld in art. 802. Uit deze bepaling blijkt duidelijk dat niet alleen eigendom van goederen ingebracht kan worden, maar ook genot.&lt;/p&gt;&lt;p&gt;Als goederen worden ingebracht, zijn de wettelijke voorschriften ten aanzien van koop van overeenkomstige toepassing en op de inbreng van genot de bepalingen van art. 7:201-231 BW.&lt;/p&gt;&lt;p&gt;Ten aanzien van ingebrachte goederen geldt dat inbreng levering vereist. De leveringsvoorschriften uit de wet zijn van toepassing. Zo vindt de inbreng van registergoederen plaats bij notariële akte.[12] &lt;/p&gt;&lt;p&gt;Art. 803 lid 2 maakt het de vennootschap eventueel mogelijk zelf de leveringshandeling nodig voor de inbreng te verrichten.[13]&lt;/p&gt;&lt;h3&gt;4. De verhouding met Boek 2 BW&lt;/h3&gt;&lt;p&gt;Hoewel de vennootschap rechtspersoon is, zijn de bepalingen van Boek 2 BW niet van overeenkomstige toepassing (art. 803). Dit past ook bij de contractuele achtergrond van de vennootschap, die sterk afwijkt van de Boek 2-rechtspersonen waar de organisatiestructuur meer op de voorgrond staat.[14] Daarom is afgezien van plaatsing binnen de regeling van Boek 2 BW. De enige uitzondering is gemaakt voor art. 2:4 lid 2 BW en art. 2:5 BW.&lt;/p&gt;&lt;p&gt;Doordat art. 2:4 lid 2 BW ook op de vennootschap van toepassing is, brengt de vernietiging van de vennootschapsovereenkomst niet de vernietiging met zich van de vennootschap als rechtspersoon.[15] Als de deelneming van een of meer vennoten vervalt, heeft dit geen invloed op de rechtsgeldigheid van de deelneming van de overblijvende vennoten. Nietigheid of vernietiging van de vennootschapsovereenkomst heeft tot gevolg dat de vennootschap op verzoek van een belanghebbende of het openbaar ministerie wordt ontbonden (art. 815 lid 1). Art. 815 geldt ook als de vennootschap niet voldoet aan de wettelijke omschrijving.&lt;/p&gt;&lt;p&gt;De vraag is echter of art. 815 ziet op elke denkbare situatie. Wat te denken van het volgende voorbeeld. Een boer gaat een overeenkomst van vennootschap aan met zijn zoon. De vennootschap wordt ingeschreven in het handelsregister. Enkele jaren later ontstaat onenigheid tussen vader en zoon. De reden: de zoon is van mening dat hij te weinig zeggenschap heeft. Het komt tot een procedure. In deze procedure stelt de rechter onherroepelijk vast dat mede vanwege de ondergeschiktheidspositie van de zoon, de overeenkomst tussen vader en zoon niet als vennootschap, maar als arbeidsovereenkomst moet worden gekwalificeerd. Wat is dan de situatie? Ik denk dat in het door mij gegeven voorbeeld niet sprake is van een nietige of vernietigbare overeenkomst van vennootschap. De overeenkomst die is aangegaan was immers geen vennootschap maar een geldige arbeidsovereenkomst. Wat aan de overeenkomst schortte, was de ‘naam’ boven het papier waarop de overeenkomst is vastgelegd. Daarmee lijkt het ook dat geen sprake is van een overeenkomst die niet voldoet aan de wettelijke omschrijving. Er is eenvoudig weg nooit een vennootschap geweest, zodat art. 815 hierop niet van toepassing is. Hier wreekt zich volgens mij dat het Voorstel geen combinatie van formele en materiele kenmerken hanteert om te bepalen of sprake is van een vennootschap als rechtspersoon zoals Boek 2 dat wel doet voor Boek 2-rechtspersonen, gecombineerd met een bepaling die de vereffening van het vermogen gevormd op naam van een niet bestaande (Boek 2-)rechtspersoon.[16]&lt;/p&gt;&lt;p&gt;Het probleem van het wel of niet bestaan van de vennootschap kan groot zijn. Vooral in de agrarische praktijk kan de problematiek zich snel voordoen. Laten wij aannemen dat de ‘vennootschap’ uit het voorbeeld van vader en zoon een perceel landbouwgrond heeft verkregen waarvan de koopprijs hypothecair is gefinancierd. Als geconstateerd wordt dat de vennootschap nimmer heeft bestaan, wie is dan eigenaar van het perceel? Het causale stelsel van eigendomsverkrijging zou wel eens tot de conclusie moeten leiden, dat de verkoper nog steeds eigenaar is.[17] En hoe zit het met het hypotheekrecht? Het zou zomaar niet gevestigd kunnen zijn. Dergelijke onzekerheid is fnuikend voor de financierbaarheid van (agrarisch) vastgoed.&lt;/p&gt;&lt;p&gt;De andere bepaling uit Boek 2 die ook op de vennootschap van toepassing is, is art.2:5 BW.[18] Hierin is bepaald dat de rechtspersoon wat het vermogensrecht betreft gelijk staat met een natuurlijk persoon, tenzij uit de wet het tegendeel voortvloeit. De rechtspersoon zelf is houder van vermogensrechten en kan gerechtigd zijn tot goederen en vorderingen.[19] Daarnaast is de vennootschap ook benoembaar in functies tenzij de wet anders bepaalt.[20]&lt;/p&gt;&lt;h3&gt;5. Begin van de vennootschap en de daarmee gepaard gaande rechtspersoonlijkheid &lt;/h3&gt;&lt;p&gt;Omdat een vennootschapsovereenkomst vormvrij kan worden aangegaan, ontstaat de vennootschap als rechtspersoon op het moment van het sluiten van de overeenkomst. Omdat elke overeenkomst onder een tijdsbepaling kan worden aangegaan, is het mogelijk de overeenkomst van vennootschap onder opschortende tijdsbepaling aan te gaan (art. 3:38 BW), net als dat geldt voor de Boek 2-rechtspersonen. Oprichting van een Boek 2-rechtspersoon onder opschortende tijdsbepaling is mogelijk als het een vaste datum betreft. De reden dat een Boek 2-rechtspersoon onder opschortende onvaste tijdsbepaling niet kan worden aanvaard, is dezelfde als dat de oprichting onder opschortende of ontbindende voorwaarden wordt afgewezen: het rechtsverkeer verlangt zekerheid over het bestaan van een rechtspersoon.[21] De vraag is of de bezwaren tegen de voorwaardelijke oprichting van een Boek 2-rechtspersoon ook gelden voor de vennootschap. Hier botsen twee uitgangspunten. Omdat de vennootschap (ook) een overeenkomst is, kan deze zonder bezwaar voorwaardelijk worden aangegaan, maar omdat daaraan de consequentie van vennootschap als rechtspersoon is verbonden, kunnen tegen de voorwaardelijkheid dezelfde bezwaren worden ingebracht als tegen de voorwaardelijke oprichting van Boek 2-rechtspersonen. Het komt mij overigens voor, dat tegen het aangaan van een vennootschap onder ontbindende voorwaarden meer bezwaren bestaan dan tegen het aangaan daarvan onder opschortende voorwaarden. Dit vanwege de terugwerkende kracht van een ontbindende voorwaarde.[22]&lt;/p&gt;&lt;p&gt;Het zou goed zijn als de wetgever zich op dit punt uitspreekt.&lt;/p&gt;&lt;p&gt;Een aspect van het ontbreken van een vormvoorschrift voor de vennootschapsovereenkomst is dat de vennootschap ook stilzwijgend kan ontstaan. Uit de jurisprudentie kennen wij het Van den Eijnde/Fuchs-arrest.[23] Uit dit arrest blijkt dat niet alleen een maatschap stilzwijgend kan worden aangegaan (dat was al geruime tijd geaccepteerd),[24] maar ook dat een verhouding kan evolueren tot een maatschap. Onder het Voorstel zal dat voor de vennootschap niet anders zijn. Hierdoor kan het dus gebeuren dat partijen een rechtspersoon in het leven hebben geroepen waarvan het bestaan (en het ontstaansmoment) achteraf door de rechter wordt geconstateerd. Dit lijkt mij in strijd met het uitgangspunt van het Voorstel, dat het duidelijk moet zijn dat een vennootschap bestaat (zie 1400073811 2). Het algemene kenmerk van een (rechts-)persoon is, dat deze een naam heeft. Voor de vennootschap geldt het vereiste van het hebben van een naam niet. Dit zal in de praktijk ongetwijfeld tot onzekerheid leiden omdat vaak niet duidelijk zal zijn of wordt gehandeld namens de vennootschap als rechtspersoon of namens de vennoten in privé of anderszins. De Waard-Preller en Rutten wijzen dan ook terecht op het nut van een naam voor de vennootschap.[25]&lt;/p&gt;&lt;p&gt;Ook speelt nog de mogelijkheid dat de vennootschap niet is ingeschreven in het handelsregister. Hoewel inschrijving in het handelsregister verplicht is (art. 5 onder a Hrw 2017), houdt het Voorstel er terecht rekening mee dat een vennootschap niet wordt ingeschreven; neem de maatschap uit het Van den Eijnde/Fuchs-arrest als voorbeeld. In het Voorstel is, in navolging van de regeling voor de vereniging met beperkte rechtsbevoegdheid (‘informele vereniging’), uit art. 2:30 BW de rechtsbevoegdheid van een vennootschap beperkt als de vennootschap niet is ingeschreven in het handelsregister. De beperking is er in gelegen dat de niet in het handelsregister ingeschreven vennootschap geen registergoederen kan verkrijgen en geen erfgenaam kan zijn.[26] De kans dat een vennootschap tot erfgenaam wordt benoemd, acht ik uitermate klein, zodat de enige relevante beperking is gelegen in de beperking registergoederen te verkrijgen. Met het gebruik van de term ‘verkrijging’ wordt duidelijk gemaakt dat de beperking uitsluitend goederenrechtelijke betekenis heeft. Het is voor een niet in het handelsregister ingeschreven vennootschap dus wel mogelijk een overeenkomst te sluiten tot verkrijging van registergoederen.&lt;/p&gt;&lt;p&gt;Ik zou hebben verwacht dat een niet-ingeschreven vennootschap ook geen aandelen op naam zou kunnen verkrijgen. Dat kan in het Voorstel echter wel.&lt;/p&gt;&lt;h3&gt;6. Het bestuur van de vennootschap&lt;/h3&gt;&lt;p&gt;Zoals dat ook onder het huidige recht het geval is, berust het bestuur van de vennootschap (in art. 7A: 1673-1676 BW nog aangeduid als ‘beheer’) bij de gezamenlijke vennoten (art. 804.) Een inhoudelijke verandering is niet beoogd en ook de jurisprudentie die is gewezen ten aanzien van de betekenis van ‘beheer’ blijft van belang voor de vraag wat als bestuur heeft te gelden.[27]&lt;/p&gt;&lt;p&gt;In de vennootschapsovereenkomst kan worden opgenomen wat onder bestuur wordt verstaan.[28] Als dat wordt gedaan, houdt dat nagenoeg onvermijdelijk een beperking van de vertegenwoordigingsbevoegdheid in. Omdat een beperking in de vertegenwoordiging in het handelsregister opgenomen moet worden om externe werking te hebben (art. 808), is inschrijving van de omschrijving van normale werkzaamheden noodzakelijk.&lt;/p&gt;&lt;h3&gt;7. Toe- en uittreding tot de vennootschap&lt;/h3&gt;&lt;p&gt;Een belangrijke reden om te kiezen voor rechtspersoonlijkheid vloeit voort uit de wens de toe- en uittreding van vennoten ten opzichte van de huidige wetgeving te vereenvoudigen. Omdat de vennootschap niet langer een van de vennoten afgescheiden vermogen vormt maar een overdraagbaar aandeel in een rechtspersoon, is de toe- en uitreding van vennoten in het Voorstel aanzienlijk vereenvoudigd ten opzichte van de huidige regeling. Onder het huidige recht leidt toe- of uittreding van een vennoot tot ontbinding en het opnieuw aangaan van de vennootschap, tenzij de vennootschapsovereenkomst anders bepaald. Onder het Voorstel zal dat anders zijn.&lt;/p&gt;&lt;p&gt;De voorgestelde regeling is opgenomen in art. 812. Uitgangspunt is dat bij toetreding van een nieuwe vennoot de andere vennoten daarmee moeten instemmen (art. 812 lid 1). In art. 812 lid 2 wordt vervolgens oude jurisprudentie gecodificeerd.[29] Als dat in de vennootschapsovereenkomst is bepaald, kan de rechtsverhouding van een vennoot worden overgedragen aan een derde die daarmee vennoot wordt. Bij de vormgeving van de overdraagbaarheid van de rechtsverhouding als vennoot, sluit het Voorstel aan bij art. 6:159 BW, contractsoverneming. [30] De contractsoverneming moet daarnaast aan de vennootschap worden medegedeeld. Dit laatste doet weer denken aan de regeling voor de overdracht van vorderingen op naam (art. 3:94 lid 1 BW). Ook als de vennootschapsovereenkomst niet voorziet in de overdracht van de rechtsverhouding van vennoot, kan deze rechtsverhouding worden overgedragen. Hiervoor is dan wel de toestemming van alle vennoten vereist.&lt;/p&gt;&lt;p&gt;Omdat de vennootschap rechtspersoonlijkheid heeft, is overdracht van de activa aan de nieuwe vennoot niet vereist.&lt;/p&gt;&lt;p&gt;Als de vennootschapsovereenkomst niet anders bepaalt, treedt een vennoot uit in de gevallen genoemd in art. 813 lid 1:&lt;/p&gt;&lt;ol&gt;&lt;li class="kleine letters"&gt;zijn opzegging aan de andere vennoten;&lt;/li&gt;&lt;li class="kleine letters"&gt;zijn onbekwaam worden, wanneer zijn goederen onder een bewind worden gesteld als bedoeld in titel 19 van Boek 1, faillissement, toepassing schuldsaneringsregeling natuurlijke personen, curatele of surseance van betaling; of&lt;/li&gt;&lt;li class="kleine letters"&gt;zijn overlijden, of, indien de vennoot een rechtspersoon is, wanneer deze ophoudt te bestaan;&lt;/li&gt;&lt;li class="kleine letters"&gt;door opzegging aan hem door de andere vennoten wegens gewichtige redenen.’&lt;/li&gt;&lt;/ol&gt;&lt;p&gt;Deze bepaling is, zoals veel bepalingen van het Ontwerp, ontleend aan het voorstel van de Werkgroep. De onder a opgenomen grond tot uittreden spreekt voor zich. Dat kan ook worden gezegd van de grond tot uittreden onder d. Maar wat wordt nu bedoeld met ‘zijn onbekwaam worden’ onder letter b? Volgens mij worden alle gronden die leiden tot (handelings-)onbekwaamheid genoemd, zodat sprake zal zijn van een vergissing van de opstellers van het Voorstel.[31] Een andere onduidelijkheid levert letter c op ten aanzien van een vennoot-rechtspersoon: het uittreden van de rechtspersoon-vennoot bij het ophouden te bestaan van de vennoot. In de toelichting van de Werkgroep wordt opgemerkt dat het ophouden te bestaan van een rechtspersoon die vennoot is, vergelijkbaar is met de dood van een natuurlijke persoon.[32] Dit lijkt mij echter niet geheel juist. Niet het ophouden te bestaan van een rechtspersoon moet met het overlijden van een natuurlijke persoon worden gelijk gesteld, maar de ontbinding van de rechtspersoon. Dan houdt het bestaan van een rechtspersoon als ‘gewone’ rechtspersoon immers op en bestaat hij nog uitsluitend voor zover nodig voor de vereffening.[33] De periode tussen ontbinding en voltooiing van de vereffening van het vermogen van een rechtspersoon (die leidt tot het ophouden te bestaan) kan, bij voortzetten van de analogie met een natuurlijk persoon, het beste worden vergeleken met de afwikkeling van de nalatenschap. Als de bepaling letterlijk wordt genomen, zou dit betekenen dat een rechtspersoon-vennoot, nooit uittreedt omdat, zolang de vennootschap bestaat, het vermogen van de rechtspersoon-vennoot niet volledig is vereffend (het laatste activum is het aandeel in de vennootschap) en hij dus nog bestaat. Art. 813 lid 1 letter c had daarom volgens mij moeten bepalen dat een rechtspersoon-vennoot uittreedt op het moment dat deze wordt ontbonden.[34] &lt;/p&gt;&lt;p&gt;Als een vennoot uittreedt, leidt dat niet langer tot de ontbinding van de gehele vennootschap zoals nu het geval is (art. 7A:1683 BW), maar tot partiele ontbinding van de vennootschap als overeenkomst. De vennootschap als rechtspersoon blijft bestaan (art. 813 lid 4).&lt;/p&gt;&lt;p&gt;Belangrijk is nog te vermelden dat een uittredende vennoot geen recht heeft op de door hem ingebrachte zaken, maar slechts op een vergoeding daarvan in geld. De grootte van de vergoeding is gelijk aan de waarde van zijn vennootschapsaandeel, gewaardeerd naar de waarde in het economische verkeer uitgaande van voortzetting van de activiteiten (art. 813 lid 5). Als uittreden gepaard moet gaan met terugneming van ingebrachte goederen, zal dit dus uitdrukkelijk overeengekomen moeten worden.&lt;/p&gt;&lt;h3&gt;8. Het einde van de vennootschap&lt;/h3&gt;&lt;p&gt;Naast de uittreding van een vennoot kan ook besloten worden de vennootschap als geheel te ontbinden, art. 814 ziet hierop. Het gevolg van ontbinding van de vennootschap is dat het vermogen van de vennootschap moet worden vereffend. Dit is niet anders dan bij de ontbinding van een Boek 2-rechtspersoon (art. 2:23 e.v. BW). De vennootschap blijft na ontbinding bestaan voor zover dat nodig is voor de vereffening van haar vermogen (art. 816 lid 1). De vereffening eindigt zodra de schulden zijn voldaan en geen baten meer aanwezig zijn, aldus art. 818 lid 1. Hoewel dit niet uitdrukkelijk is bepaald, mag worden aangenomen dat ook als nog niet alle schulden zijn voldaan de vereffening is beëindigd als geen baten meer aanwezig zijn. Vereffening van het vermogen van de vennootschap staat immers los van de eventuele aansprakelijkheid van de vennoten voor het onbetaald blijven van schulden van de vennootschap. De vennootschap houdt op te bestaan de dag nadat het beëindigen van de vereffening is ingeschreven in het handelsregister. Is de vennootschap niet ingeschreven in het handelsregister, dan houdt de vennootschap op te bestaan de dag na het beëindigen van de vereffening (art. 818 lid 2).&lt;/p&gt;&lt;p&gt;Het valt op dat het Voorstel geen regeling bevat op grond waarvan de vennoot die een goed in de vennootschap heeft ingebracht, bij gehele ontbinding van de vennootschap recht heeft op teruggave van dat goed – eventueel onder verrekening van waardeverschillen. Naar huidig recht heeft een vennoot wel recht op toedeling van door hem in de vennootschap ingebrachte goederen.[35] Hoewel het niet aannemelijk is dat het Voorstel op dit punt wil breken met het huidige recht, zou het goed zijn als dit recht op teruggave in het Voorstel wordt opgenomen. De reden voor de onduidelijkheid is dat het vermogen van de ontbonden vennootschap onder het Voorstel geen gemeenschap in de zin van titel 3.7 BW vormt en dus ook de oude jurisprudentie over verdeling van het vermogen van de vennootschap niet langer van toepassing zal zijn.[36] Vooral in de agrarische sector kan het belang groot zijn. Wie krijgt eventueel ingebrachte onroerende zaken terug? Hoewel het toch al verstandig is een regeling over teruggave van ingebrachte goederen overeen te komen, is dat bij gehele ontbinding van de vennootschap een noodzaak als het Voorstel niet wordt aangepast.&lt;/p&gt;&lt;h3&gt;9. De gebondenheid van de vennoten&lt;/h3&gt;&lt;p&gt;Laat ik eerst een opmerking maken over de terminologie. Hoewel gebondenheid de wettelijke term is, worden in de praktijk de termen gebondenheid en aansprakelijkheid door elkaar gebruikt. Ik zal dat ook doen.[37] Ondanks de rechtspersoonlijkheid van de vennootschap, zijn de vennoten hoofdelijk verbonden voor de verbintenissen van de vennootschap. Dit is de hoofdregel buiten het niet door mij behandelde geval dat de titel Opdracht uit Boek 7 BW van toepassing is. Art. 809 laat daar geen misverstand over bestaan. In de praktijk zal de gebondenheid van de vennoten vooral bestaan uit aansprakelijkheid voor schadevergoeding wegens niet-nakoming van verplichtingen van de vennootschap. Die aansprakelijkheid wijkt echter op een belangrijk punt af van het huidig recht voor de vennootschap onder firma. Naar huidig recht kan de wederpartij kiezen tussen het aanspreken van (een van) de vennoten of van de vennootschap zelf.[38] Onder het Voorstel kan dat niet meer. Voortaan is sprake van subsidiaire aansprakelijkheid van de vennoten. De vennoten zijn slechts aansprakelijk voor zover de wederpartij aannemelijk maakt dat de vennootschap niet aan de verbintenis zal voldoen. Hierbij is aangesloten bij de regeling van de aansprakelijkheid van bestuurders van een informele vereniging.[39] Aangenomen kan worden dat de onduidelijkheid ten aanzien van art. 2:30 lid 4 BW ten aanzien van de vraag wanneer het voor de wederpartij aannemelijk is dat de informele vereniging niet aan haar verplichtingen zal voldoen ook zal spelen ten aanzien van de vennootschap.[40] Gezien het belang ligt hier een taak voor de wetgever op dit punt meer duidelijkheid te verschaffen.&lt;/p&gt;&lt;p&gt;Verder is van belang dat het Voorstel breekt met art. 18 WvK zoals dat door de Hoge Raad is uitgelegd in het Carlande-arrest.[41] In het Carlande-arrest oordeelde de Hoge Raad dat een vennoot verbonden is voor alle verbintenissen van de vennootschap die bestaan ten tijde van zijn toetreden als vennoot en voor verbintenissen ontstaan in de periode waarin hij vennoot was.[42] Voornamelijk voor duurovereenkomsten zijn naar huidig recht de druiven zuur voor de vennoten. Een vennoot kan zich niet ontdoen van gebondenheid. Het Voorstel beperkt de aansprakelijkheid voor een uitgetreden vennoot wel. Een vennoot is slechts aansprakelijk voor verbintenissen ten opzichte van derden die ontstaan na het toetreden van die vennoot (art. 809 lid 3). Na zijn uittreden als vennoot loopt de aansprakelijkheid nog slechts vijf jaar na inschrijving van het uittreden van de vennoot door (art. 809 lid 4). In de agrarische praktijk kan hierdoor een ongewenste situatie ontstaan bij verpachting aan een vennootschap. De pachtovereenkomst geldt voor bepaalde tijd, twaalf jaren voor een hoeve en zes jaren voor los land (art. 7:325 lid 1 BW). Deze termijnen zijn langer dan de aansprakelijkheidstermijn voor een uittredende vennoot. Voor de verpachter ontstaat daarmee het risico dat hij na verloop van tijd geconfronteerd wordt met andere aansprakelijke vennoten dan waarmee hij de overeenkomst is aangegaan. Bij het opmaken van de pachtovereenkomst zal hier rekening mee moeten worden gehouden.&lt;/p&gt;&lt;p&gt;Helaas bevat het Voorstel geen regeling ten aanzien van de verplichtingen jegens werknemers bij toe- en uittreding van vennoten. De toe- of uittreding van een vennoot moet volgens mij worden gezien als overgang van de onderneming (art. 7:663 BW).[43] In dat geval is de oude werkgever nog één jaar aansprakelijk voor de nakoming van de verplichtingen uit de arbeidsovereenkomsten. De vraag is of deze regeling voor gaat op de regeling van art. 809 lid 4.&lt;/p&gt;&lt;h3&gt;10. En, wat brengt het wetsvoorstel de agrarische wereld dan?&lt;/h3&gt;&lt;p&gt;Over het geheel genomen ben ik positief over het voorstel. Zo is de regeling van toe- en uittreding een belangrijke verbetering ten opzichte van de huidige regeling. Verder is het Voorstel flexibel genoeg om in de praktijk tot maatwerk te kunnen komen. &lt;/p&gt;&lt;p&gt;Voor de agrarische praktijk zal, naast de rechtspersoonlijkheid van de vennootschap, de afschaffing van het onderscheid maatschap/vennootschap onder firma de grootste verandering zijn. De samenvoeging van de twee oude typen personenvennootschappen tot de nieuwe vennootschap, maakt dat ook nog slechts één wettelijke regeling ten aanzien van bestuur, vertegenwoordiging en gebondenheid zal bestaan. De nieuwe regeling heeft veel weg van de huidige vennootschap onder firma en dat zal wellicht wennen zijn in het agrarische ‘maatschapsland’ dat nu nog bestaat. Dit lijkt mij echter geen onoverkomelijk probleem. Wat aan de gewenning aan het nieuwe stelsel volgens mij niet zal bijdragen, is de handhaving van de mogelijkheid tot gebruik van de benaming maatschap en vennootschap onder firma. Dit leidt volgens mij niet tot een snelle aanvaarding van het nieuwe stelsel, maar tot onwetendheid bij de justitiabelen.&lt;/p&gt;&lt;p&gt;Het echte probleem van het Voorstel schuilt echter in de wijze van verkrijging van rechtspersoonlijkheid van de nieuwe vennootschap. Alles overziende, acht ik het koppelen van het verkrijgen van rechtspersoonlijkheid aan het sluiten van een vormvrije overeenkomst geen goed idee. Een van de uitgangspunten van het Voorstel is zekerheid voor de schuldeisers. Volgens mij is die zekerheid alleen te verkrijgen door te bepalen dat een vennootschap slechts rechtspersoonlijkheid bezit bij inschrijving in het handelsregister.[44] Daaraan dient te worden gekoppeld een bepaling als art. 2:4 lid 3 BW zodat een vermogen ten name van een niet bestaande vennootschap vereffend kan worden. Maar dat is niet voldoende voor de positie van schuldeisers. Om de gerechtvaardigde belangen van schuldeisers te beschermen zou daarnaast aan het Voorstel een bepaling moeten worden toegevoegd die inhoudt dat wat zich naar buiten toe (dus door inschrijving in het handelsregister, als hiervoor bepleit) voordoet als vennootschap met rechtspersoonlijkheid, ook voor de gebondenheid van ingeschreven vennoten heeft te gelden als vennootschap. Immers, wat zich naar buiten voordoet als vennootschap, moet in het belang van schuldeisers ook extern gelden als vennootschap, ongeacht de interne verhoudingen. Ik adviseer de wetgever nog eens goed te kijken naar het voorstel van de Werkgroep ten aanzien van dit aspect.&lt;/p&gt;</content><legacyfootnotes/><footnotes><footnote>1 Mr. T.F.H. Reijnen is docent aan de Radboud Universiteit, Centrum voor Notarieel Recht en verbonden aan FBN Juristen te Amsterdam.</footnote><footnote>2 Als bekend, heeft toenmalig minister Van Opstelten van Veiligheid en Justitie in september 2011 aangekondigd het destijds al door de Tweede Kamer aangenomen wetsvoorstel tot invoering van een nieuwe regeling van de personenvennootschap in te zullen trekken (&lt;span class="italic"&gt;Kamerstukken I&lt;/span&gt; 2010/11, 31.065, nr. C). De intrekking zelf vond plaats op 15 december 2011 (&lt;span class="italic"&gt;Kamerstukken I&lt;/span&gt; 2011/12, 31.065, nr. D). Het besluit van de minister is over het algemeen slecht gevallen in de literatuur, zie voor een overzicht H.E. Boschma en P.P.D. Mathey-Bal, ‘Zijn de wetsvoorstellen rondom titel 7.13 terecht ingetrokken?’, &lt;span class="italic"&gt;Ondernemingsrecht &lt;/span&gt;2012/44. Onvoorstelbaar is dat de intrekking in de Tweede Kamer niet meer rumoer opleverde dan Vragen over de staat van het vennootschapsrecht, ingezonden op 24 november 2011 door het lid Schouw van D66, &lt;span class="italic"&gt;Kamerstukken II&lt;/span&gt; 2011/12, nr. 2011Z24038. Met verbazing constateer ik dat in de gestelde vragen in het geheel niet gaat over de verhouding tussen minister en parlement. Daarmee is de reactie op de intrekking van het toenmalige wetsvoorstel nog ernstiger dan het ‘We voeren de motie niet uit!’ door toenmalig minister Zalm in 1997 en het daarop volgende lachsalvo uit de Kamer die net de motie had aangenomen (te zien en horen via: www.youtube.com/watch?v=Vrz8kA5Y_5Q).</footnote><footnote>3 Mij bekende besprekingen van het Voorstel zijn Chr.M. Stokkermans, ‘Een toekomstgerichte personenvennootschap’, &lt;span class="italic"&gt;WPNR&lt;/span&gt; 2019/7240, H. Koster, ‘Conceptwetsvoorstel modernisering personenvennootschappen’, &lt;span class="italic"&gt;Bb 2019/38, &lt;/span&gt;M.F.E. de Waard-Preller en S.S.M. Rutten, ‘Derde wetsvoorstel voor personenvennootschappen: modernisering nu echt in zicht?’ &lt;span class="italic"&gt;MvV&lt;/span&gt; 2019/05 en A.J. van Hoepen, ‘Personenvennootschappen: The road ahead, miles of the unknown’, &lt;span class="italic"&gt;ftV&lt;/span&gt; 2019/19.</footnote><footnote>4 Op de consultatiewebsite zijn 34 reacties op het Voorstel te lezen.</footnote><footnote>5 Https://www.internetconsultatie.nl//1313, ingezien op 10 augustus 2019.</footnote><footnote>6 M. Van Olffen e.a., Modernisering Personenvennootschappen, Rapport van de Werkgroep Personenvennootschappen, september 2016.</footnote><footnote>7 Terwijl voor formaliteiten goede argumenten zijn aan te dragen, zie Asser/Sieburgh 6-III 2018/79.</footnote><footnote>8 Het is mij niet duidelijk of in het Voorstel hiermee besturen van vennootschappen wordt bedoeld of het houden van aandelen in vennootschappen. Waarschijnlijk is beide mogelijk. Stokkermans gaat ervan uit dat het houden van aandelen ten behoeve van particuliere beleggers door een vennootschap niet mogelijk is, Chr.M. Stokkermans, ‘Een toekomstgerichte personenvennootschap’, &lt;span class="italic"&gt;WPNR&lt;/span&gt; 2019/7240.</footnote><footnote>9 Memorie van Toelichting op het Voorstel, p. 16.</footnote><footnote>10 Zie voor kritiek op het blijvend gebruik van de aanduiding maatschap en vennootschap onder firma, A.J. van Hoepen, ‘Personenvennootschappen: The road ahead, miles of the unknown’, &lt;span class="italic"&gt;ftV&lt;/span&gt; 2019/19.</footnote><footnote>11 Memorie van Toelichting op het Voorstel, p. 20.</footnote><footnote>12 Memorie van Toelichting op het Voorstel, p. 26.</footnote><footnote>13 Memorie van Toelichting op het Voorstel, p. 26.</footnote><footnote>14 Memorie van Toelichting op het Voorstel, p. 14.</footnote><footnote>15 Zie over art. 2:4 lid 2 BW Asser/Van Solinge &amp; Nieuwe Weme 2-IIa 2013/49</footnote><footnote>16 Huizink, GS Rechtspersonen, art. 2:3 BW, aantek. 6.1.</footnote><footnote>17 Het causale stelsel lijkt ijzersterk, zo bleek nog maar eens uit Hof Den Bosch 17 mei 2016, &lt;span class="italic"&gt;JOR &lt;/span&gt;2016/ met annotatie van A. Steneker. Zie over het arrest ook mijn bijdrage ‘Veilen op grond van vonnis uitvoerbaar bij voorraad’, &lt;span class="italic"&gt;WPNR&lt;/span&gt; 2017/7137.</footnote><footnote>18 Zie over art. 2:5 BW Asser/Maeijer &amp; Kroeze 2-I* 2015/55.</footnote><footnote>19 Memorie van Toelichting op het Voorstel, p. 23.</footnote><footnote>20 Een dergelijke uitzondering vormt de benoembaarheid bij uiterste wilsbeschikking tot voogd, die is immers slechts mogelijk voor natuurlijke personen (art. 1:292 lid 2 BW).</footnote><footnote>21 Dortmond, &lt;span class="italic"&gt;Van der Heijden Handboek NV/BV&lt;/span&gt; 2013/152 voor de NV en de BV, Asser/Rensen 2-III 2017/310 voor de stichting.</footnote><footnote>22 Art. 818 lid 1 slot van het ingetrokken wetsvoorstel 28.746, Vaststelling van titel 7.13 (vennootschap) van het Burgerlijk Wetboek, bepaalde dat ‘De vennootschap wordt overigens ten aanzien van een vennoot niet ontbonden door het in vervulling gaan van een in de overeenkomst van vennootschap opgenomen ontbindende voorwaarde’, zie hierover Rechtspersoon, vennootschap en onderneming (Huizink), 2011/239.</footnote><footnote>23 HR 2 september 2011, ECLI:NL:HR:2011:BQ3876,&lt;span class="italic"&gt; NJ&lt;/span&gt; 2012/75 met annotatie van P. van Schilfgaarde.</footnote><footnote>24 HR 24 juni 1932, &lt;span class="italic"&gt;NJ &lt;/span&gt;1932, p. 1587, Asser/Van Olffen 7-VII* 2010/39.</footnote><footnote>25 M.F.E. de Waard-Preller en S.S.M. Rutten, ‘Derde wetsvoorstel voor personenvennootschappen: modernisering nu echt in zicht?’ &lt;span class="italic"&gt;MvV &lt;/span&gt;2019/05, wijzen op de nadelen van het mogelijk ontbreken van een naam van de vennootschap. Het nut van een naam voor de vennootschap vormt daarmee een argument voor de vennootschap als formele overeenkomst, ook al wil de wetgever daar, naar het zich laat aanzien, niet aan.</footnote><footnote>26 Memorie van Toelichting op het Voorstel, p. 7 en 24.</footnote><footnote>27 Memorie van Toelichting op het Voorstel, p. 28.</footnote><footnote>28 Memorie van Toelichting op het Voorstel, p. 30.</footnote><footnote>29 Voor de maatschap HR 6 februari 1935, &lt;span class="italic"&gt;NJ&lt;/span&gt; 1935/1513 en voor de vennootschap onder firma HR 7 december 1949, &lt;span class="italic"&gt;WPNR &lt;/span&gt;1950/4122, zie hierover Asser/Maeijer &amp; Van Olffen 7-VII 2017/237.</footnote><footnote>30 Memorie van Toelichting op het Voorstel, p. 56.</footnote><footnote>31 Ik vermoed dat ‘onbekwaam worden’ via art. 24 van het ontwerp van de Werkgroep terugvoert naar het Voorontwerp voor titel 7.13 BW van W.C.L. van der Grinten uit 1972. Daarin was is in art. 7.13.1.12 lid 1 letter e bepaalt dat de vennootschap wordt ontbonden ‘door het faillissement of het onbekwaam worden van een vennoot’.</footnote><footnote>32 Rapport Werkgroep, p. 112.</footnote><footnote>33 Zie art. 816 lid 1 en art. 2:19 lid 5 BW. Als geen baten aanwezig zijn valt niets te vereffenen en valt de ontbinding samen met het ophouden te bestaan.</footnote><footnote>34 Zoals ook in art. 3:203 lid 3 BW (einde vruchtgebruik).</footnote><footnote>35 Meijers &amp; Mohr,&amp;nbsp;&lt;span class="italic"&gt;Van personenvennootschappen&lt;/span&gt;&amp;nbsp;2018/7.6.3.</footnote><footnote>36 Zie ook A.J. van Hoepen, ‘Personenvennootschappen: The road ahead, miles of the unknown’, &lt;span class="italic"&gt;ftV&lt;/span&gt; 2019/19.</footnote><footnote>37 De term verbondenheid is sinds de invoering van Boek 6 BW de algemene term voor wat voordien werd aangeduid als aansprakelijkheid, zie art. 6:6 en 6:7 BW. In 1992 is art. 7A:1679 BW. Tervoort wijst er in zijn proefschrift echter op dat de wetgever zelf niet erg strak de hand houdt aan het gebruik van verbondenheid, A.J.S.M. Tervoort, ‘Het bestuursverbod bij de commanditaire vennootschap’ (diss. Rotterdam), &lt;span class="italic"&gt;Instituut voor Ondernemingsrecht, nr. 93&lt;/span&gt;, Deventer: Kluwer 2013, p. 22-23. Ook het Voorstel gebruikt verbondenheid en aansprakelijkheid door elkaar.</footnote><footnote>38 S.-R.E. van der Waals, ‘De optimale rechtsvorm voor de samenwerking in het beroep. Confectie of maatpak?’ (diss. Utrecht),  &lt;span class="italic"&gt;Serie Van der Heijden Instituut nr. 139?&lt;/span&gt;, p. 86, Deventer: Wolters Kluwer 2017. Van der Waals merkt op, dat voor het huidige recht onder omstandigheden de redelijkheid en billijkheid tot gevolg kunnen hebben dat de schuldeiser eerst de vennootschap aanspreekt.</footnote><footnote>39 Memorie van Toelichting op het Ontwerp, p. 41.</footnote><footnote>40 Zie hierover Asser/Rensen 2-III 2017/22.</footnote><footnote>41 HR 13 maart 2015, ECLI:NL:HR:2015:6, &lt;span class="italic"&gt;NJ&lt;/span&gt; 2015/241 met annotatie van P. van Schilfgaarde.</footnote><footnote>42 Dit geldt niet voor de maatschap, zo blijkt uit HR 15 maart 2013, ECLI:NL:HR:2013:BY7840, &lt;span class="italic"&gt;NJ&lt;/span&gt; 2013/290 met annotatie van P. van Schilfgaarde (Biek Holding).</footnote><footnote>43 Zie mijn bijdrage ‘Persoonlijke aansprakelijkheid bij de personenvennootschappen: de meest recente ontwikkelingen’, &lt;span class="italic"&gt;ftV&lt;/span&gt; 2015/24.</footnote><footnote>44 Nog beter zou zijn een notariële akte voor te schrijven, maar dat zal gezien de voorgeschiedenis niet haalbaar zijn.</footnote></footnotes><auteurs>mr. T.F.H. Reijnen</auteurs><published>2019-10-30 08:38:36</published><modified>2019-11-07 13:18:39</modified><editiondate>2019-10-30</editiondate><htmlpath>https://denhollander.info/artikel/15776</htmlpath></article>
</articles></edition>