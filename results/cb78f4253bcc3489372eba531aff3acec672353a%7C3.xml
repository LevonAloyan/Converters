<edition><articles><article><jaar>1981</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1981</searchword><id>6522</id><udhid>UDH:TvAR/6522</udhid><titel>JURISPRUDENTIE-OVERZICHT RUILVERKAVELINGSWET 1954 Artikel 10.</titel><searchwords><searchword>TvAR 9/1981</searchword><searchword>UDH:TvAR/6522</searchword></searchwords><attachments><attachment><name>1981_nr 9_Artikel_Dam.pdf</name><extention>pdf</extention><url>https://denhollander.info/download/6295/ci</url></attachment></attachments><inleiding>Artikel 10.&#13;
1. Inleiding.&#13;
Artikel 10 bevat een principeverklaring ten aanzien van de toedelingsrechten,&#13;
die een 'eigenaar' (in de zin van artikel 1 van de Ruilverkavelingswet&#13;
1954) verkrijgt op grond van zijn inbreng in de ruilverkaveling.&#13;
Allereerst heeft hij aanspraak op een recht van dezelfde aard als hij&#13;
heeft ingebracht. Een 'eigenaar' die eigendomsrechten op grond heeft&#13;
ingebracht behoeft geen genoegen te nemen met toedeling van bijv. een&#13;
erfpachtsrecht op grond. (art. 10 eerste lid).&#13;
Daarnaast bepaalt artikel 10 (tweede lid) dat iedere 'eigenaar' bij de&#13;
toedeling van grond zich een korting moet laten welgevallen van grond&#13;
benodigd voor openbare wegen en waterlopen en voor toewijzing aan&#13;
openbare lichamen.&#13;
Voorts regelt het artikel de mogelijkheid van een afwijking met maximaal&#13;
5% in individuele gevallen van het principiële recht op toedeling.&#13;
De jurisprudentie werpt met name licht op een drietal aspecten, welke&#13;
bij deze regeling een rol spelen. In de volgende nummers worden deze&#13;
aspecten aan de hand van de jurisprudentie nader belicht.&#13;
2. Recht van dezelfde aard.&#13;
a. Rb. Utrecht, 15 maart 1961 P. 1964 no. 2489&#13;
Reclamanten R hebben samen met een zekere S een onverdeelde eigendom&#13;
ingebracht. Bij de toedeling is deze onverdeeldheid gescheiden&#13;
en gedeeld zodanig, dat aan S een kavel is toegedeeld (weiland) en aan&#13;
reclamanten gezamenlijk ook een kavel (boomgaard). De P.C. was van&#13;
oordeel, dat in het belang van de exploitatie en het onderhoud deze&#13;
scheiding diende te worden gehandhaafd. De Rb. is van oordeel dat de&#13;
P.C. door de onverdeeld ingebrachte kavels te scheiden ten onrechte&#13;
heeft ingegrepen in de bestaande rechtsverhouding tussen reclamanten en&#13;
S anderzijds. Volgt toedeling van beide kavels aan reclamanten R en aan S&#13;
in onverdeeld eigendom, ieder voor de helft.&#13;
b. Rb. Arnhem, 20 maart 1969. P. 1969 no. 2878&#13;
Reclamant B is in volle eigendom onderbedeeld voor 31%, dus meer&#13;
dan op grond van artikel 10, vierde lid, is toegestaan. De P.C. stelt voor&#13;
een kavel welke nu aan belanghebbende A is toegedeeld, toe te delen&#13;
aan B om deze onderbedeling op te heffen. Belangebbende A verweert zich daartegen met de stelling, dat, als de gehele&#13;
toedeling van B in aanmerking wordt genomen (B heeft ook nog een toedeling&#13;
in mede-eigendom met zijn zuster) de onderbedeling niet meer&#13;
dan 5% is. A stelt daartoe, dat mede-eigendom een recht van dezelfde&#13;
aard is als eigendom, gelet op de omschrijving van eigenaar in artikel 1&#13;
van de Ruilverkavelingswet. Dit verweer wordt door de rechtbank verworpen.&#13;
Welliswaar omvat 'eigendom' in artikel 1 ook de medeeigendom,&#13;
maar dit brengt nog niet mee, dat voor de bepaling van de&#13;
aanspraak van de eigenaar op toe te delen grond het recht van eigendom&#13;
en dat van (vrije) mede-eigendom op één lijn gesteld kan worden. Deze&#13;
rechten van eigendom zijn van een verschillende categorie. Waar nu artikel&#13;
10, eerste lid, van de Ruilverkavelingswet bepaalt, dat iedere eigenaar&#13;
aanspraak heeft op het verkrijgen van een recht van dezelfde aard&#13;
als hij heeft ingebracht, moet daaronder mede worden verstaan, dat ook&#13;
het eigendomsrecht van dezelfde categorie dient te worden teruggeven in&#13;
volle eigendom voor tenminste 95% van zijn voormalig bezit.&#13;
Deze opvatting van de rechtbank, die mij juist lijkt, brengt mee dat&#13;
een beoordeling van onder- of overbedeling per ingebracht recht dient te&#13;
worden bekeken. Het is dan ook in principe niet geoorloofd, althans&#13;
niet zonder toestemming van de eigenaar, om een te lage toedeling van&#13;
het ene recht te compenseren met een wat hogere toedeling van een ander&#13;
recht. Bijv. bij inbreng van pacht en eigendom wat minder eigendom en&#13;
wat meer pacht toedelen, of andersom. Uiteraard kan dit weer wel met&#13;
toestemming van de gerechtigde. Maar daarbij zal men dan wel goede&#13;
afspraken moeten maken, omdat bij de behandeling van de lijst der&#13;
geldelijke regelingen altijd nog een beroep kan worden gedaan op vergoeding&#13;
van een onderbedeling door de gerechtigde of voor een overbedeling&#13;
door de P.C. namens de gezamenlijke rechthebbenden in het&#13;
blok. Rb. Alkmaar, 9 december 1976. P. 1977, no. 3340.&#13;
Voor deze uitspraak verwijs ik naar het jurisprudentie-overzicht ad&#13;
art. 2 in ,,de Pacht" van juni 1980, p. 273.&#13;
De rechtbank merkt op dat weliswaar iedere eigenaar volgens artikel&#13;
10 aanspraak heeft op het verkrijgen van een recht van dezelfde aard als&#13;
hij inbracht, maar niet ieder ingebracht recht wordt relevant geacht,&#13;
doch alleen die rechten die in relatie staan tot de behartiging van agrarische&#13;
belangen. Zoals ik in genoemd overzicht al opmerkte acht ik deze&#13;
overweging onjuist i.v.m. art. 2 j° art. 9.&#13;
Bovendien lijkt mij hier een beroep op artikel 10 misplaatst. Het ging&#13;
om een ingebracht perceel, waarop een woning en bedrijfsgebouwen mochten worden gebouwd, terwijl dat bij de toegedeelde kavel niet het&#13;
geval is, althans voor wat een woning betreft. Overigens hadden zowel&#13;
inbreng als toedeling een agrarische bestemming. Hierbij lijkt mij eerder&#13;
art. 14 (gelijke hoedanigheid en gebruiksbestemming) dan art. 10 in het&#13;
geding.</inleiding><content>3. Wanneer over- of onderbedeling?&#13;
Zoals in de inleiding reeds werd opgemerkt legt artikel 10 die rechten&#13;
vast waarop een „eigenaar" in de ruilverkaveling aanspraak kan maken,&#13;
ontleend aan zijn inbreng. Hoewel grond op zichzelf zich gemakkelijk&#13;
laat verdelen, kunnen bebouwing, wegen, begroeiing, natuurlijke&#13;
grenzen e.d. toch belemmeringen vormen om alles precies volgens de&#13;
meetlat uit te ponden. Er zal derhalve vrijwel steeds met een marge gewerkt&#13;
moeten worden. Daartoe is dan ook in de wet een afwijkingsbevoegdheid&#13;
gegeven voor het geval hantering van de hoofdregel de&#13;
totstandkoming van een behoorlijke ruilverkaveling in de weg zou&#13;
staan. De wet stelt echter aan deze afwijking een „absolute" grens van&#13;
5%, welke grens alleen met consent van de betrokkene mag worden&#13;
overschreden.&#13;
Het is de P.C. die, daarbij geadviseerd door deskundigen, de beslissingen&#13;
neemt (art. 51 en 81), welke beslissingen door de rechtbank kunnen&#13;
worden getoetst. Daarbij moet uiteraard allereerst worden nagegaan&#13;
of de P.C. de wettelijke voorschriften terzake in acht heeft genomen.&#13;
Daarnaast dient de P.C. zich te hoeden voor willekeur of détournement&#13;
de pouvoir en is toetsing mogelijk aan algemene beginselen van&#13;
behoorlijk bestuur. Over- of onderbedeling dient in principe slechts&#13;
plaats te vinden omdat anders een behoorlijke ruilverkaveling niet tot&#13;
stand kan komen. Daarbij zullen de marges voor overbedeling wat gemakkelijker&#13;
kunnen liggen indien voldoende reservegrond, bijv. uit de&#13;
SBL-pot, aanwezig is.&#13;
Kan toetsing door de rechter zover gaan, dat het hele plan voor herziening&#13;
wordt terugverwezen naar de P.C.? De wet heeft m.i. een andere&#13;
opzet tot uitgangspunt. Ieder kan bezwaren tegen zijn toedeling te berde&#13;
brengen, die dan worden behandeld in aanwezigheid van de bekende belanghebbenden.&#13;
Dit wijst eerder in de richting van bezwaren tegen een&#13;
concrete toedeling, voor de oplossing waarvan concreet aanwijsbare belanghebbenden&#13;
een rol spelen.&#13;
Toch is in principe niet ondenkbaar dat er bezwaren van dien aard&#13;
worden ingebracht, zoals het hanteren van algemeen onjuiste beleidsuitgangspunten&#13;
of misslagen van zodanige aard dat twijfel kan rijzen aan&#13;
de juistheid van het hele plan, zodat dit niet in stand kan blijven. Uiteraard zal zich dit niet spoedig voordoen, maar in principe lijkt mij onder&#13;
dergelijke omstandigheden een terug-verwijzing niet bij voorbaat&#13;
uitgesloten. Met name één der hieronder vermelde uitspraken kan dit&#13;
nader illustreren. De gezamenlijke uitspraken beogen een beeld te geven&#13;
van de vragen die zich in verband met over- en onderbedeling kunnen&#13;
voordoen.&#13;
a. Rb. Assen, 12 juli 1973. P. 1974/3209.&#13;
De rechtbank beschouwt een overbedehng als een gunst, voor het aanvaarden&#13;
waarvan geen voorwaarden kunnen worden gesteld. Reclamanten&#13;
vinden de in overbedeling toegedeelde kavel te duur en zouden de&#13;
overbedeling liever dichter bij de bedrijfsgebouwen hebben. Overwogen&#13;
wordt, dat reclamanten uiteraard afstand kunnen doen van deze kavel,&#13;
maar dat betekent dan wel dat over twee andere aan hen toegedeelde kavels&#13;
een erfdienstbaarheid van weg ten gunste van die kavel moet worden&#13;
gevestigd, waar reclamanten ook niet voor voelen. De bezwaren van&#13;
reclamanten worden afgewezen.&#13;
b. Rb. Leeuwarden, 21 december 1978. P. 1980 no. 3441.&#13;
Iets minder in de sfeer van „gunst" ligt het indien door ruilverkavelingsinstanties&#13;
bepaalde toezeggingen zijn gedaan. Op zodanige toezeggingen&#13;
wordt hier een beroep gedaan. Reclamant had reeds een flinke&#13;
overbedeling gekregen en zijn bedrijf was gebracht van 13 ha op ruim 25&#13;
ha. Hij had echter in de afgelopen jaren steeds 32 ha in tijdelijk gebruik&#13;
gehad en hij beriep er zich op, dat hij op grond daarvan en op grond van&#13;
gesprekken met functionarissen van de CD. kon rekenen op een toedeling&#13;
van 30 ha. Reclamant kan echter niet aannemelijk maken dat hem&#13;
toezeggingen voor 30 ha zijn gedaan, maar hij heeft dit afgeleid uit het&#13;
feit dat hem tijdelijk meer grond ter beschikking is gesteld. Zijn bezwaren&#13;
worden afgewezen.&#13;
c. Rb. Arnhem 16 juni 1966. P. 1967 no. 2719.&#13;
De rechtbank is van oordeel dat het onder de in het vonnis geschetste&#13;
omstandigheden tot het niet voor toetsing in aanmerking komend beleid&#13;
van de P.C. behoort te beslissen dat reclamant noch zijn vader voor bedrijfsvergroting&#13;
in aanmerking komt. Reclamant was, voor wat het gebruik&#13;
betreft, met ± 2 ha grond overbedeeld. Zijn vader, wiens bedrijf&#13;
na diens overlijden aan reclamant zou toevallen, voor een bedrag van&#13;
ƒ 12, - onderbedeeld. Toezeggingen tot toedeling in eigendom in plaats&#13;
van in pacht worden door de P.C. ontkend. Reclamant heeft pachtgrond ingebracht en kan dan ook geen aanspraak maken op toedeling&#13;
van grond in eigendom. Het steekt reclamant echter kennelijk, dat de&#13;
kerkvoogdij te Lienden is overbedeeld met ± 5 ha. Waarom nu niet&#13;
hem of zijn vader de kavel van ruim 2 ha (die hij kennelijk heeft toegedeeld&#13;
gekregen in pacht van de kerkvoogdij) in eigendom toegedeeld?&#13;
De rechtbank concludeert dat reclamant, als welhaast iedereen, belang&#13;
heeft bij bedrijfsvergroting, maar reclamant voert geen omstandigheden&#13;
aan op grond waarvan bedrijfsvergroting van zijn eigen of van zijn vaders&#13;
bedrijf uit een oogpunt van efficiënte en economische bedrijfsuitoefening&#13;
dan wel de grondslag van zijn bestaan noodzakelijk moet worden&#13;
geacht in die mate, dat gelet op de doelstellingen van de Ruilverkavelingswet&#13;
een overbedeling van de kerkvoogdij in hetzelfde gebied niet&#13;
kan worden aanvaard.&#13;
d. Rb. Alkmaar, 31 oktober 1963. P. 1964, no. 2497.&#13;
Zal men in het algemeen niet zoveel moeite hebben met een overbedeling,&#13;
anders ligt dat bij een onderbedeling. Tegen de wil van de eigenaar&#13;
mag zowel de over- als de onderbedeling niet meer bedragen dan 5%.&#13;
Het zelfde geldt krachtens artikel 18 voor de pachter.&#13;
In casu was de oorspronkelijke rechthebbende overleden en traden als&#13;
reclamanten zijn rechtsopvolgers onder algemene titel op. Zij maakten&#13;
bezwaar tegen een onderbedeling van meer dan 5%. Destijds was tussen&#13;
de overledene en de gemeente een grondruil tot stand gekomen, welke&#13;
regeling op de bijeenkomst van de Rechter-Commissaris door de burgemeester&#13;
is bevestigd. De rechtbank acht niet aannemelijk de toen&#13;
door de overledene gemaakte opmerking dat niet zou zijn gesproken&#13;
over de grootte van het stuk land dat hij zou krijgen. Volgens de&#13;
rechtbank moet hem duidelijk zijn geweest waarover het bij de&#13;
grondruil ging en de grootte moet hem duidelijk voor ogen hebben&#13;
gestaan. Indien hij van oordeel was, dat hij onredelijk onderbedeeld&#13;
werd, had hij toen alle gelegenheid gehad daarop te wijzen en&#13;
daartegen bezwaar te maken, hetgeen hij niet heeft gedaan.&#13;
Aangenomen wordt dat de overledene tegen die onderbedeling geen&#13;
bezwaar had.&#13;
e. Rb. Breda, 20 december 1972. P. 1973, no. 3118.&#13;
Artikel 10, vierde lid, opent de mogelijkheid bij de toedeling af te wijken&#13;
van de aan een eigenaar overeenkomstig het derde lid toekomende&#13;
waarde, indien toedeling volgens de hoofdregel de totstandkoming van&#13;
een behoorlijke ruilverkaveling in de weg zou staan. Deze afwijking&#13;
mag echter tegen de wil van betrokkene niet meer bedragen van 5%.&#13;
Reclamant leidt hieruit af, dat in een ruilverkaveling alleen bedrijfsvergroting&#13;
tot een behoorlijke omvang mag plaatsvinden, indien in het hele blok&#13;
niemand wordt onderbedeeld. Daarbij geldt een absoluut verbod van afwijking&#13;
met meer dan 5%. Binnen die marge dient als uitgangspunt te&#13;
gelden, dat alleen afwijking toegestaan is, indien anders een redelijke&#13;
ruilverkaveling niet mogelijk zou zijn. Die marge geeft echter geen vrijbrief&#13;
om een ideale ruilverkaveling na te streven. Reclamant is van mening&#13;
dat de toedelingsreserve ten onrechte niet is gebruikt voor het opheffen&#13;
van onderbedeling, doch voor het verlenen van overbedelingen.&#13;
Hij vraagt terugverwijzing van het hele plan naar de P.C. teneinde alle&#13;
overbedelingen van meer dan 5% te corrigeren, waardoor de onderbedelingen&#13;
kunnen worden opgeheven.&#13;
In een uitvoerig rapport komt de Rechter-Commissaris tot een afwijzing&#13;
van het standpunt van reclamant. Toegegeven wordt, dat het argument&#13;
van reclamant steekhoudend zou kunnen zijn indien de toedelingsreserve&#13;
op volstrekt willekeurige wijze overal in het blok aan bestaande&#13;
toedelingen zou kunnen worden toegevoegd. Dit is echter niet het geval.&#13;
Er is nu eenmaal niet een situatie, dat het blok een volkomen homogeen&#13;
geheel is, dat op iedere willekeurige manier kan worden verdeeld en&#13;
waarbij aan ieder op een willekeurige plaats zou kunnen worden toegedeeld.&#13;
Er zijn grenzen aan de schuifmogelijkheden, ook al bestaat er een&#13;
toedelingsreserve. In tegenstelling tot het door reclamant ingenomen&#13;
standpunt dat er in artikel 10, vierde lid, sprake is van een absoluut verbod&#13;
van afwijking met meer dan 5% wijst de Rechter-Commissaris erop&#13;
dat hier slechts sprake is van een verbod van over- of onderbedeling van&#13;
meer dan 5% tegen de wil van de betrokkene. Het geeft dus een garantie&#13;
aan de individuele rechthebbende, niet aan allen tezamen. De rechtbank&#13;
verenigt zich met het betoog van de Rechter-Commissaris en acht het&#13;
verder niet haar taak het hele plan van toedeling in zijn algemeenheid te&#13;
toetsen en ziet dan ook geen reden het gehele plan naar de P.C. terug te&#13;
verwijzen. Wel wordt een onderbedeling ad ƒ 2359, - van reclamant ongedaan&#13;
gemaakt door toedeling van een deel van een kavel, welke eerst&#13;
aan een ander was toegedeeld.&#13;
f. Rb. Leeuwarden, 21 december 1978, P. 1980 no. 3440.&#13;
Aan reclamant was toegezegd een overbedeling met 5,5 ha, zodat hij&#13;
zou komen op een totale toedeling van 21,90 ha. Bij de toedeling blijkt&#13;
in feite 1,1 ha minder te zijn toegedeeld. Belanghebbende de J. met zijn&#13;
pachter T. is echter van 25,6 ha gebracht op 33,4 ha. Reclamant verzoekt&#13;
nu toedeling van een gedeelte ter grootte van 1,1 ha van een aan de J. toegedeelde huiskavel. De rechtbank acht het feit, dat bij honorering&#13;
van dit verzoek het vee een weg moet oversteken en dat de huiskavel van&#13;
belanghebbende wordt verkleind niet van doorslaggevend belang. 1 Ha.&#13;
doet zich op 21,90 ha sterker gevoelen dan op 33,4 ha en de rechtbank is&#13;
van oordeel, dat de belangen van reclamant het zwaarst wegen, waarbij&#13;
mede een rol speelt, dat het aan reclamant toe te delen kavelgedeelte ook&#13;
door hem is ingebracht.&#13;
g. Rb. Almelo, 5 juli 1967. P. 1968 no. 2761.&#13;
„Het Overijssels Landschap" is onderbedeeld tot een bedrag ad ƒ&#13;
1377, - ; dit is te wijten aan het feit, dat deze rechtspersoon door ruilingen&#13;
van woeste grond tegen cultuurgrond na de vaststelling van de lijst van&#13;
rechthebbenden er in oppervlakte op is vooruitgegaan, doch in waarde&#13;
achteruit.&#13;
Anderzijds is V., een campinghouder, aanvankelijk overbedeeld met&#13;
een waarde van ƒ 250, - , welk bedrag in verband met de oplossing van&#13;
een ander bezwaar al is teruggebracht tot ƒ 125,-. H.O.L. claimt nu&#13;
toedeling van enkele laag gelegen stukken grond welke zijn toegedeeld&#13;
aan V., doch wenst daarvoor geen compensatie te geven. De rechtbank&#13;
komt tot het oordeel, dat een deel van de geclaimde grond inderdaad behoort&#13;
bij het natuurreservaat van reclamant en aan haar dient te worden&#13;
toegedeeld. Daarbij is het volgens de rechtbank enerzijds niet nodig dat V.&#13;
een overbedeling heeft tegenover de onderbedeling van H.O.L., doch&#13;
anderzijds is het niet nodig voor de totstandkoming van een behoorlijke&#13;
ruilverkaveling dat V. ook wordt onderbedeeld. Daarom wordt de overbedeling&#13;
ad ƒ 125, - van V. afgenomen en wordt V. voor de meerwaarde&#13;
van de hem afgenomen lage gedeelten verder gecompenseerd met een&#13;
andere strook grond welke aanvankelijk aan H.O.L. was toegedeeld.&#13;
4. Verrekening van onder- of overbedeling en enkele zich daarbij voordoende&#13;
waardeproblemen.&#13;
a. Rb. Groningen, 2 november 1962, P. 1965 no. 2556.&#13;
Reclamant maakt bij de lijst der geldelijke regelingen bezwaar tegen&#13;
verrekening wegens onderbedeling op basis van de schattingswaarde, nu de&#13;
werkelijke waarde veel hoger ligt. De rechtbank is ook van mening dat&#13;
rekening mag worden gehouden met conjucturele prijsstijgingen na de&#13;
eerste schatting, hetgeen in de praktijk ook herhaaldelijk geschiedt door&#13;
verhoging van de inbrengwaarde met een bepaald percentage. De&#13;
rechtbank acht daarbij beslissend het tijdstip waarop de gronden door de&#13;
nieuwe eigenaars-gebruikers in exploitatie worden genomen. De rechtbank acht in dit geval echter een verhoging niet noodzakelijk, omdat&#13;
de schatting in 1954 met het oog op de invoering van de W.V.L. met&#13;
50% zijn verhoogd en het verschil tussen de gecorrigeerde schattingswaarde&#13;
en de waarde op het tijdstip van overgang der kavels (1958) zo&#13;
gering moet worden geacht, dat dit hier niet tot uiting behoeft te komen.&#13;
b. Rb. Utrecht, 19 november 1969, P. 1970 no. 2932.&#13;
Reclamant is destijds met een zekere P. ter gelegenheid van de behandeling&#13;
van het plan van toedeling tot een ruil van kavels gekomen. Deze&#13;
ruil zou geen aanleiding geven tot enige verrekening tussen partijen. De&#13;
P.C. gaat met deze ruiling accoord „mits de ter visie gelegde bedragen&#13;
van de overbedeling blijven gehandhaafd". Ter zitting van de rechtbank&#13;
waarbij aan de orde is een wijziging van het plan van toedeling conform&#13;
de ruiling, verklaart de vertegenwoordiger van de C.C. zich accoord met&#13;
deze ruiling met dien verstande, dat de clausule, dat deze ruiling met&#13;
gesloten beurzen zal geschieden, aldus moet worden verstaan, dat in het&#13;
kader van de ruilverkaveling de afrekening zal geschieden op basis van&#13;
het plan van toedeling. Hiermede gingen betrokkenen accoord.&#13;
Uitgaande van het plan van toedeling, zoals dit was ter visie gelegd,&#13;
was nu bij de lijst der geldelijke regelingen wegens overbedeling ten laste&#13;
van reclamant gebracht een bedrag van ƒ 6.251, - plus ƒ 7.343, - . Dit&#13;
laatste bedrag zou eigenlijk in verband met de ruiling moeten worden&#13;
geschrapt, doch werd evenwel op grond van de hierboven gereleveerde&#13;
afspraken, gehandhaafd. Het bezwaar van reclamant, die niettemin het&#13;
bedrag wil zien geschrapt, wordt afgewezen.&#13;
c. Rb. Groningen, 18 oktober 1968. P. 1970 no. 2973.&#13;
Reclamant had een perceel ingebracht, waarvan bij de lijst van rechthebbenden&#13;
de grootte was opgegeven als 1.77.30 ha. Precies dezelfde&#13;
kavel, waaraan geen enkele wijziging is aangebracht, wordt hem weer&#13;
toebedeeld. Bij hermeting blijkt de grootte echter 1.82.60 ha, dus iets&#13;
groter. Aan reclamant wordt nu een overbedeling in rekening gebracht,&#13;
waartegen hij zich verzet. De rechtbank stelt hem in het gelijk. Op grond&#13;
van het negatieve stelsel van het kadaster acht de rechtbank de in het kadaster&#13;
opgegeven grootte niet bindend en is van oordeel dat hier van&#13;
overbedeling geen sprake is. Weliswaar bepaalt art. 61 van de ruilverkavelingswet&#13;
1954, dat voorzover tegen de lijst van rechthebbenden geen&#13;
bezwaren zijn ingediend die rechten vaststaan „zoals zij op de lijst van&#13;
rechthebbenden zijn omschreven en toegekend", maar deze algemene&#13;
bewoordingen dwingen niet in een bijzonder geval als dit tot een berekening uitgaande van een onjuist gebleken grootte. Wel wordt ook aan reclamant&#13;
uiteraard de algemene aftrek voor wegen en waterlopen in rekening&#13;
gebracht.&#13;
d. Rb. Groningen, 17 april 1970. P. 1970 no. 2975.&#13;
De onderbedeling van een waterschap met ƒ 12.903, - wordt niet verrekend,&#13;
op grond van destijds gemaakte afspraken, waarbij het waterschap&#13;
afstand deed van het recht op verschillende snippers land tegen&#13;
toedeling van een bepaalde kavel, terwijl het waterschap daartegenover&#13;
dan ook niets meer zou bijbetalen. Een beroep van het waterschap op&#13;
het feit, dat de gemaakte overeenkomst niet bindend is, nu deze overeenkomst&#13;
niet reglementair door de Algemene Vergadering van ingelanden&#13;
en door G.S. is goedgekeurd, wordt verworpen omdat in het kader&#13;
van de ruilverkaveling niet kan worden gesproken van vervreemding van&#13;
onroerend goed, omdat geen eigendom wordt verkregen krachtens een&#13;
overeenkomst, maar sprake is van toedeling en verkrijging van eigendom&#13;
door overschrijving van de akte van toedeling.&#13;
e. Rb. Breda, 11 juli 1977. P. 1978 no. 3377.&#13;
Reclamant is voor meer dan 5% onderbedeeld. Bij het plan van toedeling&#13;
was hem aanvankelijk een overbedeling toegekend, maar op verzoek&#13;
van reclamant zelf is bij de behandeling van zijn bezwaren tegen&#13;
dat plan een onderbedeling tot stand gekomen.&#13;
Reclamant eist nu echter volledige schadeloostelling voor deze onderbedeling,&#13;
althans voorzover deze meer bedraagt dan 5%. De rechtbank&#13;
is van oordeel, dat de voor reclamant in de lijst der geldelijke regelingen&#13;
opgenomen vergoeding voor zijn onderbedeling is vastgesteld overeenkomstig&#13;
de daarvoor geldende wettelijke maatstaven en dat de wet geen&#13;
aparte vergoedingsregeling voor onderbedeling boven de wettelijke&#13;
norm kent, omdat zodanige onderbedeling alleen mogelijk is met instemming&#13;
van betrokkene.&#13;
f. Rb. Groningen, 17 juni 1977. P. 1978 no. 3384.&#13;
Reclamant is, hoewel hij in oppervlakte erop is vooruitgegaan, onderbedeeld&#13;
in waarde voor ƒ 7.400, - . De P.C. heeft voor de verrekening&#13;
van alle over- en onderbedelingen de factor 1,15 toegepast per 1-6-1974.&#13;
Reclamant wil uitgaan van een prijs van ƒ 20.000, — per ha, zijnde de&#13;
huidige verkeerswaarde. De rechtbank verwerpt dit standpunt met een&#13;
beroep op gelijke behandeling in deze van alle eigenaren binnen deze&#13;
ruilverkaveling. De claim van reclamant op een rentevergoeding over de onderbedeling wordt ongegrond geacht, aangezien de bestaande pachtcontracten&#13;
(het onroerend goed is verpacht aan zijn zoon) doorlopen tot&#13;
het tijdstip van overschrijving van de akte van toedeling in de openbare&#13;
registers (art. 27) en hij dus tot dat tijdstip geen rente derft, terwijl hij na&#13;
dit tijdstip de mogelijkheid heeft van aanpassing van zijn pachtcontract.&#13;
Rb. Assen 1 mei 1979. P. 1981 no. 3495.&#13;
Bij boedelscheiding is aan reclamant uit een boedel een kavel toegedeeld&#13;
met een verschuldigdheid wegens overbedeling in ruilverkavelingsverband&#13;
van ƒ 13.000,-. Dit bedrag zou door de P.C. aan de notaris&#13;
zijn opgegeven. Op de lijst der geldelijke regelingen wordt echter een bedrag&#13;
opgevoerd van ƒ 23.148,— waartegen reclamant bezwaar maakt.&#13;
De rechtbank wijst dit bezwaar af, aangezien niet is aangetoond dat aan&#13;
de notaris onjuiste gegevens zijn verstrekt en zowel notaris als reclamant&#13;
wist of kon weten dat op het bedrag van ƒ 13.000, - de factor 1,8 moest&#13;
worden toegepast.&#13;
h. Rb. Den Bosch, 14 november 1980. P. 1981 no. 3508&#13;
Rb. Haarlem, 10 december 1980 en 5 maart 1981. P. 1981 no. 3507&#13;
Voor de inhoud van deze uitspraken verwijs ik gaarne naar de zeer recente&#13;
opname van deze uitspraken in dit blad.&#13;
Bij gebruikmaking van de in artikel 10, vierde lid, opgenomen&#13;
mogelijkheid van over- of onderbedeling, moet blijkens art. 11, tweede&#13;
lid, het verschil in waarde met de eigenaar in geld worden verrekend.&#13;
Deze verrekening vindt plaats bij de lijst der geldelijke regelingen (art.&#13;
100 sub 2).&#13;
Zoals bekend geschiedt de toedeling op basis van een bij de eerste&#13;
schatting vastgestelde ruilwaarde van de grond. Deze benadert veelal de&#13;
verkeerswaarde, maar hoeft daaraan niet gelijk te zijn. In elk geval kan&#13;
bij de lange duur, die de afwikkeling van een ruilverkaveling in beslag&#13;
pleegt te nemen, in de loop van die afwikkeling aanmerkelijk verschil&#13;
ontstaan met de verkeerswaarde. Met name de onder h. opgenomen&#13;
uitspraken spreken wat dat betreft duidelijke taal.&#13;
Het zou natuurlijk onredelijk zijn de over- of onderbedeling af te&#13;
rekenen naar de schattingswaarde. Daarom wordt in het procesverbaal&#13;
van aanwijzingen (art. 98, tweede lid) veelal een factor vermeld waarmee&#13;
de bij de eerste schatting vastgestelde waarde wordt vermenigvuldigd bij&#13;
over- of onderbedeling om de verkeerswaarde zo goed mogelijk te&#13;
benaderen.&#13;
Als tijdstip wordt daarbij veelal uitgegaan van het moment van ter-visielegging van het plan van toedeling. M.i. terecht acht de rechtbank Haarlem&#13;
dit moment niet altijd het meest voor de hand liggend tijdstip (vgl. ook Rb.&#13;
Groningen onder a.).&#13;
Hoewel het goed als uitgangspunt kan fungeren (immers bij het plan van&#13;
toedeling kan nog bezwaar worden gemaakt tegen over- of onderbedeling)&#13;
leidt dit niet in alle gevallen tot billijke resultaten. Illustratief zijn weer de&#13;
onder h. genoemde uitspraken van de rechtbank Haarlem en de rechtbank&#13;
Den Bosch. De Bossche rechtbank komt tot een verlaging van de toegepaste&#13;
factor op grond van aanwezig geachte gedane toezeggingen en gewekte&#13;
verwachtingen.&#13;
De Haarlemse uitspraak heeft een meer algemene strekking. In het algemeen&#13;
bestaat instemming met het uitgaan van de periode van behandeling&#13;
van het plan van toedeling. Maar omstandigheden kunnen aanleiding geven&#13;
dat een ander tijdstip doorslaggevend behoort te zijn. In casu is dat het&#13;
tijdstip waarop een overbedeling in het kader van een&#13;
boerderijverplaatsing is overeengekomen en feitelijk gerealiseerd. Dit lijkt&#13;
mij een redelijke en juiste oplossing. Een beroep op het feit dat formeel de&#13;
eigendomsovergang via toedeling en overschrijving van de akte pas tot&#13;
stand komt zou formalistisch zijn. Materieel waren al op een veel vroeger&#13;
tijdstip beslissingen tot stand gekomen, die moeilijk konden worden&#13;
teruggedraaid. De wet geeft voor een bijzondere behandeling voor overof&#13;
onderbedeling boven de 5% ook wel enige aanleiding omdat daarvoor&#13;
immers de toestemming van de rechthebbende is vereist (niet tegen de wil&#13;
van de eigenaar, art. 10, vierde lid). Waarschijnlijk is dat ook de reden dat&#13;
de Haarlemse rechtbank in haar overwegingen ervan uitgaat dat dit geldt&#13;
voor de overbedeling boven 5% hoewel uit het dictum niet blijkt dat&#13;
hiermede rekening is gehouden.&#13;
Niet geheel overtuigend lijkt mij de overweging van de rechtbank Groningen&#13;
(vermeld sub f) waarbij een verzoek om vergoeding van de verkeerswaarde&#13;
bij onderbedeling wordt verworpen met een beroep op de gelijke&#13;
behandeling van alle eigenaren binnen de ruilverkaveling. Hoewel het,&#13;
vooral bij marginale verschillen, stellig een billijkheidsfactor kan opleveren,&#13;
die in rekening dient te worden gebracht, lijkt het mij niet billijk een&#13;
enkeling die in zich terecht zou beroepen op een discrepantie met de werkelijke&#13;
verkeerswaarde naar huis te sturen met een beroep op het feit dat zijn&#13;
collegae ook met minder genoegen hebben genomen.&#13;
Uit de gereleveerde jurisprudentie blijkt in elk geval de noodzaak zich de&#13;
consequenties van over- of onderbedeling steeds goed te realiseren en zo&#13;
nodig tijdig duidelijke afspraken daaromtrent te maken. Dit geldt zowel&#13;
voor de rechthebbende als voor de P.C. en ook voor de notaris die daar in&#13;
zijn praktijk mee heeft te maken.</content><legacyfootnotes/><footnotes><footnote/></footnotes><auteurs>B. Dam</auteurs><published>1981-09-01 00:00:00</published><modified>1981-09-01 00:00:00</modified><editiondate>1981-09-01</editiondate><htmlpath>https://denhollander.info/artikel/6522</htmlpath></article>
</articles></edition>