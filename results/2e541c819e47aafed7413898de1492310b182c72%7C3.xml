<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1986</searchword><id>6355</id><udhid>UDH:TvAR/6355</udhid><titel>Bosplanning</titel><searchwords><searchword>TvAR 5/1986</searchword><searchword>UDH:TvAR/6355</searchword></searchwords><attachments><attachment><name>1986_nr 5_Artikel_Kooy.pdf</name><extention>pdf</extention><url>https://denhollander.info/download/6137/ci</url></attachment></attachments><inleiding>INLEIDING&#13;
Planmatig bezig zijn met bos is niets nieuws.&#13;
Bij het beheer van een concreet stuk bos is een planmatige aanpak zelfs onmisbaar.&#13;
Bomen groeien nu eenmaal langzaam, en daarom moet alles wat in een bos&#13;
wordt nagestreefd jaren vooruit gepland worden. Met 'beheersplanning' op het niveau&#13;
van het bos zelf hebben we daardoor, ook in Nederland, al de nodige ervaring.&#13;
Heel anders ligt dat met bosplanning op regionaal of landelijk niveau. Tot voor&#13;
een jaar of tien geleden was daarvan in Nederland nauwelijks sprake, en pas sinds&#13;
eind 1984 kent Nederland een landelijk plan voor bosbeheer, in de vorm van het&#13;
'Meerjarenplan Bosbouw'.&#13;
In dit artikel wordt ingegaan op het waarom van de bosplanning in Nederland en&#13;
op de hoofdlijnen van het landelijk bosbeleid. Vervolgens komt de opzet van de&#13;
bosplanning in ons land aan de orde, waarbij een relatie wordt gelegd met de ruimtelijke&#13;
ordening. Tot slot volgen een paar conclusies. Om misverstanden te voorkomen&#13;
wijs ik er op dat dit artikel met name gaat over bosplanning als bestuurlijk instrument&#13;
en de doorwerking daarvan naar het beheersplan. De bosbouwkundige beheersplanning&#13;
van concrete bospercelen komt alleen zijdelings aan de orde.</inleiding><content>WAAROM BOSPLANNING?&#13;
In het voorgaande is al kort aangestipt waarom het beheer van een bos bijna niet&#13;
anders dan planmatig kan plaatsvinden: bomen groeien naar menselijke begrippen&#13;
langzaam, en daarom moet er jaren vooruit gepland worden.&#13;
'Jaren vooruit' is zelfs nog voorzichtig uitgedrukt. Wanneer we van een bepaald&#13;
perceel grove dennehout willen oogsten, moet nu het plantgoed besteld worden, kan&#13;
er over drie jaar worden geplant, over dertig jaar voor het eerst rendabel worden&#13;
gedund en volgt op zijn vroegst over zestig jaar een eindkap.&#13;
Vaak zal dat pas na tachtig of honderd jaar zijn. Een bosbedrijf moet bovendien&#13;
de planning zodanig opzetten, dat er regelmatig inkomsten binnenkomen. De oogst&#13;
uit de verschillende onderdelen van een bosbezit moet daarom gespreid over de tijd&#13;
plaatsvinden.&#13;
De lange termijnen bij de bosplanning gelden overigens niet alleen voor houtoogst. Ook voor het behouden en ontwikkelen van natuurwaarden is lange termijnplanning&#13;
een vereiste.&#13;
Wat voor de planning op het niveau van een beheersobject geldt, geldt evenzeer&#13;
voor planning op regionaal en landelijk niveau. Ook hier moet rekening worden gehouden&#13;
met vrij lange termijnen, wanneer we iets aan planning willen doen.&#13;
Voor ik verder inga op landelijke en regionale bosplanning, wil ik even stilstaan&#13;
bij de vraag, waarom we ons in Nederland met dit soort planning bezig houden.&#13;
De regering heeft met het uitbrengen van het Meerjarenplan Bosbouw tot uitdrukking&#13;
gebracht dat zij deze planning gewenst acht. De reden daarvoor is in feite, dat&#13;
onze bossen niet datgene leveren, wat de samenleving ervan vraagt. Enigszins zwartwit&#13;
gesteld, hebben wij weinig bos en ligt het vanuit de openluchtrecreatie gezien&#13;
slecht gespreid over ons land. Er komt te weinig hout uit, de natuurwaarde is vaak&#13;
relatief laag en de bedrijfsresultaten laten te wensen over. De regering staat op het&#13;
standpunt dat in deze situatie verandering moet komen. En dat vraagt planning. Een&#13;
planning in dit geval die loopt tot in het midden van de volgende eeuw.&#13;
HOOFDLIJNEN VAN HET MEERJARENPLAN BOSBOUW&#13;
Voor ik verder inga op opzet en aanpak van de bosplanning, is het voor een beter&#13;
begrip van waar het allemaal om draait, goed om even kort de inhoud van het bosbeleid&#13;
van de rijksoverheid aan te geven.&#13;
Eerst even wat feitelijke gegevens omtrent de huidige situatie. Nederland heeft&#13;
ruim 310 000 ha bos, ofwel ca. 8% van ons landoppervlak. Dat is relatief weinig.&#13;
West-Duitsland bijvoorbeeld heeft 39% van het landoppervlak bebost.&#13;
Uit recreatief oogpunt is het bos ongelukkig verdeeld over ons land: juist in de&#13;
Randstad, waar zo'n vijf miljoen Nederlanders wonen, is maar heel weinig bos aanwezig.&#13;
Het bos is, gemiddeld genomen, vrij jong, tamelijk eenzijdig van samenstelling&#13;
en staat op slechte groeiplaatsen. Dat is een gevolg van het feit dat veel bos begin deze&#13;
eeuw is aangeplant op uit cultuur genomen heidegronden. Arme gronden, waarop op&#13;
dat moment vrijwel alleen grove den geplant kon worden. Een en ander heeft in de&#13;
afgelopen decennia geresulteerd in minder goede bedrijfsresultaten en vrij lage&#13;
houtopbrengsten. Alles, met nadruk, gemiddeld genomen. Het Nederlandse bos is&#13;
voor een groot deel een eerste 'generatie' bos op een slechte groeiplaats. Pas bij de nu&#13;
komende, tweede generatie kan verwacht worden dat de bedrijfsresultaten en&#13;
houtopbrengsten verbeteren.&#13;
Van het totale Nederlandse houtverbruik wordt ca. 8% in eigen land geproduceerd,&#13;
de rest moet geïmporteerd worden.&#13;
Een deel van onze bossen, meestal van oudere datum, heeft op dit moment overigens&#13;
al wel een hoge waarde voor houtproduktie, openluchtrecreatie en natuur en&#13;
rendeert in bedrijfseconomisch opzicht.&#13;
De weinig florissante bedrijfsresultaten die het bosbedrijf de afgelopen decennia&#13;
gemiddeld genomen te zien gaf hebben er toe geleid dat veel particuliere eigenaren&#13;
hun bezit hebben verkocht aan de Staat of aan natuurbeschermingsorganisaties zoals&#13;
de Vereniging tot Behoud van Natuurmonumenten. Per 1 januari 1984 bezat, van de ca. 310 000 ha bos in Nederland, de Staat ca. 90 000 ha, de natuurbeschermingsorganisaties&#13;
ca. 35 000 ha en de lagere overheid ca. 48 000 ha. Het aandeel&#13;
particulier bezit is daarmee al ruim onder de 50% gekomen.&#13;
De regering heeft het voornemen om in de hier bovengeschetste situatie veranderingen&#13;
aan te brengen. In het beleidsvoornemen van het Meerjarenplan Bosbouw is&#13;
het volgende aangegeven:&#13;
- Verhoging van de zelfvoorzieningsgraad in hout en houtprodukten van 8% nu&#13;
tot 17%.&#13;
- Totstandkomen van een in leeftijd en boomsoortensamenstelling meer gevarieerd&#13;
bosareaal. Daarbij hoort een toename van het aandeel loofboomsoorten.&#13;
- Geleidelijke verlenging van de gemiddelde omlopen (de gemiddelde leeftijd van&#13;
een boomsoort).&#13;
- Toekennen van een specifiek natuuraccent aan ca. 18% van het bosareaal.&#13;
- Meer aandacht voor behoud en ontwikkeling van natuurwaarden in de overige&#13;
bossen.&#13;
- Uitbreiding van het bosareaal met ca. 35 000 ha bos en ca. 15 000 ha snelgroeiende&#13;
produktiebeplantingen&#13;
- Verhoging van de recreatieve waarde van de bossen, door de meer gevarieerde&#13;
samenstelling van het bos en door de aanleg van een belangrijk deel van het nieuwe&#13;
bos binnen de stedelijke invloedssfeer, met name in de Randstad.&#13;
- Verhoging van de gemiddelde bedrijfsresultaten van ca. ƒ 45 negatief per ha per&#13;
jaar thans tot ca. ƒ 200 positief.&#13;
Gezien het langzame tempo waarin veranderingen in bossen tot stand kunnen komen&#13;
heeft de regering de periode waarin een en ander bereikt moet worden vrij ruim&#13;
gesteld: de tijdshorizon is midden volgende eeuw. Uitzondering daarop vormt de&#13;
bosuitbreiding, die uit zijn aard sneller tot stand kan komen. Deze zou rond het jaar&#13;
2000 grotendeels gerealiseerd moeten zijn.&#13;
Het totstandbrengen van wat de regering zich heeft voorgenomen is nogal een omvangrijk&#13;
karwei. Gezien de huidige slechte rentabiliteit in de bosbouw is het ook een&#13;
zaak die niet van de grond kan komen zonder dat de overheid zich daar zelf structureel&#13;
mee bezighoudt. In de eigen bosbezittingen, maar ook door het ter beschikking&#13;
stellen van de nodige middelen voor maatregelen in bossen van derden. Uit de financiële&#13;
paragraaf van het Meerjarenplan Bosbouw blijkt dat die middelen in principe&#13;
aanwezig zijn. Waar het thans om gaat is dat die middelen in de komende jaren&#13;
planmatig en doelgericht zo worden ingezet dat het beoogde doel bereikt wordt.&#13;
PLAATS EN KARAKTER VAN HET MEERJARENPLAN BOSBOUW&#13;
Het al enige malen genoemde Meerjarenplan Bosbouw is een sectorale beleidsnota&#13;
van de regering ten aanzien van bos en bosbouw, maar is ook onderdeel van het&#13;
ruimtelijke planningssysteem van de rijksoverheid.&#13;
Het ruimtelijke planningssysteem van het rijk bestaat uit de nota's op de ruimtelijke&#13;
ordening, de daaruit voortvloeiende verstedelijkingsnota en de nota landelijke&#13;
gebieden, en de daar weer aan gekoppelde structuurschema's. Deze structuurchema's staan als het ware op het kruispunt van het - ruimtelijk - facet en het&#13;
sectorale belang van bij voorbeeld de openluchtrecreatie of het natuur- en&#13;
landschapsbehoud. De structuursschema's hebben een looptijd van ca. 15 a 25 jaar, en&#13;
kunnen in principe weer uitgewerkt worden in meerjarenplannen.&#13;
Het Meerjarenplan Bosbouw vormt binnen dit geheel een beetje een vreemde eend in&#13;
de bijt. Een 'normaal' meerjarenplan geeft een uitwerking van een structuurschema&#13;
voor een periode van ca. vijfjaar. Het Meerjarenplan Bosbouw heeft een looptijd gelijk&#13;
aan die van een structuurschema, terwijl de uiteindelijke planhorizon zelfs op midden&#13;
volgende eeuw is gesteld. Het plan vormt een uitwerking van verschillende&#13;
structuurschema's, en van de beleidsvoornemens ten aanzien van de&#13;
houtvoorziening van de minister van Economische Zaken, maar bevat ook eigen&#13;
doelstellingen. In het plan vindt een afweging plaats tussen de beleidsvoornemens uit&#13;
de verschillende structuurschema's, mede in het licht van de financiële consequenties.&#13;
De naam 'Meerjarenplan' is dan ook eigenlijk een vlag die de lading niet dekt.&#13;
In juridisch-bestuurlijk opzicht kan het Meerjarenplan Bosbouw worden beschouwd&#13;
als een sectornota van de regering. Het plan heeft geen specifieke wettelijke&#13;
basis, maar de regering overweegt wel (blz. 131 beleidsvoornemen Meerjarenplan&#13;
Bosbouw) om dit plan een wettelijke basis in de Boswet te geven. De regeringsbeslissing&#13;
over het plan is geen planologische kernbeslissing zoals bedoeld in de gewijzigde Wet op&#13;
de Ruimtelijke Ordening. De procedure die het plan volgt lijkt echter sterk op die van&#13;
de PKB. Net als bij een PKB is er eerst een beleidsvoornemen door de regering&#13;
uitgebracht, waarna inspraak, bestuurlijk overleg en advisering door adviesraden heeft&#13;
plaatsgevonden. In de eerste helft van 1986 volgt de regeringsbeslissing, waarna het&#13;
plan aan de Tweede Kamer wordt aangeboden.&#13;
Schematisch gezien neemt het Meerjarenplan Bosbouw binnen het geheel van de&#13;
rijksplanning de volgende plaats in: voor de Randstad, weer een uitwerking van zowel Meerjarenplan Bosbouw als de&#13;
structuurschema's. Met deze nota is een basis gecreëerd voor het gecoördineerd inzetten&#13;
van verschillende sector-instrumenten in de Randstad (bij voorbeeld landinrichting,&#13;
openluchtrecreatie-subsidies en aanleg van staatsboswachterijen).&#13;
REGIONALE BOSPLANNEN&#13;
Het beleid in het Meerjarenplan Bosbouw is geformuleerd op landelijk niveau. Hoewel&#13;
het in vergelijking met de beleidsuitspraken in een structuurschema tamelijk gedetailleerd&#13;
is, is het toch nog te abstract om direct te kunnen worden doorvertaald&#13;
naar de beheersplannen voor een concreet bosgebied. Daarvoor is een tussenstap nodig,&#13;
waarin het landelijk beleid wordt vertaald en uitgewerkt naar een bepaalde regio.&#13;
Deze tussenstap wordt in het Meerjarenplan Bosbouw in het vooruitzicht gesteld&#13;
in de vorm van 'Regionale Bosplannen'. De Regionale Bosplannen moeten behalve&#13;
voor een uitwerking van het rijksbeleid, ook voor een koppeling van het sectorale&#13;
bosbouwbeleid met het ruimtelijk facetbeleid van de lagere overheid zorgen. Dit&#13;
laatste is noodzakelijk, omdat het uitvoeren van het bosbeleid van de rijksoverheid&#13;
ruimtelijke consequenties kan hebben en aan de andere kant bij de uitvoering van dit&#13;
bosbeleid rekening gehouden moet worden met al vastgelegd ruimtelijk beleid van de&#13;
lagere overheid.&#13;
Op dit moment mankeert daar in de praktijk wel het een en ander aan. Vaak lijkt&#13;
het erop dat de planologische bestemming van een bos niet of nauwelijks afgestemd&#13;
is op de actuele of potentiële waarden, of op de doelstellingen en mogelijkheden van&#13;
de beheerders. Bij het bosbeheer wordt, andersom, ook niet of nauwelijks aangesloten&#13;
op de gelegde bestemming. Het regionaal bosplan kan in die situatie verbetering&#13;
brengen.&#13;
De regering heeft voor het werkingsgebied van een regionaal bosplan gekozen&#13;
voor het niveau van een provincie, of een deel daarvan. Daaruit, en uit de gewenste&#13;
koppeling tussen bosbeleid en ruimtelijke ordening, vloeit voort dat aan de provinciale&#13;
besturen een voortrekkersrol wordt toebedacht bij het opstellen van de regionale&#13;
bosplannen. Het Meerjarenplan Bosbouw stelt voor het opstellen van het plan op&#13;
zich in handen te leggen van een zogenaamde Regionale Boscommissie, waarin de&#13;
verschillende overheden en de betrokken boseigenaren op evenwichtige wijze vertegenwoordigd&#13;
moeten zijn.&#13;
INHOUD VAN HET REGIONAAL BOSPLAN&#13;
In het Meerjarenplan Bosbouw is binnen vrij ruime marges aangegeven wat de inhoud&#13;
van een regionaal bosplan zou moeten zijn. In elk geval dienen de elementen&#13;
'uitwerking van het rijksbeleid' en 'afstemming tussen bosbeheer en bosbeleid en de&#13;
ruimtelijke ordening' er in voor te komen. Hoe dat moet gebeuren en hoever dat&#13;
moet gaan is een zaak die nader bepaald zal worden wanneer een aantal experimentele&#13;
regionale bosplannen is afgerond. Op die manier wordt de uiteindelijke inhoud van de regionale bosplannen zo goed mogelijk afgestemd op de praktijk.&#13;
De inhoud van een regionaal bosplan kan, in de huidige experimentele fase, variëren&#13;
van een tamelijk vrijblijvend aangeven van de beheersaccenten tot een gedetailleerd&#13;
omschrijven van de na te streven beheersvormen met vermelding van de&#13;
daarbij horende inrichtingsmaatregelen. In het eerste geval wordt volstaan met het&#13;
aangeven van bos met een functie voor zowel houtproduktie, natuur en&#13;
openluchtrecreatie aan de ene kant en bos met een accent op natuur aan de andere&#13;
kant. Het plan ligt daarbij inhoudelijk vrij dicht bij het streekplan.&#13;
In het tweede geval wordt eerst een uitgebreid onderzoek gedaan naar de groeiplaatsmogelijkheden&#13;
van het bos, de actuele natuurwaarden, de doelstelling van de&#13;
eigenaar en de financiële en andere mogelijkheden om het bestaande beheer,&#13;
indien gewenst, bij te sturen. Op basis daarvan wordt vrij gedetailleerd aangegeven&#13;
welke beheersvormen waar en op welke termijn zouden moeten worden&#13;
nagestreefd. Daarbij kan gebruik worden gemaakt van het zogenaamde&#13;
bosdoeltypensysteem. Dit systeem omvat een modelmatige omschrijving van de&#13;
soorten bos die in de toekomst ontwikkeld kunnen worden uit de thans in&#13;
Nederland aanwezige soorten bos. De thans aanwezige soorten worden daarbij&#13;
'bostypen' genoemd en de ontwikkelingsmogelijkheden worden als 'bosdoeltypen'&#13;
aangeduid. Uit het systeem kan bij voorbeeld afgelezen worden dat uit een&#13;
kustduinbebossing (bostype L) normaal gesproken wel een bosdoeltype van grove&#13;
den en eik (bosdoeltype 8) maar niet een bestaande uit es, wilg en els (bosdoeltype&#13;
20) ontwikkeld kan worden. Bij ieder bosdoeltype zijn belangrijke kenmerken als&#13;
de boomsoortensamenstelling, het voorkomen van bodemvegetatie en dierenleven,&#13;
de bedrijfsresultaten en de soort beheersmaatregelen aangegeven. Bovendien wordt&#13;
een indicatie gegeven van de te verwachten houtopbrengst, de recreatieve&#13;
mogelijkheden e.d.&#13;
Gebruik maken van dit systeem heeft als voordeel dat een relatie met de&#13;
ruimtelijke ordening kan worden gelegd. In het Meerjarenplan is daartoe&#13;
aangegeven welke ruimtelijke aanduidingen in principe aansluiten op welke&#13;
bosdoeltypen. De wetenschap welke beheershandelingen passen bij welk&#13;
bosdoeltype en welk bosdoeltype bij welk functieaccent, geeft een handvat voor&#13;
vergunningverlenging en kan een belangrijk hulpmiddel vormen bij het opstellen&#13;
van bestemmingsplannen en daaraan verbonden voorschriften. Bij het toepassen&#13;
van bestemmingsvoorschriften kan de omschrijving van de behandelingen in de&#13;
bosdoeltypen inzicht geven in wat als 'normaal beheer en onderhoud' kan worden&#13;
aangemerkt.&#13;
KARAKTER EN PROCEDURE VAN HET REGIONAAL BOSPLAN&#13;
Net als het Meerjarenplan Bosbouw heeft het Regionaal Bosplan geen in een wet&#13;
vastgelegde basis. De regering zal, met inachtneming van de resultaten van een aantal&#13;
experimentele Regionaal Bosplannen, in een later stadium besluiten of deze planvorm&#13;
in de Boswet moet worden vastgelegd.&#13;
Vooralsnog zal de basis voor een Regionaal Bosplan gevonden moeten worden&#13;
in de bereidheid van rijk, lagere overheid en boseigenaren om gezamenlijk in een&#13;
plan aan te geven wat de meest gewenste ontwikkeling voor een bosgebied is. De medewerking&#13;
van de boseigenaren is daarbij onontbeerlijk: wanneer zij in meerderheid&#13;
de inhoud van het plan niet onderschrijven, is de kans gering dat het plan wordt gerealiseerd.&#13;
De aanwezige wettelijke middelen (zoals Boswet of WRO) en de bosbouwsubsidies&#13;
zijn namelijk wel toereikend om de bestaande toestand in bossen min&#13;
of meer te handhaven, maar zonder medewerking van de boseigenaren is het nauwelijks&#13;
mogelijk er positieve ontwikkelingen in het bos mee te bereiken.&#13;
Uitgaande van de huidige situatie (een Regionale Bosplan zonder eigen wettelijke&#13;
basis) zou het Regionale Bosplan in juridisch-bestuurlijk opzicht beschouwd kunnen&#13;
worden als een wilsovereenkomst tussen rijk, lagere overheid en boseigenaren. Ervan&#13;
uitgaande natuurlijk, dat rijk, lagere overheid en boseigenaren ook ieder voor&#13;
zich blijk hebben gegeven van hun instemming met de inhoud van het plan.&#13;
In dat laatste zit overigens een moeilijkheid verscholen. Wie, namelijk, vertegenwoordigt&#13;
bij het opstellen van het plan de boseigenaren?&#13;
De grote eigenaren, bosbezittende gemeenten en de Staat als beherende instantie&#13;
zijn wel om de tafel te krijgen. Bij de particuliere eigenaren zal dat, gezien hun aantal,&#13;
moeten gebeuren via de bosbouworganisaties, waarbij de Nederlandse Vereniging&#13;
van boseigenaren en het Bosschap voor de hand liggende keuzen zijn. Maar niet&#13;
iedereen is lid van de Vereniging van Boseigenaren, en de bosbezittingen van minder&#13;
dan 5 ha zijn niet geregistreerd bij het Bosschap. Boseigenaren zullen zich daarom&#13;
in veel situaties niet gebonden hoeven te voelen door een Regionaal Bosplan, ondanks&#13;
het feit dat Bosschap of Vereniging van Boseigenaren er mee ingestemd hebben.&#13;
De kracht van het Regionaal Bosplan op vrijwillige basis zal daarom, zeker in de&#13;
hierboven geschetste situatie, mede moeten zitten in de inhoud. De boseigenaren,&#13;
en dan denk ik in dit geval zeker ook aan de natuurbeschermingsorganisaties, zullen&#13;
alleen constructief aan opstellen en uitvoeren van een Regionaal Bosplan meewerken&#13;
wanneer ze, simpel gezegd, beter af zijn mét zo'n plan dan zonder. Deelname aan&#13;
een Regionaal Bosplan betekent voor een boseigenaar inzicht geven in het karakter&#13;
van zijn bosbezit en zijn beheersdoelstellingen, en wellicht gedeeltelijk aanpassen&#13;
daarvan aan regionaal of landelijk bosbeleid of ruimtelijk beleid. De boseigenaar&#13;
maakt zichzelf als het ware vatbaarder voor overheidsbemoeienis, en daar moet iets&#13;
tegenover staan van de zijde van de overheid. Voor zover dat geen financiële ondersteuning&#13;
is, zal dat in elk geval de garantie moeten zijn dat de boseigenaar binnen&#13;
de in het kader van het Regionaal Bosplan gemaakte afspraken verlost is van, zoals&#13;
hij dat zelf voelt, overbodige overheidsbetutteling. Dat betekent bij voorbeeld dat&#13;
de overheid, na vaststelling van een Regionaal Bosplan de gemaakte afspraken niet&#13;
meer dient te doorkruisen met een van het plan afwijkende toepassing van bij voorbeeld&#13;
Boswet, kapverordening, bestemmingsplan of Natuurbeschermingswet. Het&#13;
betekent ook dat, wanneer een provinciaal bestuur de ruimtelijke aspecten van een&#13;
Regionaal Bosplan zou willen vastleggen in een streekplan of streekplanuitwerking,&#13;
daarbij niet essentieel van het met door boseigenaren geaccordeerde Regionaal&#13;
Bosplan zou moeten worden afgeweken.&#13;
En daarmee zijn we aangekomen bij wat we de 'rechtsgevolgen' van het Regionaal&#13;
Bosplan zouden kunnen noemen, hoewel we de term rechtsgevolgen gezien het vrijwillig karakter van het huidige Regionaal Bosplan niet al te letterlijk moeten opvatten.&#13;
Het plan geeft de, meer of minder gedetailleerde intentie weer van alle betrokkenen&#13;
om hun bevoegdheden gericht op een bepaald doel en op een bepaalde manier&#13;
uit te oefenen. Voor de overheid als publiekrechtelijk orgaan, gaat het dan om wettelijke&#13;
bevoegdheden en om toepassing van subsidieregelingen. Het, voor zover een&#13;
regeling dat toelaat, toepassen in overeenstemming met het vastgestelde Regionaal&#13;
Bosplan, wordt voor de overheid een zaak van behoorlijk bestuur.&#13;
Voor de boseigenaren, inclusief de overheid in haar rol van boseigenaar, gaat het&#13;
om het binnen de gemaakte afspraken beheren van het bosbezit.&#13;
Wanneer aan een Regionaal Bosplan door de betrokkenen een inhoud en karakter&#13;
wordt gegeven zoals hierboven is omschreven, kan het schema zoals dat eerder in&#13;
dit artikel is opgenomen als volgt worden gecomplementeerd: In het schema is, als laatste in de sectorlijn, het bosbeheersplan opgenomen. Het is,&#13;
zoals het bestemmingsplan in de ruimtelijke ordening, de enige planvorm die&#13;
rechtstreeks bepalend is voor wat er in werkelijkheid gebeurt. Op het niveau van het beheersplan wordt aangegeven, welke beheersmaatregelen er in de komende jaren&#13;
in een bosperceel plaats zullen vinden. Beheersplannen voor bossen zijn er van verschillende&#13;
aard. De meeste, vooral grotere boseigenaren maken beheersplannen voor&#13;
hun bezit, omdat ze dat nodig achten voor een verantwoord beheer. Staatsbosbeheer&#13;
en de natuurbeschermingsorganisaties zijn daar voorbeelden van. Daarnaast worden&#13;
er beheersplannen opgesteld in het kader van de zogenaamde Bosbijdrageregeling.&#13;
Het beschikken over een dergelijk beheersplan, dat goedgekeurd moet worden door&#13;
de directeur van het Staatsbosbeheer, is voorwaarde voor het verkrijgen van subsidies&#13;
op grond van de Bosbijdrageregeling. In het beheersplan Bosbijdrageregeling&#13;
worden de beheersdoelstellingen voor een bosperceel omschreven en worden de&#13;
daarop gerichte beheersaktiviteiten omschreven.&#13;
Bij subsidie-toekenning voor de jaarlijks uit te voeren werkzaamheden, worden&#13;
deze werkzaamheden door Staatsbosbeheer getoetst aan het beheersplan. Ca. 90%&#13;
van het daarvoor in aanmerking komende bosbezit is gerangschikt onder de Bosbijdrageregeling.&#13;
Goedkeuring van het beheersplan vindt, zoals gezegd, plaats door de&#13;
directeur van het Staatsbosbeheer en tegen zijn beslissing kan bezwaar worden gemaakt&#13;
bij de minister van Landbouw en Visserij. De beslissing van de minister is&#13;
vatbaar voor Arob-beroep. De toetsingscriteria van de directeur van het Staatsbosbeheer&#13;
bij goedkeuring, zijn vastgelegd in de Beschikking Bosbijdragen 1983. Het&#13;
beheersplan moet op grond daarvan gericht zijn op openstelling voor het publiek,&#13;
instandhouding van het bos en een bosbouwkundig verantwoord beheer. Het beheersplan&#13;
wordt dus niet getoetst aan het Regionaal Bosplan. Wanneer tussen overheid&#13;
en bosbeheerders overeenstemming bestaat over de inhoud van een Regionaal&#13;
Bosplan, zullen beheersplannen echter, direkt of op termijn, op vrijwillige basis aan&#13;
het Regionaal Bosplan worden aangepast. Er vindt overigens geen toetsing plaats&#13;
van het beheersplan aan het bestemmingsplan.&#13;
In principe is het dus mogelijk dat er op grond van een door de rijksoverheid&#13;
goedgekeurd beheersplan met rijkssubsidie werkzaamheden worden uitgevoerd, die&#13;
in strijd zijn met de bestemmingsvoorschriften. Die mogelijkheid ontstaat bij voorbeeld&#13;
wanneer een bestemming 'natuurgebied' is gelegd op een bosperceel in particulier&#13;
bezit. De eigenaar zal in dat geval het bestaande bosbouwkundig beheer in het&#13;
algemeen gewoon voortzetten. Bij dat beheer kunnen heel goed handelingen horen,&#13;
die op grond van het bestemmingsplan verboden of vergunningsplichtig zijn.&#13;
In de praktijk levert deze situatie eigenlijk relatief weinig moeilijkheden op, ondanks&#13;
het feit dat er nogal wat bestemmingsplannen zijn, die voor het bosbeheer beperkende&#13;
voorschriften bevatten. Kennelijk wordt bij de toepassing van de betrokken&#13;
bestemmingsvoorschriften vaak de nodige souplesse betracht. Of wellicht wordt&#13;
de, mijns inziens juiste, redenering gevolgd, dat het bestaande bosbeheer kan worden&#13;
voortgezet onder de vigeur van het overgangsrecht.&#13;
Een toetsing van het beheersplan aan het bestemmingsplan ontbreekt dus. Formeel&#13;
gezien kan dat ook niet, omdat het huidige Beheersplan Bosbijdrage een zaak&#13;
is tussen rijksoverheid en bosbeheerder, waar de laatste op vrijwillige basis aan deelneemt.&#13;
Het zou, theoretisch gezien, mooi zijn, wanneer beheersplan en bestemmingsplan&#13;
in eikaars verlengde lagen, zoals het Meerjarenplan Bosbouw aansluit op&#13;
de Structuurschema's en een regionaal Bosplan op het Streekplan. Omdat nogal wat bestemmingsplannen onvoldoende afgestemd zijn op de mogelijkheden van zowel&#13;
bos als bosbeheerders, is rechtstreeks afstemmen van beheersplan en bestemmingsplan&#13;
in de huidige situatie echter nauwelijks te realiseren. Het is bovendien de vraag&#13;
of de benodigde ambtelijke inspanning wel in verhouding zou zijn met het maatschappelijk&#13;
rendement van een dergelijke operatie.&#13;
Het, op het niveau van het streekplan, door middel van een regionaal bosplan afstemmen&#13;
van bestemming en beheer is wat dat betreft waarschijnlijk veel effectiever.&#13;
Wanneer vervolgens de bestemmingsplannen geleidelijk gaan aansluiten bij het&#13;
Streekplan en de bosbeheersplannen bij het Regionaal Bosplan, komt de afstemming&#13;
tussen bestemmingsplan en bosbeheer langs die weg geleidelijk aan ook tot stand.&#13;
CONCLUSIES&#13;
Met het Meerjarenplan Bosbouw, Regionale Bosplannen en Beheersplannen kent&#13;
Nederland een planningssysteem voor bossen dat, internationaal gezien, tamelijk&#13;
uniek is. Uniek in die zin, dat een landelijke planning uitgewerkt wordt tot op het&#13;
beheersniveau, waarbij aandacht wordt geschonken aan alle verschillende funkties&#13;
van het bos en een relatie wordt gelegd met de ruimtelijke ordening.&#13;
Hantering van dit planningssysteem kan in principe voor alle betrokkenen een positief&#13;
resultaat hebben. Of dat in de praktijk ook zo uit zal werken, hangt af van&#13;
de bereidheid van de overheid in al haar geledingen en van de boseigenaren om, laten&#13;
wij zeggen, de regels van het spel te eerbiedigen. Bij die regels horen voor de overheid&#13;
het rekening houden met de financiële en praktische mogelijkheden van&#13;
bosbeheerders en voor die bosbeheerders zelf het accepteren van een bepaalde mate&#13;
van overheidsinvloed op het bosbeheer. De overheid bevindt zich daarbij in een wat&#13;
paradoxale situatie. Hoe meer de overheid wil regelen, hoe kleiner de kans is, dat&#13;
de boseigenaren daar aan meewerken. Waarmee de kans dat er daadwerkelijk wat&#13;
geregeld wordt, evenredig afneemt.&#13;
In de nu komende paar jaren zal, uit de ervaringen met een aantal experimentele&#13;
regionale bosplannen, moeten blijken of het in de praktijk ook mogelijk is om het&#13;
landelijk bosbeleid via de tussenstap van het Regionaal Bosplan uit te werken tot&#13;
het niveau van het beheersplan en daarbij een koppeling met de ruimtelijke ordening te&#13;
leggen. Als dat blijkt te werken, kan worden voortgegaan tot in alle relevante delen&#13;
van het land regionale bosplannen bestaan. Werkt het echter niet, of zijn de kosten&#13;
in de vorm van arbeidsuren, onderzoeken etc. minder dan de baten, dan mag&#13;
verwacht worden, dat de rijksoverheid de totstandkoming van regionale bosplannen&#13;
niet verder stimuleert. Planning is uiteindelijk een middel en geen doel op zich.&#13;
Wat in dat geval resteert, is een landelijke planning die direct wordt doorvertaald&#13;
naar het beheersniveau. Dat kan op zich heel goed functioneren, maar het is een vrij&#13;
centralistisch proces, dat voor veel betrokkenen weinig inzichtelijk verloopt. Ook&#13;
wordt dan de situatie gehandhaafd, waarin ruimtelijke ordening op gemeentelijk en&#13;
provinciaal niveau vaak weinig aansluit op wat er daadwerkelijk in het bos gebeurt.&#13;
Tot slot nog een opmerking van strikt persoonlijke aard. Zelfs als alle betrokkenen&#13;
maximaal meewerken, zal er nooit een ideaal plaatje ontstaan, waarin alles wat landelijk bedacht is tot in detail wordt doorvertaald naar beheershandelingen in het&#13;
bos. Daarvoor is de werkelijkheid te ingewikkeld en daarvoor gaan, zelfs bij bossen,&#13;
de ontwikkelingen te snel. Een totale integrale planning van boven naar beneden is&#13;
een technocratische illusie.&#13;
Dat neemt overigens niet weg dat door het werken aan bosplanning wel veel verbeteringen&#13;
ten opzichte van de huidige situatie kunnen worden bereikt.</content><legacyfootnotes/><footnotes><footnote/></footnotes><auteurs>Mr W.J. Kooy</auteurs><published>1986-05-01 00:00:00</published><modified>1986-05-01 00:00:00</modified><editiondate>1986-05-01</editiondate><htmlpath>https://denhollander.info/artikel/6355</htmlpath></article>
</articles></edition>