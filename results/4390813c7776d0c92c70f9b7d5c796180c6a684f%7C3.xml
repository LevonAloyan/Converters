<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1993</searchword><id>6075</id><udhid>UDH:TvAR/6075</udhid><titel>De Wet op de uitoefening van de diergeneeskunde</titel><searchwords><searchword>TvAR 3/1993</searchword><searchword>UDH:TvAR/6075</searchword></searchwords><attachments><attachment><name>1993_nr 3_Artikel_Haerkens.pdf</name><extention>pdf</extention><url>https://denhollander.info/download/5884/ci</url></attachment></attachments><inleiding>INLEIDING&#13;
De laatste decennia hebben binnen de veehouderij ontwikkelingen plaatsgevonden, die&#13;
van invloed zijn geweest op de wijze waarop de diergeneeskunde wordt uitgeoefend.&#13;
Schaalvergroting en intensivering hebben er toe geleid dat binnen de gezondheidszorg&#13;
voor dieren het accent is verlegd van curatieve behandelingen van individuele dieren naar&#13;
preventieve koppelbehandelingen. Meer dan voorheen worden ook veehouders betrokken&#13;
bij de diergeneeskundige zorg. In veel gevallen is dit uitgegroeid tot 'veterinaire bedrijfsbegeleiding',&#13;
een systeem waarin tussen de veehouder en de dierenarts afspraken&#13;
worden gemaakt over regelmatige bezoeken door de dierenarts en uitvoering van diens&#13;
adviezen door de veehouder. De dierenarts houdt hierbij de verantwoordelijkheid en geeft&#13;
vooraf aanwijzingen waarnaar de veehouders zich heeft te richten (MvT p. 7).&#13;
Deze ontwikkelingen gaven aanleiding tot vernieuwing van de wetgeving aangaande&#13;
de uitoefening van de diergeneeskunde, maar ook veranderingen in de uitoefening van de&#13;
diergeneeskunde zelf hebben daarbij een rol gespeeld. Genoemd kunnen worden de toename&#13;
van groepspraktijken met meer mogelijkheden voor serviceverlening en de opkomst&#13;
van diergeneeskundige specialismen. De Wet op de uitoefening van de diergeneeskunst&#13;
(Stb. 1954, 372) heeft in 1992 plaatsgemaakt voor een nieuwe wet die, in overeenstemming&#13;
met een meer moderne terminologie, de naam draagt: Wet op de uitoefening&#13;
van de diergeneeskunde 1990 (Stb. 1990, 214 en 215) 1. Zij zal hierna worden&#13;
aangeduid met Wud. De wet is tot stand gekomen onder verantwoordelijkheid van de minister&#13;
van LNV.&#13;
De Wud regelt onder meer welke personen zijn toegelaten tot de uitoefening van de&#13;
diergeneeskunde en welke bevoegdheden op veterinair gebied exclusief in handen liggen&#13;
van dierenartsen. Verder biedt de wet ruimte voor de ontwikkeling (en wettelijke erkenning)&#13;
van veterinaire specialismen en opent de mogelijkheid om binnen de gezondheidszorg&#13;
voor dieren te komen tot een taakverdeling tussen dierenartsen, veehouders en een&#13;
nieuwe beroepsgroep, de paraveterinairen. Een belangrijk onderdeel van de Wud (Hoofdstuk&#13;
III), waaraan in de media al diverse keren aandacht is besteed, wordt gevormd door&#13;
het wettelijk veterinair tuchtrecht. Vanaf 1 oktober 1992 zijn personen die de diergeneeskunde,&#13;
al dan niet in volle omvang, uitoefenen hieraan onderworpen.&#13;
In dit artikel zullen de belangrijkste veranderingen die de Wud te weeg brengt aan bod&#13;
komen. Tevens zullen in verband hiermee enkele vragen worden opgeworpen. </inleiding><content>BEROEPSBESCHERMING EN TITELBESCHERMING&#13;
Het belangrijkste motief voor een wettelijke regeling van de diergeneeskunde is de zorg&#13;
dat de diergeneeskunde wordt uitgeoefend op een hoog peil. Dit is in de eerste plaats in&#13;
het belang van de gezondheid en het welzijn van dieren, maar daarnaast spelen ook de&#13;
volksgezondheid, kwaliteitsbehoud van produkten van dierlijke herkomst en economische&#13;
motieven (export) een rol. Om een goede kwaliteit van de diergeneeskunde te waarborgen,&#13;
is het uitgangspunt van de wet dat slechts dierenartsen2 een algemene bevoegdheid&#13;
hebben tot de uitoefening van de diergeneeskunde. De 'uitoefening van de diergeneeskunde'&#13;
is omschreven als het als beroep verrichten van een aantal in de wet omschreven&#13;
handelingen. Hiermee creëert de Wud een systeem van beroepsbescherming, aangezien&#13;
een ieder die buiten noodzaak een beroep uitoefent zonder dat hij is toegelaten tot de uitoefening&#13;
van dat beroep, strafbaar is krachtens art. 436 WvSr.&#13;
De grondslag voor de bevoegdheid wordt gevormd door de deskundigheid die dierenartsen&#13;
door hun opleiding geacht worden te hebben verworven. Aan het verkrijgen van de&#13;
bevoegdheid worden geen andere voorwaarden gesteld.3 Wel kunnen op grond van de&#13;
Wud via het tuchtrecht te handhaven eisen worden gesteld omtrent verplichte deelneming&#13;
aan bij- of nascholing (art. 12). Daarvan is echter nog geen gebruik gemaakt.&#13;
De Wud maakt het mogelijk dat ook andere personen dan dierenartsen worden toegelaten&#13;
tot de uitoefening van de diergeneeskunde. Deze personen verkrijgen slechts een beperkte&#13;
bevoegdheid, in de zin dat zij alleen bepaalde bij wet of besluit omschreven&#13;
diergeneeskundige handelingen beroepsmatig mogen verrichten. Ten aanzien van deze&#13;
bevoegdheid genieten zij beroepsbescherming via art. 436 WvSr, maar hetzelfde artikel&#13;
moet hen ook behoeden voor overschrijding van de grenzen van hun bevoegdheid.&#13;
Dierenartsen ontlenen aan de Wud ook titelbescherming (art. 8 jo. art. 47). Dit houdt in&#13;
dat het voor personen die geen dierenarts zijn, verboden is de titel van dierenarts te bezigen&#13;
of in het openbaar aan te kondigen dat zij de diergeneeskunde uitoefenen (personen&#13;
met een beperkte bevoegdheid mogen wel in het openbaar aankondigen dat zij de werkzaamheden&#13;
uitoefenen waarvoor zij zijn toegelaten). De achtergrond hiervan is het publiek&#13;
te behoeden voor misleiding door personen, die door een onjuiste vermelding van&#13;
een hoedanigheid de indruk wekken dat zij bevoegd (en dus deskundig) zijn om bepaalde&#13;
handelingen te verrichten. Titelbescherming heeft als instrument voor de kwaliteitswaarborging&#13;
evenwel een ondergeschikte betekenis, omdat het bezigen van een onjuiste titel&#13;
meestal niet zelfstandig voorkomt, doch in combinatie met onbevoegde beroepsuitoefening. BEVOEGDE PERSONEN&#13;
Dierenartsen&#13;
Dierenartsen hebben een exclusieve bevoegdheid tot de uitoefening van de diergeneeskunde&#13;
in volle omvang. Dit omvat volgens art. 1 de volgende, beroepsmatig verrichte&#13;
handelingen:&#13;
a. Het onderzoeken van een dier en het voorschrijven of toepassen van een behande&#13;
ling, daaronder begrepen een operatie, bij een dier.4 Het begrip 'operatie' is gedefinieerd&#13;
als een instrumentele ingreep, die gepaard gaat met de verbreking van de natuurlijke sa&#13;
menhang van levende weefsels, inclusief het afnemen van bloed.&#13;
b. Het toepassen bij een dier van algemene en plaatselijke verdoving (uitgezonderd de&#13;
bedwelming in slachterijen en slachthuizen).&#13;
c. Het verlenen van hulp met betrekking tot de geboorte of verwijdering van een vrucht&#13;
van een dier.&#13;
d. Het onvruchtbaar maken van een dier. Tijdelijke of blijvende opheffing van het&#13;
voortplantingsvermogen van een mannelijk of vrouwelijk dier kan zowel operatief als&#13;
medicamenteus geschieden.&#13;
e. Het verrichten op een gezond dier van andere operaties dan geboortehulp- en onvruchtbaarheidsingrepen.&#13;
Hieronder valt bijvoorbeeld het couperen van de staart of de&#13;
oren van een dier (MvT. pag. 20).&#13;
Van de hier genoemde diergeneeskundige handelingen zijn er een aantal die zoveel&#13;
deskundigheid vereisen, dat zij, ook als zij niet-beroepsmatig worden verricht, niet zonder&#13;
meer aan leken kunnen worden toevertrouwd. Artikel 7 Wud noemt als zodanig:&#13;
a. het onvruchtbaar maken van dieren,&#13;
b. het verrichten van operaties bij dieren en&#13;
c._ het toepassen bij dieren van gekanaliseerde5 diergeneesmiddelen.&#13;
Deze handelingen zijn voorbehouden aan een dierenarts, omdat zij zonder zijn tussenkomst&#13;
een gevaar vormen voor de gezondheid van mens en dier of gemakkelijk leiden tot&#13;
complicaties. Ook uit een oogpunt van dierenbescherming is het niet acceptabel als een&#13;
ieder zulke handelingen zou mogen verrichten. De leek die (bijvoorbeeld in de privésfeer)&#13;
voorbehouden handelingen verricht is dan ook strafbaar (art. 47).&#13;
Het begrip 'uitoefening van de diergeneeskunde' kan bij algemene maatregel van bestuur&#13;
worden beperkt of verder verruimd. Dat laatste kan nodig zijn om voor bepaalde&#13;
handelingen bij dieren een verantwoorde handelwijze te waarborgen. Met het oog hierop&#13;
is de niet-operatieve winning en overzetting van bevruchte eicellen gelijkgesteld met uitoefening&#13;
van de diergeneeskunde (Besluit Paraveterinairen, Stb. 1991, 526). Eenvoudige&#13;
handelingen, zoals oormerken aanbrengen, zoolzweren openleggen en kleine kuikens&#13;
leewieken, zijn uitgezonderd van het begrip uitoefening van de diergeneeskunde (Besluit&#13;
tot uitvoering van art. 1, vierde lid, Stb. 1992, 399). Deze veelal massaal en routinematig te verrichten handelingen mogen als beroep derhalve ook door anderen dan dierenartsen&#13;
(bijvoorbeeld personeel van servicebedrijven) worden verricht.&#13;
Verloskundigen en castreurs&#13;
In de jaren vijftig bestond er een tekort aan opgeleide dierenartsen. In verband hiermee&#13;
kon op basis van de oude wet aan personen een vergunning worden verstrekt om de dierverloskunde&#13;
uit te oefenen resp. castraties van mannelijke dieren te verrichten. Tijdens de&#13;
parlementaire behandeling van de Wud is de positie van deze personen onderwerp geweest&#13;
van uitvoerige discussies. Inzet voor de castreurs en de dierverloskundigen was een&#13;
uitbreiding van hun bevoegdheden (met onder meer de castratie van vrouwelijke dieren,&#13;
het toepassen van verdoving en het verrichten van de keizersnede), maar de ironie van de&#13;
wetsgeschiedenis wil dat het bestaan van deze beroepsgroepen door de nieuwe wet binnen&#13;
afzienbare tijd zal verdwijnen. Voor zover castratie van vrouwelijke dieren al niet onnodig&#13;
is, bevat deze ingreep naar het oordeel van de minister te veel risico's om in&#13;
handen te worden gelegd van personen die niet academisch geschoold zijn, daar zij gepaard&#13;
gaat met een ingrijpende buikoperatie. Datzelfde geldt voor de keizersnede. Deze&#13;
ingreep wordt tegenwoordig dankzij een betere infectiebeheersing op grote schaal toegepast&#13;
en heeft de door een dierverloskundige te verrichten embryotomie (waarbij de vrucht&#13;
in stukken wordt gehaald) veelal verdrongen. Nu dierenartsen in ruime mate beschikbaar&#13;
zijn, vindt de minister het dan ook niet langer verantwoord dat ook personen die niet academisch&#13;
geschoold zijn, zelfstandig worden toegelaten tot de dierverloskunde.&#13;
De Wud voert voor dierverloskundigen en castreurs een 'uitsterfsysteem' in, wat inhoudt&#13;
dat er geen nieuwe vergunningen meer worden verleend, maar dat bestaande vergunninghouders&#13;
hun werkzaamheden mogen voortzetten (art. 5 en 6). Een al praktiserende&#13;
dierverloskundige behoudt derhalve de bevoegdheid om geboortehulp te verlenen,&#13;
een embryotomie toe te passen en handelingen op het moederdier te verrichten die&#13;
verband houden met de geboorte of verwijdering van de vrucht. Ingegeven door het welzijnsbelang&#13;
van dieren, kunnen zij daarbij beschikken over een assortiment gekanaliseerde&#13;
diergeneesmiddelen6 en mogen zij bij een embryotomie een ruggemerg-verdoving&#13;
toepassen7. Keizersnede en castratie van vrouwelijke dieren blijven voorbehouden aan de&#13;
dierenarts. 8&#13;
Personen die al vóór de inwerkingtreding van de Wud werkzaam waren als castreur&#13;
mogen hun activiteiten voortzetten en voortaan tevens bij varkens scrotaalbreuken opereren.&#13;
Om ongewenste methoden te voorkomen, kan de minister regels stellen omtrent de&#13;
wijze waarop castreurs te werk dienen te gaan (art. 5 lid 2). Bij de ingrepen mogen zij een&#13;
plaatselijke verdoving toepassen en gebruik maken van gekanaliseerde geneesmiddelen.9&#13;
De Wud maakt een einde aan de situatie dat iedereen (conform art. 5 oude wet) mannelijke biggen en ramlammeren mocht castreren. Alleen veehouders mogen mannelijke biggen&#13;
die jonger zijn dan vijf weken onvruchtbaar maken (art. 2, Regeling toegelaten handelingen,&#13;
Stcrt. 1991,223).&#13;
Paraveterinairen&#13;
Terwijl verloskundigen en castreurs op termijn van het toneel zullen verdwijnen, worden&#13;
andere niet-academisch geschoolde personen, zogeheten paraveterinairen, toegelaten tot&#13;
de uitoefening van de diergeneeskunde in beperkte omvang (art. 4). Over de behoefte aan&#13;
deze personen wordt in de MvT (pag. 14) opgemerkt dat, niettegenstaande de tendens dat&#13;
dierenartsen vaak aan veehouders de uitvoering van eenvoudige routine-matige diergeneeskundige&#13;
handelingen overlaten, er een aantal handelingen overblijft die niet door de&#13;
veehouders zelf kunnen worden verricht (bijvoorbeeld het verrichten van vaccinaties). Dit&#13;
soort handelingen, eenvoudig doch arbeidsintensief van aard, zou moeten kunnen worden&#13;
toevertrouwd aan personen die aan bepaalde bekwaamheidseisen voldoen. Bij de behandeling&#13;
van het wetsvoorstel werd door de minister nog eens benadrukt dat de para veterinair&#13;
een functionele taak zou moeten vervullen in de samenwerking tussen de veehouder&#13;
en de dierenarts in het kader van de veterinaire bedrijfsbegeleiding. 10&#13;
Voor zover andere personen dan dierenartsen worden toegelaten tot de uitoefening van&#13;
de diergeneeskunde, vereist de Wud een omschrijving van de aard van de werkzaamheden&#13;
die zij mogen verrichten (art. 4 lid 2). Hiermee wil de Wud een einde maken aan de&#13;
in de praktijk veel voorkomende situatie dat onbevoegde personen (een dierenarts-assistent,&#13;
een veehouder) in opdracht en onder verantwoordelijkheid van een dierenarts diergeneeskundige&#13;
handelingen verrichten. Deze zogenaamde 'verlengde-arm-constructie' is&#13;
niet meer toegestaan. Personen die geen dierenarts zijn mogen voortaan alleen op basis&#13;
van wettelijke regels diergeneeskundige handelingen verrichten.&#13;
Dit onderdeel van de Wud is verder uitgewerkt in het Besluit paraveterinairen (Stb.&#13;
1991, 526). Er worden vier groepen paraveterinairen onderscheiden, namelijk:&#13;
dierenfysiotherapeuten, personen die zich bezig houden met (niet-chirurgische) embryotransplantatie,&#13;
dierenarts-assistenten en hulpkrachten in het kader van de politionele en&#13;
preventieve dierziektenbestrijding (bijvoorbeeld voor massale vaccinaties van rundvee tegen&#13;
mond- en klauwzeer of abortus Bang). Het besluit bevat een precieze omschrijving&#13;
van de diergeneeskundige handelingen waartoe de verschillende paraveterinairen worden&#13;
toegelaten en regelt in welke relatie de paraveterinair tot de dierenarts staat. Om de mate&#13;
van onzelfstandigheid tot uitdrukking te brengen, worden standaardformuleringen gebruikt,&#13;
zoals 'onder controle', 'op aanwijzing' of 'onder leiding' van een dierenarts. Voor&#13;
het verrichten van handelingen waarbij een dierenarts aanwezig moet zijn, zodat van hem&#13;
een constante bemoeienis kan uitgaan, wordt de uitdrukking 'onder leiding' gebruikt.&#13;
Deze intensieve band met de dierenarts is bijvoorbeeld vereist als een dierenarts-assistent&#13;
bij een dier een algehele of plaatselijke verdoving toepast. Handelingen die 'op aanwijzing'&#13;
van een dierenarts mogen worden verricht, vereisen een minder ver gaande relatie&#13;
met de dierenarts. Het is voldoende dat de paraveterinair de dierenarts te allen tijde kan&#13;
raadplegen. Dit wordt voor veel handelingen voorgeschreven in combinatie met de eis dat de paraveterinair een opgave doet van de handelingen die hij heeft verricht. Voor het laatste&#13;
wordt de uitdrukking 'onder controle' van een dierenarts gebezigd. De grootste zelfstandigheid&#13;
heeft de dierenfysiotherapeut. Hij kan handelingen verrichten 'op verwijzing'&#13;
van een dierenarts. Alleen de diagnosestelling moet dan geschieden door een dierenarts.&#13;
De houder van dieren&#13;
Hierboven is uiteengezet dat voorbehouden handelingen niet door leken mogen worden&#13;
verricht. De Wud kent echter enkele uitzonderingen op dit verbod. In de eerste plaats is&#13;
het aan houders van dieren toegestaan 'ten eigen nutte' hun biggen tot de leeftijd van vijf&#13;
weken te castreren (art. 7, lid 2 onder c). In de tweede plaats mogen houders van dieren&#13;
voor zover en voor zolang de dierenarts die de dieren behandelt dit noodzakelijk acht, gekanaliseerde&#13;
geneesmiddelen toepassen, mits dit geen UDD-middelen11 zijn (art. 7, lid 2&#13;
onder d). Volgens de MvT (pag. 23) kan dit vooral van belang zijn als de toepassing van&#13;
een diergeneesmiddel (antibioticum) gedurende enkele dagen moet worden herhaald. Op&#13;
deze manier kunnen de dierenarts en de veehouder vorm geven aan de veterinaire bedrijfsbegeleiding.&#13;
In de derde plaats kan de minister een vrijstelling of ontheffing verlenen van voorbehouden&#13;
handelingen. Ingevolge de Regeling toegelaten handelingen (Stcrt. 1991, 223) is&#13;
het personen die bedrijfsmatig dieren houden op een landbouwbedrijf bijvoorbeeld toegestaan&#13;
om bij kuikens te leewieken, snavels te verkorten en kammen te verwijderen, bij&#13;
runderen te onthoornen, oormerken en neusringen aan te brengen en subcutaan of intramusculair&#13;
gekanaliseerde niet-UDD-diergeneesmiddelen toe te dienen en bij biggen&#13;
hoektanden te knippen en staartjes te verwijderen. Bij sommige van deze handelingen is&#13;
voorgeschreven dat zij geschieden op aanwijzing van een praktizerende dierenarts.&#13;
REGISTRATIE&#13;
In plaats van de bestaande verplichting om de akte van bevoegdheid te laten viseren door&#13;
het districtshoofd van de Veterinaire Dienst (art. 8 oude wet), bepaalt de Wud dat dierenartsen&#13;
(en praktizerende dierverloskundigen en castreurs) aan de Kringdirecteur van de&#13;
Rijksdienst voor de keuring van Vee en Vlees (RVV) moeten melden dat zij willen beginnen&#13;
of ophouden met hun beroepsuitoefening.12 Hun gegevens worden vervolgens&#13;
neergelegd in een door de RVV bijgehouden register (art. 9 jo. art. 47). 13&#13;
De registratie is van belang omdat bepaalde veterinaire rechten en verplichtingen alleen&#13;
van toepassing zijn op geregistreerde dierenartsen. Gekanaliseerde diergeneesmiddelen&#13;
kunnen bijvoorbeeld alleen aan en door geregistreerde dierenartsen worden verstrekt&#13;
(art. 1 Diergeneesmiddelenwet). Aan hen kunnen ook eisen worden gesteld ten aanzien&#13;
van de inrichting van de praktijkruimte of de deelname aan bijscholingscursussen (art. 12 Wud). Door de registratie heeft de overheid voor de controle op de naleving van de veterinaire&#13;
wetgeving en de opsporing van strafbare feiten gemakkelijk inzicht over wie daadwerkelijk&#13;
werkzaam is op het gebied van de uitoefening van de diergeneeskunde. Het&#13;
register ligt ook voor derden, zoals diergeneesmiddelenfabrikanten en handelaren, ter inzage.&#13;
Paraveterinairen zijn formeel uitgezonderd van de registratieplicht, omdat zij feitelijk&#13;
al bij de overheid staan genoteerd als zij bij de aanvraag tot toelating alle relevante gegevens&#13;
aan de minister moeten overleggen. Typerend voor de positie van de paraveterinair&#13;
is dat de minister bevoegd is een toelating in te trekken indien de para veterinair in strijd&#13;
handelt met zijn toelating.14 Bij dierenartsen kan een inschrijving slechts worden doorgehaald&#13;
indien men door een onherroepelijk geworden rechterlijke of tuchtrechtelijke beslissing&#13;
de bevoegdheid tot uitoefening van de diergeneeskunde is kwijtgeraakt (art. 10&#13;
leden 2 en 3).&#13;
HETTUCHTRECHT&#13;
Kenmerken van het tuchtrecht&#13;
Om een behoorlijk peil van de veterinaire beroepsuitoefening te waarborgen introduceert&#13;
de Wud een wettelijk tuchtrecht. Hieraan zijn zowel dierenartsen en paraveterinairen, als&#13;
dierverloskundigen en castreurs onderworpen. De veehouder die op grond van art. 7 toegelaten&#13;
handelingen verricht valt niet onder het tuchtrecht.&#13;
In het algemeen is een wettelijk geregeld tuchtrecht voor beroepsgroepen bedoeld om&#13;
een hoge kwaliteit van de dienstverlening te bewaken. Daarbij staat het openbaar belang&#13;
dat verbonden is aan een goede beroepsuitoefening centraal. Dit belang geldt te meer als&#13;
de beroepsgroep exclusieve bevoegdheden heeft, waardoor cliënten genoodzaakt zijn zich&#13;
te wenden tot die beroepsgroep, terwijl zij zelf niet in staat zijn te beoordelen wat er moet&#13;
gebeuren en op welke wijze.15 Kenmerkend voor een wettelijk geregeld beroepen-tuchtrecht&#13;
is dat deskundigen (te weten beroepsgenoten) optreden als tuchtrechter en het optreden&#13;
van beroepsbeoefenaren toetsen aan speciaal op de beroepsuitoefening gerichte&#13;
tuchtnormen. Aan de hand van die normen kan beoordeeld worden of - om enkele beroepsgroepen&#13;
te noemen - medici, advocaten, notarissen of accountants niet alleen met de&#13;
benodigde deskundigheid, maar ook met de vereiste inspanning, toewijding en zorgvuldigheid&#13;
zijn te werk gegaan.&#13;
Deze gedachten liggen ook ten grondslag aan het veterinair tuchtrecht. In de MvT&#13;
(pag. 14 e.v.) wordt de invoering van het tuchtrecht verdedigd door erop te wijzen dat allerlei&#13;
facetten van gedragingen die afbreuk kunnen doen aan een goed functionerende veterinaire&#13;
gezondheidszorg, niet adequaat tot uiting kunnen worden gebracht in&#13;
nauwkeurig omschreven delictsomschrijvingen. Als voorbeeld worden allerlei omstandigheden&#13;
genoemd die van invloed kunnen zijn op de vraag of een dierenarts juist handelde&#13;
bij het voorschrijven en toepassen van diergeneesmiddelen. Die handelwijze kan, zoals&#13;
bekend, nog wel eens op gespannen voet komen te staan met het algemeen (veterinair)&#13;
belang. In de kring van de Koninklijke Nederlandse Maatschappij voor Diergeneeskunde&#13;
(KNMvD) bestaat al langere tijd een intern verenigingstuchtrecht16, maar daarvan gaat uiteraard&#13;
geen kracht uit naar de dierenartsen die geen lid zijn van de vereniging. Bovendien&#13;
mist een verenigingstuchtrecht de mogelijkheid om ingrijpende maatregelen op te&#13;
leggen, zoals schorsing of ontzegging van de bevoegdheid tot uitoefening van het beroep.&#13;
Om die redenen achtte de minister de tijd rijp voor een wettelijke regeling van het veterinair&#13;
tuchtrecht. Het tuchtrecht is niet bedoeld voor de bescherming van de belangen van&#13;
de beroepsgenoten. Gedragingen die inbreuk maken op de gedragsregels of beroepsnormen&#13;
van de beroepsgroep zonder dat daarmee het algemeen belang van een hoog peil&#13;
van diergeneeskundige zorg is gemoeid, worden niet als een wettelijk tuchtvergrijp aangemerkt.&#13;
Voor dat soort zaken (oncollegiaal optreden, handelen in strijd met de statuten&#13;
of reglementen van de KNMvD, het niet naleven van een bindend advies e.d.) blijft de interne&#13;
tuchtrechtspraak van de Ereraad van de KNMvD van belang.&#13;
TUCHTVERGRIJPEN&#13;
Ter beoordeling van het handelen van degenen die, al dan niet in beperkte omvang, bevoegd&#13;
zijn de diergeneeskunde uit te oefenen, geeft de Wud twee soorten normen. Op de&#13;
beroepsgenoot die door doen of nalaten een van deze normen heeft geschonden, kan een&#13;
tuchtrechtelijke maatregel (zie hieronder) worden toegepast. De eerste norm biedt een&#13;
toetsingskader voor het optreden van een beroepsgenoot vanuit diergeneeskundig oogpunt&#13;
(art. 14 en 15, onder a). Hierbij gaat het om de vraag of de betrokkene te kort is geschoten&#13;
in de zorg die hij in zijn hoedanigheid behoort te betrachten ten opzichte van het&#13;
dier waarvoor zijn hulp is ingeroepen. Voor de beantwoording van die vraag kunnen, al&#13;
naar gelang de kennis die bij de hoedanigheid van de betrokkene past, verschillende&#13;
maatstaven worden gehanteerd. Van een dierenarts mag meer kennis en kunde worden&#13;
verwacht dan van een paraveterinair. Onder het bereik van de norm vallen in ieder geval&#13;
niet-excusabele misslagen, zoals 'kunstfouten' en grove onkunde.&#13;
Volgens de tweede tuchtnorm pleegt een beroepsgenoot een tuchtvergrijp, indien hij&#13;
zodanig te kort schiet in de zorg die van hem als beoefenaar van de diergeneeskunde (in&#13;
beperkte omvang) mag worden verwacht, dat daardoor ernstige schade voor de gezondheidszorg&#13;
van dieren kan ontstaan (art. 14 en 15 onder b). De wetgever heeft in deze bepalingen&#13;
niet het verrichten van diergeneeskundige handelingen als zodanig op het oog,&#13;
maar het voldoen aan de 'bijkomende' verplichtingen die horen bij een zorgvuldige beroepsuitoefening.&#13;
De norm richt zich specifiek op de wijze waarop een daartoe bevoegde&#13;
persoon daadwerkelijk zijn beroep uitoefent; zij is daarom, anders dan de norm onder a,&#13;
niet van betekenis voor de niet-praktizerende vakgenoot. Wie zich praktizerend bezighoudt&#13;
met de diergeneeskunde dient (behalve aan deskundigheidseisen) tevens te voldoen&#13;
aan gerechtvaardigde verwachtingen die zijn professionaliteit aangaan. De MvT (pag. 25)&#13;
noemt als voorbeelden bereikbaar zijn, zorg dragen voor een adequate vervanging bij&#13;
ziekte en afwezigheid, informatie verschaffen omtrent infectiehaarden en meewerken aan&#13;
een inentingsprogramma. Ook het niet of te laat komen op verzoek en het opstellen van&#13;
onjuiste declaraties kunnen m.i. in strijd zijn met deze tuchtnorm. TUCHTRECHTELIJKE COLLEGES&#13;
Met de veterinaire tuchtrechtspraak zijn twee organen belast. Het veterinair tuchtcollege&#13;
behandelt de zaken in eerste aanleg, het veterinair beroepscollege is belast met de behandeling&#13;
van beroepszaken. Elk van de colleges bestaat uit vijf leden die voor de duur van&#13;
zes jaar worden benoemd door de ministers van LNV en Justitie. Er is, anders dan bij het&#13;
medisch tuchtrecht, afgezien van regionale colleges. Beide colleges zijn gevestigd in Den&#13;
Haag.&#13;
In eerste aanleg moet de feitelijke gang van zaken boven water komen die aanleiding&#13;
gaf tot het indienen van de klacht. Binnen die context moeten de activiteiten van de aangeklaagde&#13;
worden beoordeeld. Wegens de specifieke deskundigheid die daarvoor is vereist,&#13;
is alleen de voorzitter van het college een jurist en zijn de andere vier leden&#13;
beroepsbeoefenaars, in wisselende samenstelling17. Als de aangeklaagde een dierenarts is,&#13;
zijn de overige leden ook dierenartsen; is de klacht gericht tegen een paraveterinair, een&#13;
verloskundige of een castreur, dan is het college samengesteld uit één jurist, twee dierenartsen&#13;
en twee vertegenwoordigers van de desbetreffende beroepsgroep.&#13;
In het veterinair beroepscollege is gekozen voor een grotere inbreng van de juridische&#13;
component, omdat hier de juistheid van de in eerste aanleg genomen beslissing moet worden&#13;
beoordeeld. Drie leden, waaronder de voorzitter, zijn juristen, één lid is dierenarts en&#13;
één lid is een beroepsgenoot van de aangeklaagde.&#13;
Beslissingen die zijn genomen door een ander aantal personen of in een andere samenstelling&#13;
dan is voorgeschreven, zijn nietig (art. 36 en 39).&#13;
TUCHTMAATREGELEN&#13;
Indien het tucht- of beroepscollege van oordeel is dat een van de tuchtnormen is overschreden,&#13;
kan afhankelijk van de ernst van de onzorgvuldigheid een van de hierna te bespreken&#13;
maatregelen worden opgelegd. Als bijkomende maatregel (en ter waarschuwing&#13;
van beroepsgenoten) kan de tuchtrechter bepalen dat de beslissing moet worden bekendgemaakt&#13;
in de Nederlandse Staatscourant en eventueel in andere nieuwsbladen of tijdschriften.&#13;
De lichtste maatregel is de waarschuwing. Zij heeft vooral een corrigerende en&#13;
voorlichtende betekenis en brengt tot uiting dat de handelwijze van de betrokkene weliswaar&#13;
niet laakbaar, maar wel onjuist was. Voor laakbare handelingen is de berisping bedoeld,&#13;
een terechtwijzing met een verwijtend en veroordelend karakter.&#13;
De tuchtrechter kan, al dan niet voorwaardelijk, een geldboete opleggen van maximaal&#13;
vijfduizend gulden. De geldboete is niet bedoeld als schadevergoeding voor de belanghebbende&#13;
klager, maar komt ten bate van de Staat. Schadeloosstelling van een gedupeerde&#13;
dient te geschieden via een civielrechtelijk procedure, maar kan ook als een bijzondere&#13;
voorwaarde worden opgelegd bij een voorwaardelijke geldboete (art. 17).&#13;
De zwaarste tuchtrechtelijke sancties zijn de ontzegging en de schorsing van de bevoegdheid&#13;
tot uitoefening van de diergeneeskunde. Wie ondanks deze maatregelen de&#13;
diergeneeskunde uitoefent is dan ook strafbaar (art. 49). De ontzegging heeft meestal een integraal karakter en geldt in beginsel voor het gehele leven. Zij grijpt dus zeer diep in in&#13;
de beroepsuitoefening van de betrokkene. Daarom kan de Kroon, eventueel onder beperkingen,&#13;
overgaan tot herstel in rechten (art. 18). Dit is een soort gratie, die op verzoek van&#13;
de betrokkene wegens bijzondere omstandigheden (bijvoorbeeld wijziging van veterinaire&#13;
inzichten) kan worden verleend. De ontzegging kan in combinatie met een geldboete&#13;
worden opgelegd. In het belang van derden wordt een ontzegging steeds bekend gemaakt&#13;
in de Nederlandse Staatscourant.&#13;
De (gehele of gedeeltelijke) schorsing is eveneens een maatregel die direct ingrijpt in&#13;
de beroepsuitoefening van de veroordeelde, maar zij duurt slechts een beperkte tijd, te&#13;
weten maximaal één jaar. Een schorsing kan, anders dan de ontzegging, voorwaardelijk&#13;
worden opgelegd, zodat de veroordeelde zich kan 'rehabiliteren' door zich gedurende een&#13;
proeftijd van maximaal drie jaar niet schuldig te maken aan een tuchtvergrijp en zich te&#13;
houden aan eventueel opgelegde bijzondere voorwaarden. Evenals de ontzegging kan de&#13;
schorsing worden gecombineerd met een geldboete.&#13;
Opgelegde tuchtmaatregelen worden uit privacy-overwegingen niet aangetekend in het&#13;
RVV-register van beroepsbeoefenaars, maar de inschrijving in het register wordt doorgehaald&#13;
als een schorsing of ontzegging is opgelegd (art. 10 lid 2).&#13;
DE PROCEDURE&#13;
De klacht&#13;
Een tuchtzaak wordt aanhangig gemaakt door het indienen van een klacht (art. 29). Aan&#13;
de klacht zijn behalve schriftelijke indiening geen vormvoorschriften verbonden. Klachtgerechtigd&#13;
is de persoon die 'rechtstreeks in zijn belang is getroffen'. Dit criterium leidt&#13;
ertoe dat een anonieme klacht niet in behandeling kan worden genomen. Tot de personen&#13;
die bevoegd zijn te klagen moet in ieder geval de houder van een dier worden gerekend.&#13;
Of ook een dierenbeschermingsorganisatie bevoegd is om te klagen, dient de tuchtrechter&#13;
uit te maken (MvA. pag. 26). Die taak heeft het tuchtcollege, lijkt mij, ook als een dierenarts&#13;
een klacht indient ter zake van een tuchtvergrijp van een andere dierenarts of een paraveterinair.&#13;
Behalve door de rechtstreeks belanghebbende kan een zaak ook aanhangig&#13;
gemaakt worden door een speciale klachtenambtenaar. Als zodanig is de Directeur van de&#13;
Veterinaire Dienst aangewezen.18 De ambtenaren van de Algemene Inspectie Dienst en&#13;
de kring-directeuren van de Rijksdienst voor de keuring van Vee en Vlees19 zijn verplicht&#13;
hem op de hoogte te stellen van door hen geconstateerde tuchtvergrijpen (art. 42). De&#13;
klachtbevoegdheid van de klachtenambtenaar is ingevoerd, omdat het uit een oogpunt&#13;
van algemeen belang wenselijk kan zijn dat een zaak wordt onderworpen aan het oordeel&#13;
van de tuchtrechter, ook als om welke reden dan ook, geen 'particuliere' klacht is ingediend.&#13;
Dit kan zich voordoen als een persoonlijk belang ontbreekt (bijvoorbeeld als een&#13;
dierenarts weigert mee te doen aan een inentingsprogramma), maar ook als de houder van&#13;
een dier zelf belang heeft bij een tuchtvergrijp en daarom niet klaagt (bijvoorbeeld toepassing&#13;
van verboden diergeneesmiddelen). Een derde die niet bevoegd is tot het indienen&#13;
van een klacht kan eveneens zijn toevlucht nemen tot de klachtenambtenaar. Aangenomen moet worden dat de klachtenambtenaar, zoals de Officier van Justitie in&#13;
het strafrecht, kan afzien van het voorleggen van de zaak aan het tuchtcollege; er is immers&#13;
sprake van een bevoegdheid tot klagen, geen plicht. De Wud laat in het midden op&#13;
welke gronden een 'tuchtrechtelijk sepot' zou kunnen plaatsvinden.&#13;
Indien een klacht wordt ingetrokken of als de aangeklaagde zijn werkzaamheden heeft&#13;
gestaakt (art. 29 lid 4), kan de behandeling van de zaak door het tuchtcollege worden&#13;
voortgezet mits de klachtenambtenaar van oordeel is dat het algemeen belang dit vordert.&#13;
De behandeling wordt ook voortgezet als de aangeklaagde dit in een schriftelijke verklaring&#13;
verlangt. Of de zaak kan worden voortgezet bij overlijden van de aangeklaagde is&#13;
onduidelijk.&#13;
Voorlopig onderzoek&#13;
Zodra een klacht is ingekomen moet de voorzitter een voorlopig onderzoek instellen. Hij&#13;
kan de klachtenambtenaar vragen hem daarbij behulpzaam te zijn en deze kan zijn medewerking&#13;
dan niet weigeren. Over wat het voorlopig onderzoek behelst, zwijgt de wet. Het&#13;
ligt voor de hand dat de aangeklaagde een afschrift ontvangt van het klaagschrift en in de&#13;
gelegenheid wordt gesteld zich schriftelijk of mondeling te verweren. Als het klaagschrift&#13;
onduidelijk of onvolledig is zal ook de klager moeten worden uitgenodigd toelichting te&#13;
geven. Niet uitgesloten is dat al tijdens het voorlopig onderzoek getuigen en deskundigen&#13;
kunnen worden gehoord. Voor het gebruik van dwangmiddelen, zoals dossieronderzoek&#13;
of een huiszoeking, ontbreekt de wettelijke basis.&#13;
Tijdens het voorlopig onderzoek kan blijken dat de klacht kennelijk ongegrond is, in&#13;
die zin dat de feiten waarop zij berust niet kunnen leiden tot oplegging van een tuchtmaatregel&#13;
wegens een tuchtvergrijp. In dat geval kan het tuchtcollege de zaak afwijzen&#13;
zonder verder onderzoek. Ook de beslissing dat de klager niet-ontvankelijk is wordt door&#13;
het tuchtcollege genomen op basis van het voorlopig onderzoek, zonder nader onderzoek.&#13;
In beide gevallen dient het college de beslissing te motiveren en op schrift te stellen (art.&#13;
29 lid 3).&#13;
Behandeling van de zaak&#13;
Als het vooronderzoek niet kan leiden tot afdoening van de zaak, volgt een nader onderzoek.&#13;
De behandeling van de zaak vindt plaats in een openbare zitting, tenzij het veterinair&#13;
tuchtcollege van mening is dat (niet nader omschreven) 'gewichtige' redenen zich&#13;
daar tegen verzetten. Voordat de tuchtrechter een beslissing neemt over de ingediende&#13;
klacht is hij verplicht om de persoon over wie is geklaagd en de klager te horen, althans&#13;
behoorlijk op te roepen voor de zitting. Op verzoek van de klager (de particulier c.q. de&#13;
klachtenambtenaar) en de aangeklaagde, kunnen tijdens de zitting getuigen en deskundigen&#13;
worden opgeroepen en gehoord (art. 33). Ook ambtshalve kan het tuchtcollege getuigen&#13;
en deskundigen oproepen. Bij algemene maatregel van bestuur kunnen overigens&#13;
nadere regels worden gesteld ter waarborging van een behoorlijk berechting (art. 34). Het is opmerkelijk dat de Wud alleen ten aanzien van aangeklaagde expliciet bepaalt&#13;
dat hij zich ter terechtzitting kan laten bijstaan door een raadsman21. Raadsman en&#13;
aangeklaagde kunnen beiden voor de aanvang van het onderzoek ter terechtzitting kennis&#13;
nemen van de processtukken. Het lijkt mij aannemelijk dat ook de klager zich kan laten&#13;
bijstaan door een raadsman als hij tijdens de zitting zijn klacht toelicht. Daarbij past dat&#13;
ook hij het dossier mag inzien22. Inzage in de stukken kan ook voorkomen dat een klager&#13;
onnodig in beroep gaat.&#13;
De beslissing van het tuchtcollege dient te worden gemotiveerd en op schrift gesteld.&#13;
De aangeklaagde, de klager en de klachtenambtenaar ontvangen ieder een afschrift van&#13;
de uitspraak. De beslissing wordt steeds in het openbaar uitgesproken (art. 31).&#13;
Het beroep&#13;
Gedurende twee maanden nadat de uitspraak van het tuchtcollege aan de betrokkenen is&#13;
verzonden, staat tegen de beslissing beroep open bij het veterinair beroepscollege (art.&#13;
37). De procedurele voorschriften van het proces in eerste aanleg (zoals openbare behandeling,&#13;
oproeping van getuigen en deskundigen) zijn van overeenkomstige toepassing.&#13;
Ten aanzien van de beroepsgronden maakt de Wud een onderscheid tussen de klager,&#13;
de aangeklaagde en de klachtenambtenaar (art. 37). De klager kan in beroep gaan indien&#13;
hij niet-ontvankelijk is verklaard, indien zijn klacht (wegens kennelijke ongegrondheid) is&#13;
afgewezen en indien zijn klacht geheel of gedeeltelijk ongegrond is verklaard. De aangeklaagde&#13;
heeft alleen een beroepsmogelijkheid indien de klacht geheel of gedeeltelijk gegrond&#13;
is verklaard; het beroepscollege kan slechts met eenparigheid van stemmen de&#13;
eerder gegeven beslissing in zijn nadeel wijzigen (art. 37 lid 6). De klachtenambtenaar&#13;
kan tegen elke uitspraak van het tuchtcollege beroep instellen. Hierin komt tot uitdrukking&#13;
dat de klachtenambtenaar een controlerende taak heeft te vervullen in het algemeen&#13;
belang; zijn bevoegdheid gaat evenwel niet zover dat hij ook 'in het belang der wet' zaken&#13;
aan het veterinair beroepscollege zou kunnen voorleggen.&#13;
Het veterinair beroepscollege kan degene die beroep heeft ingesteld niet-ontvankelijk&#13;
verklaren, het beroep verwerpen, of het beroep gegrond verklaren. In het laatste geval&#13;
doet het college de zaak zelf af; er vindt dus geen terugverwijzing plaats. Het college&#13;
heeft uitdrukkelijk de bevoegdheid om de beslissing van het college in eerste aanleg op&#13;
andere gronden dan in het beroepschrift aangevoerd te vernietigen. Ook bij deze ambtshalve&#13;
toetsing van de gehele beslissing doet het beroepscollege de zaak zelf af (art. 37 lid&#13;
4). Vooral in het laatste geval dient het beroepscollege zorgvuldig te werk te gaan, aangezien&#13;
tegen de beslissing in beroep geen rechtsmiddel meer openstaat23. Het&#13;
beroepscollege kan het tuchtcollege uitnodigen inlichtingen te verstrekken.&#13;
Het beroepscollege houdt toezicht op het tuchtcollege in die zin dat het beroepscollege&#13;
bij nodeloze vertraging van het onderzoek door het tuchtcollege een termijn kan stellen&#13;
voor de afdoening van de zaak, bij overschrijding waarvan het beroepscollege de zaak&#13;
zelf kan afdoen (art. 27). Deze bepaling kan effectief werken, maar een nadeel is verlies van een instantie. Het verdient aanbeveling als het beroepscollege alleen met instemming&#13;
van de betrokkenen van deze mogelijkheid gebruik maakt.&#13;
TOT SLOT&#13;
De Wet op de uitoefening van de diergeneeskunde 1990 en aanvullende besluiten bevatten&#13;
in het algemeen veel gedetailleerde regelgeving, maar sommige onderwerpen zijn&#13;
toch vrij summier geregeld. Ik denk bijvoorbeeld aan de inhoud van het voorlopig onderzoek.&#13;
Deze zaken kunnen worden geregeld bij algemene maatregel van bestuur (art. 34 en&#13;
41), maar zolang dat niet is gebeurd is het wenselijk dat een intern reglement daarin voorziet.&#13;
In het humaan medisch recht is bekend dat veel klachten ontstaan door een tekortkoming&#13;
in de informatie aan de patiënt en het verschil in kennis tussen medici en leken.&#13;
Daardoor wordt in klaagschriften de klacht niet altijd even helder verwoord en ook komt&#13;
het voor dat een klacht eigenlijk een verzoek is om informatie en derhalve in aanmerking&#13;
komt voor afwijzing wegens kennelijke ongegrondheid. In het veterinair tuchtrecht kunnen&#13;
deze situaties natuurlijk ook voorkomen. Het lijkt mij voor een klager weinig bevredigend&#13;
als zijn klacht, of in die vorm gegoten verzoek om informatie, wordt afgewezen in&#13;
een procedure waarin hij zelf niet is gehoord. Het is daarom wenselijk dat het tuchtcollege&#13;
de beslissing dat berechting achterwege blijft op grond van kennelijke ongegrondheid,&#13;
niet neemt zonder dat de klager in de gelegenheid is gesteld om zijn klacht schriftelijk of&#13;
mondeling (eventueel al tijdens het voorlopig onderzoek) toe te lichten.&#13;
Ook in verband met de open tuchtnormen moet de klacht eerder worden gezien als een&#13;
aanleiding voor onderzoek, dan als de grondslag voor onderzoek, welke functie de tenlastelegging&#13;
heeft in het strafrecht. Een aanvulling van de klacht moet dan ook mogelijk&#13;
zijn. Het is denkbaar dat tijdens het voorlopig onderzoek duidelijk wordt dat de klacht is&#13;
ingesteld tegen de verkeerde persoon (bijvoorbeeld tegen de dierenarts in plaats van tegen&#13;
de assistent). Dat zou dan moeten leiden tot een wijziging van de klacht. Dit roept de&#13;
vraag op of het een gelukkige keuze is dat de voorzitter van het tuchtcollege zelf het&#13;
voorlopig onderzoek verricht.&#13;
Een tuchtvergrijp kan overigens tevens een strafbaar feit inhouden. Is dat het geval,&#13;
dan sluit de toepassing van het tuchtrecht niet uit dat de aangeklaagde (in dit verband:&#13;
verdachte) wordt vervolgd in het kader van het strafrecht. Daarenboven kan hij geconfronteerd&#13;
worden met een civiele vordering, indien de klager schade van zijn optreden&#13;
heeft ondervonden. Desgevraagd verstrekt de secretaris van het tucht- en beroepscollege&#13;
aan de gerechten en aan het openbaar ministerie inlichtingen omtrent onherroepelijke beslissingen&#13;
(art. 35 en 40). In de Wud is geen ne-bis-in-idem beginsel opgenomen. Dat&#13;
roept de vraag op of de klachtenambtenaar alsnog kan klagen als een particuliere klacht&#13;
na behandeling van de zaak is afgewezen (en omgekeerd). De wet had daarover meer duidelijkheid&#13;
mogen bieden.&#13;
De praktijk zal moeten uitwijzen in hoeverre de nieuwe regels met betrekking tot de&#13;
uitoefening van de diergeneeskunde (zoals de bevoegdheidsverdeling en het verlengdearm-&#13;
verbod) daadwerkelijk zullen bijdragen aan de instandhouding van een behoorlijk&#13;
peil van de diergeneeskunde. Uiteindelijk is het natuurlijk de veehouder die bepaalt welke&#13;
dierenarts hij inschakelt, maar bij een minder gelukkige keuze heeft hij nu toegang tot de tuchtrechter. Het is.de opgave en de uitdaging van de tuchtrechter om in concrete situaties&#13;
handelen aan te merken als een tuchtvergrijp en grenzen te trekken tussen wat toelaatbaar&#13;
is en ontoelaatbaar.24 Om de betekenis hiervan uit te tillen boven het niveau van de individuele&#13;
gevallen, verdient het aanbeveling dat belangrijke uitspraken worden neergelegd&#13;
in een algemeen verkrijgbaar jaarverslag.</content><legacyfootnotes>1. De Wet op de uitoefening van de diergeneeskunde 1990 trad op 1 augustus 1992 in werking (Stb. 1992,&#13;
400), met uitzondering van het hoofdstuk over het tuchtrecht. De inwerkingtreding hiervan volgde op 1&#13;
oktober 1992 (Stb. 1992,512).&#13;
2. Voor de hoedanigheid van dierenarts moet men in Nederland krachtens de Wet op het wetenschappelijk&#13;
onderwijs (Stb. 1985, 562) de daarvoor bedoelde opleiding hebben voltooid. Bij ministeriële beschikking kan&#13;
men op basis van een gelijkwaardige opleiding in het buitenland worden toegelaten tot de uitoefening van de&#13;
diergeneeskunde (art. 2 en 3 Wud).&#13;
3. De hierna te bespreken registratieplicht die de Wud voor dierenartsen in het leven roept, is geen&#13;
constitutieve eis voor de bevoegdheid.&#13;
4. Het geven van advies valt niet onder uitoefening van de diergeneeskunde. Houders van dierenwinkels&#13;
kunnen hun klanten voorlichting geven over diergeneesmiddelen zonder dat zij de diergeneeskunde&#13;
onbevoegd uitoefenen.&#13;
5. Gekanaliseerde diergeneesmiddelen mogen uitsluitend door of op recept van een dierenarts aan een&#13;
veehouder worden afgeleverd (art. 29) Diergeneesmiddelenwet, Stb. 1985,410).&#13;
6. Kanalisatieregeling diergeneesmiddelen en gemedicineerde voeders, Stcrt. 1986, 187, zoals later&#13;
gewijzigd.&#13;
7. Zie voor de toepassing van epiduraal-anesthesie door verloskundigen: Wetsvoorstel tot wijziging van de&#13;
Wud,TK22 967,nr. 1-2.&#13;
8. Hiermee is ook definitief van de baan dat dierverloskundigen een keizersnede zouden kunnen verrichten&#13;
binnen een samenwerkingsverband met een dierenarts (voorontwerp van wet, 1980).&#13;
9. Kanalisatieregeling diergeneesmiddelen en gemedicineerde voeders, Stcrt. 1986, 187, zoals later&#13;
gewijzigd.&#13;
10. Handelingen van de Tweede Kamer d.d. 21 januari 1987, TK 40-2345.&#13;
11. UDD-middelen zijn gekanaliseerde diergeneesmiddelen die uitsluitend mogen worden toegepast door een&#13;
dierenarts.&#13;
12. De keuringsarts en veterinair die werkzaam is in het onderwijs zijn uitgezonderd van deze verplichting.&#13;
13. Regeling aanmelding tot de uitoefening der diergeneeskunde, Stcrt. 1991, 235 en Regeling register WUD&#13;
1990, Stcrt. 1991,248.&#13;
14. Besluit Paraveterinairen, Stb. 1991, 526, art. 15.&#13;
15. W.B. van der Mijn, 1989, Beroepenwetgeving in de gezondheidszorg, p. 191, Kluwer, Deventer.&#13;
16. Dit is geregeld in de Statuten en de Reglementen van de KNMvD en in de Code voor de dierenarts.&#13;
17. In het college is derhalve geen plaats voor houders van dieren. Hun belangen worden voldoende&#13;
gewaarborgd geacht via het klachtrecht.&#13;
18. Regeling aanwijzing art. 29 ambtenaar Stcrt. 1991, 249.&#13;
19. Regeling aanwijzing toezichthoudende en opsporingsambtenaren WUD 1990, Stcrt. 1991, 220.&#13;
20. De Wud kent geen vereenvoudigde afdoening van een zaak door de voorzitter.&#13;
21. De raadsman kan doch behoeft geen advocaat te zijn. Het tuchtcollege kan aan personen die geen&#13;
advocaat zijn weigeren als gemachtigde of als raadsman op te treden.&#13;
22. Zie ook M.J.C. Leijten, 1991, Tuchtrecht getoetst, p. 289, Gouda Quint, Arnhem.&#13;
23. Zie ook M.J.C. Leijten, 1991, Tuchtrecht getoetst, p. 456, Gouda Quint, Arnhem.&#13;
24. De KNMvD is in dit verband bezig met het opstellen van een Code voor de Goede Veterinaire Praktijk</legacyfootnotes><footnotes><footnote/></footnotes><auteurs>Mr. H.M.J. Haerkens</auteurs><published>1993-03-01 00:00:00</published><modified>1991-11-11 00:00:00</modified><editiondate>1993-03-01</editiondate><htmlpath>https://denhollander.info/artikel/6075</htmlpath></article>
</articles></edition>