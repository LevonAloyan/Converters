<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2012</searchword><id>9659</id><udhid>UDH:TvAR/9659</udhid><titel> 7 miljard mensen</titel><searchwords><searchword>TvAR 1/2012</searchword><searchword>UDH:TvAR/9659</searchword></searchwords><attachments><attachment><name>TvAR2012_01_01_7_Miljard.pdf</name><extention>pdf</extention><url>https://denhollander.info/download/8417/ci</url></attachment></attachments><inleiding>Op 31 oktober 2011 is volgens de Verenigde Naties de 7 miljardste wereldburger geboren. De ‘gelukkige’ zou de Filipijnse Danico May Camacho zijn. De wereldbevolking is in de laatste twee eeuwen gegroeid van 1 miljard naar 7 miljard. Volgens demografen gaat de bevolkings­groei door tot naar schatting 12 miljard in 2050. Dat betekent dat er een enorme behoefte is en zal zijn aan voedsel, schoon (drink)water, kleding en huisvesting. Hoewel de wereldvoed­selproductie sinds de jaren zeventig iets sterker is gestegen dan de groei van de wereldbevol­king, is het de vraag of in de toekomst de aarde voldoende opbrengt om de wereldbevolking te kunnen voeden. Momenteel lijden een miljard mensen honger, in het bijzonder in ontwik­kelingslanden. De honger wordt op dit moment niet zozeer veroorzaakt door een tekort aan voedsel maar door armoede, het ontbreken van een goede infrastructuur en een gebrekkige toegang tot kapitaal. Acute hongersnoden zijn vaak het gevolg van natuurrampen (overstro­mingen, extreme droogte), een totalitair regime (Noord Korea) of anarchistische toestanden (Somalië).&#13;
</inleiding><content>Wellicht rijst bij de lezer de vraag wat deze beschrijving te maken heeft met (agrarisch) recht. Een mens kan niet leven zonder voedsel en drinken. Het recht op voedsel en schoon drinkwa­ter is dan ook een mensenrecht. In de Universele Verklaring van de Rechten van de Mens van 1948 is in art. 25 het recht op voedsel opgenomen. Het recht op adequaat voedsel is in 1976 vastgelegd in art. 11 van het Verdrag voor Economische, Sociale en Culturele rechten van de Verenigde Naties. Het is merkwaardig dat dit recht op voedsel niet is opgenomen in het Euro­pees Verdrag tot Bescherming van de Rechten van de Mens. Ook in de Nederlandse Grond­wet is niet expliciet het recht op voedsel opgenomen. Impliciet kan dit echter worden afgeleid uit art. 20 lid 1, luidende: ‘De bestaanszekerheid der bevolking en spreiding van welvaart zijn voorwerp van zorg der overheid.’ En bestaanszekerheid zonder voedsel is moeilijk voorstel­baar. De Wereldvoedselorganisatie ( FAO) heeft in de 177ste zitting van november 2004 een groot aantal vrijwillige richtlijnen voor staten opgesteld om het recht op veilig voedsel te be­vorderen. Art. 2.3 van deze Voluntary Guidelines bepaalt het volgende: ‘States should promo­te adequate and stable supplies of safe food through a combination of domestic production, trade storage and distribution.’&#13;
De voedselvoorziening is in belangrijke mate geglobaliseerd, in het bijzonder in de Europese Unie. We eten vlees uit Argentinië, fruit uit alle werelddelen, we drinken wijn uit Zuid Afri­ka en Chili en sinaasappelsap uit de Verenigde Staten. Het is in daarom belangrijk dat voor de handel in agrarische producten en de veiligheid daarvan afdwingbare regels gelden. Op die terreinen zijn al regelingen getroffen, in het bijzonder door de Wereldhandelsorganisatie (WTO). Er is echter nog een hoop werk te doen om te komen tot regelingen die evenwichtig zijn en rekening houden met de belangen van landen waar de landbouw minder ontwikkeld is. Nu de Russische Federatie te kennen heeft gegeven lid te willen worden van de WTO, om­vat deze organisatie de economisch belangrijkste landen ter wereld. Hopelijk worden er flin­ke stappen gezet naar oplossingen ter voorkoming en bestrijding van een voedselcrisis.&#13;
</content><legacyfootnotes/><footnotes><footnote/></footnotes><auteurs>mr. W.H.G.A. Filott&#13;
</auteurs><published>2012-01-01 00:00:00</published><modified>2012-01-01 00:00:00</modified><editiondate>2012-01-01</editiondate><htmlpath>https://denhollander.info/artikel/9659</htmlpath></article>
</articles></edition>