<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2001</searchword><id>5636</id><udhid>UDH:TvAR/5636</udhid><titel>Financiering van de coöperatie en haar juridische structuur (deel II). Mogelijkheden tot het aantrekken van risicodragend kapitaal van niet-leden</titel><searchwords><searchword>TvAR 11/2001</searchword><searchword>UDH:TvAR/5636</searchword></searchwords><attachments><attachment><name>2001_nr 11_Artikel_Sangen.pdf</name><extention>pdf</extention><url>https://denhollander.info/download/5568/ci</url></attachment></attachments><inleiding>1. Inleiding&#13;
In het eerste deel van deze bijdrage stonden de verschillende wijzen van zelffinanciering&#13;
van de coöperatie centraal. Daaruit bleek dat de vorming van risicodragend vermogen&#13;
afkomstig van de eigen leden om verschillende redenen onder druk is komen&#13;
te staan. Evenwel blijkt er ook bij coöperaties een behoefte te bestaan aan extra risicodragend&#13;
kapitaal ter financiering van innovatieve activiteiten, zoals het ontwikkelen&#13;
van sterke merken, activiteiten op het gebied van research en development, en kwaliteitsverbetering&#13;
van dienstverlening en producten. Ook het vergroten van marktaandelen&#13;
door acquisities en het aangaan van strategische samenwerkingsverbanden kunnen&#13;
leiden tot een extra financieringsbehoefte. Uit onderzoek blijkt dat leden van&#13;
sommige coöperaties niet (meer) bereid zijn (extra) bij te dragen in de vorming van&#13;
eigen vermogen.1 Het is daarom niet verbazingwekkend dat in het bijzonder grote&#13;
agrarische coöperaties de mogelijkheid onderzoeken om ook derden, niet-leden dus,&#13;
door de uitgifte van vermogenstitels te betrekken bij de vorming van eigen vermogen.&#13;
Niet uitgesloten wordt dat dat zou kunnen door de uitgifte van effecten ter&#13;
beurze.2 De binnen de coöperatieve wereld gevoerde discussie heeft tot dusverre&#13;
slechts in een beperkt aantal gevallen geleid tot het daadwerkelijk aantrekken van&#13;
risicodragend vermogen van derden.3 Van het aantrekken van risicodragend kapitaal afkomstig van beleggers door middel van een beursgang is tot dusverre geen sprake.4&#13;
Betoogd wordt wel dat de financiering van de coöperatie met risicodragend kapitaal&#13;
van niet-leden niet verenigbaar is met het wezen van de coöperatie en haar juridische&#13;
structuur.5 Reeds eerder heb ik erop gewezen dat een dergelijke opvatting berust&#13;
op een misvatting. Hieronder zal blijken dat de wettelijke regeling van de coöperatie&#13;
voldoende ruimte biedt om coöperaties te financieren met risicodragend kapitaal van&#13;
derden. De beperkte toepassing van deze mogelijkheid moet dan ook gevonden&#13;
worden in andere – economische, fiscale en/of psychologische – oorzaken.6</inleiding><content>2. Wettelijke doelstelling en de uitgifte van participatiebewijzen&#13;
Volgens art. 2:53 lid 1 BW heeft de coöperatie tot doel “te voorzien in bepaalde stoffelijke&#13;
behoeften van haar leden krachtens overeenkomsten, anders dan van verzekering,&#13;
met hen gesloten in het bedrijf dat zij te dien einde te hunnen behoeve uitoefent&#13;
of doet uitoefenen”. Uit deze cryptische wettelijke omschrijving van de doelstelling&#13;
van de coöperatie valt af te leiden dat de coöperatie een samenwerkingsverband is dat&#13;
de aangesloten leden economisch voordeel dient te verschaffen. In de wijze waarop&#13;
de economische voordelen aan de leden moeten toekomen, laat de wetgever de coöperatie&#13;
een grote mate van vrijheid. Wel wordt de coöperatie verplicht tot het onderhouden&#13;
van een zakelijk verkeer met haar leden, dat in overeenstemming is met de in&#13;
de statuten omschreven doelstelling van de coöperatie. Opvallend in dit verband is&#13;
dat in de visie van de wetgever de leden niet uit hoofde van hun lidmaatschap aanspraak&#13;
kunnen maken op uitkering van een eventueel exploitatie-overschot. Uiteraard&#13;
kunnen de statuten een dergelijke aanspraak wel toekennen.7&#13;
De economische voordelen van de coöperatie kunnen aan de leden op verschillende&#13;
wijzen toekomen. Zo kan een coöperatie werkzaam zijn volgens het kostendekkingsbeginsel&#13;
en het profijtbeginsel. Bij een dergelijke traditionele coöperatie wordt aan&#13;
de leden voor geleverde goederen een voorlopige voorschotprijs betaald, terwijl na&#13;
vaststelling van de exploitatierekening een eventueel overschot, na aftrek van de&#13;
benodigde afschrijvingen en reserveringen, aan de leden wordt uitgekeerd in de vorm&#13;
van een na- of slotbetaling, en wel naar rato van de omvang van het zakelijk verkeer.&#13;
De praktijk laat echter zien, zoals reeds in deel I bleek, dat coöperaties ook op andere&#13;
wijze aan hun inkomensvormende functie ten behoeve van de leden kunnen voldoen.&#13;
Zo is het ook mogelijk dat de leden voor geleverde goederen een vooraf bepaalde,&#13;
vaste vergoeding verkrijgen. Alsdan ontstaat er bij de coöperatie een winst die vergelijkbaar&#13;
is met die bij niet-coöperatieve ondernemingen. Afhankelijk van de statuten kan deze winst (gedeeltelijk) worden gereserveerd, of (gedeeltelijk) aan de leden worden&#13;
uitgekeerd. Uitkering vindt dan plaats naar de mate dat de leden vrijwillig hebben&#13;
bijgedragen in het eigen vermogen van de coöperatie. Op een dergelijke wijze ontstaat&#13;
er een scheiding tussen enerzijds de primaire vergoeding ter zake van het zakelijk&#13;
verkeer met de leden, anderzijds de vergoeding voor de kapitaalverstrekking.8&#13;
Tegen deze achtergrond is het de vraag of het in strijd is met de wettelijke doelstelling&#13;
van de coöperatie dat door de uitgifte van participatiebewijzen ook anderen dan&#13;
de leden een aanspraak krijgen, zowel op een aandeel in het jaarresultaat als ook op&#13;
een aandeel in een liquidatie-overschot.9 Gesteld kan worden dat het niet in strijd is&#13;
met de wettelijke doelstelling van de coöperatie dat ook anderen een aanspraak op het&#13;
resultaat van de coöperatie verkrijgen, mits de inkomensvormende functie en het&#13;
onderhouden van een zakelijk verkeer met de leden gewaarborgd zijn.10 In dit&#13;
verband is van belang dat de invoering hiervan een statutenwijziging impliceert waaromtrent&#13;
de algemene vergadering (de gezamenlijke leden dus) dient te beslissen. Een&#13;
introductie van een participatie van derden in het risicodragend vermogen van de&#13;
coöperatie acht ik een kernbesluit dat gevolgen heeft voor de structuur en inrichting&#13;
van de rechtspersoon, en waarover steeds een besluit dient te worden genomen door&#13;
de algemene vergadering.11 Niet geheel bevredigend is dat individuele leden in een&#13;
dergelijk geval ruime mogelijkheden hebben om het lidmaatschap te beëindigen.12&#13;
In het geval de coöperatie het zakelijk verkeer afrekent op basis van vooraf vastgestelde&#13;
vaste vergoedingen, is het ook denkbaar dat de winst, na aftrek van de door&#13;
de wet en statuten vereiste reserveringen, in zijn geheel vatbaar is voor uitkering aan&#13;
de participatiehouders, en wel naar rato van het kapitaalbelang dat de participatiehouder&#13;
in de coöperatie heeft. Leden kunnen dan – naast de primaire vergoeding voor de&#13;
geleverde goederen – op dezelfde voet als derden delen in de winst door het nemen&#13;
van participaties. Essentieel bij een dergelijke vormgeving van het zakelijk verkeer&#13;
tussen de coöperatie en haar leden is, zoals in deel I reeds aan de orde kwam, dat de&#13;
leden een exclusief recht hebben om hun goederen te doen verwerken door de coöperatie,&#13;
terwijl op de coöperatie de verplichting rust de goederen van de leden af te&#13;
nemen. Behoud van zeggenschap van de leden over de statutaire doelomschrijving en&#13;
de wijze van invulling van het zakelijk verkeer is hierbij een absolute noodzaak.&#13;
3. Participatiebewijzen en zeggenschap&#13;
Bij een participatie door niet-leden in het risicodragend vermogen van de coöperatie&#13;
hebben de participatiehouders niet uit dien hoofde zeggenschap in de algemene vergadering van de coöperatie. Dit houdt verband met het feit dat stemrecht in een&#13;
coöperatie als hoofdregel slechts kan toekomen aan leden.13 De participatiehouder&#13;
staat in beginsel slechts in een contractuele verhouding tot de coöperatie. Overigens&#13;
is een ongeclausuleerde invloed van de participatiehouder in de algemene vergadering&#13;
van de coöperatie uit oogpunt van behoud van de ledeninvloed over de kernactiviteiten&#13;
van de coöperatie ook helemaal niet gewenst. De aan de participatiehouders toe te&#13;
kennen invloed kan beperkt blijven tot zeggenschap over de wijze van bepaling van,&#13;
en hun aanspraken op een aandeel in het exploitatieresultaat c.q. de jaarwinst. Enige&#13;
zeggenschap op deze punten is ook dan gewenst indien de participatiehouder in de&#13;
uitgiftevoorwaarden een vaste, cumulatief preferente vergoeding in het vooruitzicht&#13;
wordt gesteld. De statuten dienen zo te zijn dat statutaire voorzieningen dienaangaande&#13;
slechts kunnen worden gewijzigd na goedkeuring van de houders van participaties,&#13;
bijvoorbeeld verenigd in een daartoe in het leven geroepen vergadering van&#13;
participatiehouders.14 Daardoor komen de participatiehouders niet alleen in een contractuele&#13;
verhouding tot de coöperatie te staan, maar ook in een organisatierechtelijke.&#13;
Het een en ander betekent dat zij tot de kring behoren van art. 2:8 BW en tevens&#13;
de mogelijkheid hebben om besluiten, waarbij zij een redelijk belang hebben, aan te&#13;
tasten op de voet van art. 2:14 en 15 BW.&#13;
Zoals gezegd hebben de participatiehouders niet als zodanig stemrecht in de algemene&#13;
vergadering, omdat stemrecht als hoofdregel in de algemene ledenvergadering&#13;
van een coöperatie alleen verbonden is aan het lidmaatschap als zodanig. Voorstelbaar&#13;
is dat de participatiehouders ten aanzien van een beperkt aantal onderwerpen wel&#13;
zeggenschap verwerven in de algemene vergadering van de coöperatie, zoals bijvoorbeeld&#13;
ten aanzien van het besluit om de jaarrekening vast te stellen en het besluit om&#13;
het bestuur en de raad van commissarissen te dechargeren. Art. 2:38 lid 3 BW bevat&#13;
daartoe de mogelijkheid: “De statuten kunnen bepalen dat personen die deel uitmaken&#13;
van andere organen der vereniging en die geen lid zijn, in de algemene vergadering&#13;
stemrecht kunnen uitoefenen. Het aantal der door hen gezamenlijk uitgebrachte&#13;
stemmen zal echter niet meer mogen zijn dan de helft van het aantal der&#13;
door de leden uitgebrachte stemmen.” Het sympathieke van deze voorziening is dat&#13;
er tevens een maatstaf wordt gegeven voor het behoud van de ledendominantie. Een&#13;
bundeling van de zeggenschap van de beleggers kan vervolgens plaatsvinden door&#13;
certificering. Alle participatiebewijzen worden ondergebracht bij een Stichting&#13;
Adminstratiekantoor (AK) tegenover uitgifte van certificaten aan de belegger. Krachtens&#13;
de statuten kan de stichting AK even zoveel stemrechten uitoefenen als corresponderend&#13;
met het aantal participatiebewijzen. De stichting AK kan echter gezien&#13;
art. 2:38 lid 3 BW nooit meer dan de helft van het aantal door de leden feitelijk uitgebrachte stemmen uitbrengen.15 In de literatuur is wel de mogelijkheid geopperd dat&#13;
aan niet-leden stemrecht kan worden toegekend door hen tot een bijzonder commanditair&#13;
lidmaatschap toelaten.16 Ik acht deze oplossing niet passend binnen het huidige&#13;
verenigings- en coöperatierecht. De strekking en de ratio van de wettelijke regeling&#13;
van het lidmaatschap van een coöperatie brengen mijns inziens met zich mee dat een&#13;
coöperatie alleen leden kent die een zakelijk verkeer met de coöperatie onderhouden&#13;
of hebben onderhouden.&#13;
4. Uitgangspunten bij externe financiering&#13;
Uit het voorgaande blijkt dat er geen juridische belemmeringen bestaan om aan nietleden&#13;
participatiebewijzen uit te geven. Ook de toekenning van zeggenschap aan&#13;
participatiehouders is juridisch gezien niet onmogelijk. Wel blijkt er een correlatie te&#13;
bestaan tussen de mate waarin de participatiehouder aanspraak kan maken op een&#13;
aandeel in het jaarresultaat en de omvang van de aan de participatiehouder toe te&#13;
kennen zeggenschap.17 De te kiezen financieringsconstructie blijkt bovendien afhankelijk&#13;
te zijn – zonder overigens volledigheid te willen nastreven – van de volgende&#13;
factoren:&#13;
a. de mate van verhandelbaarheid van de participaties en de mogelijkheid om door&#13;
verkoop koerswinst te behalen;&#13;
b. de aard van de emissie van participatiebewijzen (is er sprake van een uitgifte van&#13;
nieuwe vermogenstitels dan wel van een herplaatsing van bestaande vermogenstitels?);&#13;
c. de mogelijkheid dat leden hun vermogensaanspraken kunnen omwisselen in participaties,&#13;
zodat op deze wijze het vermogen in de dode hand tot leven wordt&#13;
gewekt;&#13;
d. vindt er een scheiding plaats tussen een vergoeding ter zake van het zakelijk verkeer&#13;
en een vergoeding voor verschaft kapitaal, zodat er een ontkoppeling plaatsvindt&#13;
tussen het zakelijk verkeer en de kapitaalverschaffing;&#13;
e. op welke wijze worden de participatie als zodanig, de daarop ontvangen vergoedingen&#13;
en een eventuele koerswinst fiscaal behandeld;&#13;
f. op welk niveau van het coöperatieve concern worden de stortingen op de vermogenstitels&#13;
ontvangen, en op welke niveau en met welk doel worden de gelden aangewend;&#13;
g. is de gekozen financieringsconstructie herhaalbaar;&#13;
h. hoe transparant is de gekozen financieringsconstructie? Over dit laatste nog het volgende. De keuze voor de belegger om deel te nemen in het&#13;
risicodragend vermogen van een coöperatie wordt in de eerste plaats bepaald door het&#13;
behaalde (past performance) en het te verwachten resultaat (future performance).&#13;
Inzicht hierin kan worden gegeven door een duidelijk beeld te geven van de als&#13;
gevolg van de gekozen financieringsconstructie optredende geld- en dividendstromen.&#13;
Teneinde deze helderheid te bewerkstelligen kan het zinvol zijn reeds enige&#13;
jaren voorafgaande aan de beursgang een scheiding aan te brengen tussen zogenaamde&#13;
eerste lijnsactiviteiten en tweedelijnsactiviteiten. De activiteiten van het coöperatieve&#13;
concern worden daartoe ondergebracht in twee afzonderlijke subholdings. In&#13;
subholding A worden alle kernactiviteiten van de coöperatie ondergebracht die een&#13;
direct verband houden met de uitoefening van het primaire bedrijf, d.w.z. het onderhouden&#13;
van een zakelijk verkeer met de leden, zij het dat het van belang is dat het&#13;
zakelijk verkeer tussen de coöperatie en haar leden wordt afgerekend op basis van&#13;
marktconforme prijzen. In subholding B worden alle andere activiteiten, het zogenaamde&#13;
secundaire bedrijf, ondergebracht. Het betreft hier valorisatie-, veredelingsen/&#13;
of specifieke branche gerelateerde activiteiten. Ook buitenlandse deelnemingen&#13;
kunnen hieronder worden gebracht, zij het dat hiervoor ook een derde subholding in&#13;
het leven kan worden geroepen. In het algemeen kan men zeggen dat in sub-holding&#13;
A bulkgoederen worden verwerkt, terwijl in subholding B meerwaarde genererende&#13;
activiteiten worden ondergebracht.18 Afgezien dat hierdoor de mogelijkheid ontstaat&#13;
dat een ontkoppeling plaatsvindt tussen de primaire vergoedingen aan de leden ter&#13;
zake van het zakelijk verkeer, en de vergoedingen aan de leden en/of derden voor aan&#13;
subholding B verstrekt kapitaal, heeft deze scheiding als voordeel dat er duidelijkheid&#13;
bestaat omtrent de rentabiliteit van het coöperatieve concern als geheel en van haar&#13;
afzonderlijke onderdelen.19 Dit komt de beeldvorming bij potentiële beleggers ten&#13;
goede.&#13;
5. Beperkte mogelijkheden tot deelname in het eigen vermogen op het&#13;
niveau van een dochtermaatschappij&#13;
In het hier voorgaande is er steeds vanuit gegaan dat eventuele beleggers/derden participeren&#13;
in het vermogen van de coöperatie zelf. Uiteraard bestaat er ook de mogelijkheid&#13;
dat beleggers eigen vermogen verschaffen aan een of meer specifieke dochtermaatschappijen&#13;
binnen het coöperatieve concern of aan een bepaald bedrijfsonderdeel&#13;
zoals ondergebracht in een subholding.20 Deelname in het risicodragend vermogen&#13;
kan betrekkelijk eenvoudig plaatsvinden door emissie van aandelen door de dochtermaatschappij&#13;
c.q. de subholding in kwestie. Een dergelijke wijze van financiering,&#13;
ook wel ‘floating’ genaamd, kan de aangewezen weg zijn, indien het de bedoeling is&#13;
dat de opbrengst specifiek ten goede komt aan de dochtermaatschappij of de subholding, bijvoorbeeld omdat op dat niveau de opbrengst zal worden aangewend om een&#13;
acquisitie te plegen. Ook biedt het de mogelijkheid dat de dochter c.q. de subholding&#13;
juridisch fuseert met een over te nemen kapitaalvennootschap, waarbij de aandeelhouders&#13;
van de verdwijnende vennootschap aandeelhouders worden in de verkrijgende&#13;
dochtermaatschappij of subholding.&#13;
Een belangrijk nadeel van deze methode van financiering van onderdelen van het&#13;
coöperatieve concern is evenwel dat de methode eindig is en niet onbeperkt herhaalbaar.&#13;
Uitgifte van aandelen leidt immers in de regel tot een verwatering van financiële,&#13;
maar nog belangrijker van zeggenschapsrechten. Uiteraard is met het oog op het voeren&#13;
van een centraal concernbeleid directe of indirecte doorslaggevende zeggenschap&#13;
in de dochter of de subholding een noodzakelijkheid.21 Zonder nadere statutaire&#13;
afwijkingen impliceert dit dat de coöperatie via aandelenbezit of anderszins meer dan&#13;
de helft van de stemrechten moet kunnen uitbrengen in de dochter of de subholding.&#13;
In het geval van ‘floating’ in de vorm van een beursemissie dient men tevens rekening&#13;
te houden met een aantal beperkingen ten aanzien van het nemen van (een cumulatie&#13;
aan) beschermingsmaatregelen.22&#13;
Andere nadelige gevolgen van deze methode zijn dat de dochter c.q. de subholding&#13;
geconfronteerd wordt met één of meer ‘outside-aandeelhouders’, wiens rechten als&#13;
minderheid niet door de coöperatie als meerderheids-aandeelhouder mogen worden&#13;
veronachtzaamd. Afgezien van het feit dat er niet meer buiten de algemene vergadering&#13;
van aandeelhouders besluiten kunnen worden genomen (zie art. 2:128 BW), doen&#13;
er zich steeds spanningen gevoelen tussen de coöperatie en de minderheidsaandeelhouder&#13;
ten aanzien van de winstvaststelling en winstbestemming, in het bijzonder ten&#13;
aanzien van het dividend- en reserveringsbeleid. Een dergelijk beleid zal ten opzichte&#13;
van de outside-aandeelhouders de toets van art. 2:8 BW moeten doorstaan.23 Ook&#13;
blijkt dat door de gekozen constructie geen gebruik kan worden gemaakt van een fiscale&#13;
eenheid tussen de coöperatie en de dochter c.q. de subholding. Overigens leidt&#13;
reeds het onderbrengen van het primaire bedrijf in een kapitaalvennootschap waarvan&#13;
de coöperatie enig aandeelhoudster is, ertoe dat de mogelijkheid tot aftrek van de verlengstukwinst&#13;
verloren gaat. In de regel zal dit leiden tot een dubbele belastingheffing&#13;
over het door de coöperatie behaalde resultaat.&#13;
Vermeld zij dat in de juridische literatuur soms wordt getwijfeld of het mogelijk is&#13;
het coöperatieve concern op een dergelijke wijze feitelijk te scheiden.24 Met name is er&#13;
onduidelijkheid geweest omtrent de vraag of een coöperatie het primaire bedrijf zelf&#13;
moest uitoefenen, d.w.z. dat op het niveau van de coöperatie de overeenkomsten met&#13;
de leden moesten worden afgesloten, of dat het toegestaan was dat een dochtermaatschappij&#13;
dit deed. De heersende opvatting is thans dat een coöperatie het feitelijk onderhouden van een zakelijk verkeer met haar leden mag overlaten aan een daartoe&#13;
aangewezen dochtermaatschappij. Essentieel hierbij is wel dat de coöperatie over&#13;
deze dochter doorslaggevende zeggenschap behoudt en derhalve in staat is het beleid&#13;
in de dochter te bepalen met het oog op de vaststelling van de voorwaarden waaronder&#13;
het zakelijk verkeer plaatsvindt, en tevens dat het zakelijk verkeer met de leden&#13;
door deze dochter plaatsvindt.25&#13;
6. Een coöperatief beursmodel&#13;
Hetgeen hierboven aan de orde kwam – een introductie van participaties op het&#13;
niveau van de coöperatie, een ontkoppeling tussen activiteiten ter zake van het&#13;
primaire bedrijf en de meerwaarde genererende activiteiten, alsmede het creëren van&#13;
mogelijkheden tot financiering van specifieke bedrijfsonderdelen –, kan op de volgende&#13;
wijze worden gecombineerd.26&#13;
De coöperatie splitst haar activiteiten in twee (of meer) afzonderlijke subholdings&#13;
op de wijze van art. 2:334a lid 2 BW. In beide subholdings wordt de coöperatie enig&#13;
aandeelhouder. In subholding A wordt het primaire bedrijf ondergebracht. In subholding&#13;
B de daartoe bestemde meerwaarde genererende bedrijfsactiviteiten en/of&#13;
buitenlandse activiteiten. Op het niveau van de coöperatie worden verschillende&#13;
soorten participatiebewijzen geïntroduceerd: participatiebewijzen A, die alleen toekomen&#13;
aan de leden en die een recht aan de leden verschaffen tot het jaarlijks onderhouden&#13;
van een zakelijk verkeer van een bepaalde omvang. Tevens geven deze participatiebewijzen&#13;
recht op uitkering van een bepaalde al dan niet vaste vergoeding, indien&#13;
en voor zover subholding A na aftrek van de wettelijke en statutaire reserves winst&#13;
heeft behaald. Voor zover de statuten van de subholding niet anders bepalen kan de&#13;
coöperatie echter ook, in haar hoedanigheid van 100%-aandeelhouder, de winst&#13;
geheel of gedeeltelijk reserveren met het oog op het waarborgen van de continuïteit&#13;
van het primaire bedrijf van de coöperatie.&#13;
Op het niveau van de coöperatie worden tevens participatiebewijzen B uitgegeven.&#13;
Dergelijke participatiebewijzen zouden rechtstreeks kunnen worden geplaatst bij&#13;
zowel leden als derden. Deze participatiebewijzen moeten bij het nemen volledig&#13;
worden volgestort. Zoals hierboven reeds aan de orde kwam, hebben de houders van&#13;
deze participaties niet als zodanig stemrecht in de algemene vergadering. De statuten&#13;
kunnen echter bepalen dat aan de houders van participatiebewijzen op de voet van&#13;
art. 2:38 lid 3 BW een bepaald meervoudig stemrecht toekomt. In de regel zal het echter&#13;
ongewenst zijn dat beleggers rechtstreeks van deze zeggenschap gebruik kunnen&#13;
maken in de algemene vergadering. Certificering kan op dit punt uitkomst bieden, en&#13;
wel in die zin dat alle te emitteren participatiebewijzen B worden geplaatst bij een&#13;
daartoe opgerichte Stichting Adminstratiekantoor. Met het oog op een eventuele&#13;
beursnotering verplicht de stichting zich voor de participatiebewijzen B certificaten&#13;
aan toonder uit te geven. In de statuten van de coöperatie wordt opgenomen dat de stichting even zovele stemrechten kan uitbrengen als corresponderend met de participatiebewijzen&#13;
B.27&#13;
Het bijzondere van de participatiebewijzen B is dat de opbrengst ervan uitsluitend&#13;
wordt aangewend ter financiering van de activiteiten die zijn ondergebracht in subholding&#13;
B. Daartegenover bepalen de statuten van de subholding B dat de winst, na&#13;
aftrek van de noodzakelijke reserveringen, wordt uitgekeerd aan de coöperatie. In de&#13;
statuten van de coöperatie is vervolgens bepaald dat dit aan de coöperatie uitgekeerde&#13;
dividend uitsluitend kan worden uitgekeerd op participatiebewijzen B, en wel naar&#13;
rato van het kapitaalbelang. De stichting is vervolgens op grond van de administratievoorwaarden&#13;
verplicht het uitgekeerde dividend onder aftrek van de administratiekosten&#13;
naar rato van het bezit aan certificaten uit te keren aan de certificaathouders.&#13;
Uiteraard zijn er wat betreft de verhouding tussen de participatiebewijzen A en B ten&#13;
aanzien van de zeggenschap in de algemene vergadering en ten aanzien van de winstverdeling&#13;
variaties mogelijk. Zo kan het stemrecht van de certificaathouders via&#13;
de stichting beperkt blijven, indien uitsluitend cumulatief preferente effecten zijn&#13;
geëmitteerd. De overwinst staat dan ter beschikking aan de algemene vergadering,&#13;
waarin de leden de meerderheid uitmaken.&#13;
Deze methode biedt tevens de mogelijkheid dat de leden extra kunnen delen in de&#13;
winst van de activiteiten van subholding B, indien en voorzover zij certificaten van&#13;
participatiebewijzen nemen. De methode biedt tevens de mogelijkheid dat de leden&#13;
de participatiebewijzen A, die in de regel niet verhandelbaar zijn en als het ware het&#13;
vermogen in de dode hand vertegenwoordigen, kunnen converteren in participatiebewijzen&#13;
B, die daarmee geacht worden te zijn volgestort. Indien voor de aldus geconverteerde&#13;
participatiebewijzen certificaten aan toonder ter beurze worden aangeboden,&#13;
hebben de leden een mogelijkheid de ‘koers’-waarde te verzilveren.&#13;
7. Conclusie&#13;
In deze tweedelige bijdrage stond een aantal juridische aspecten van de financiering&#13;
van grote coöperatieve ondernemingen centraal. In het bijzonder is daarbij aandacht&#13;
besteed aan de knelpunten in de wijze van zelffinanciering. Ook werd onderzocht of,&#13;
en zo ja, op welke wijze de coöperatie en haar bedrijfsonderdelen kunnen worden&#13;
gefinancierd met risicodragend vermogen afkomstig van niet-leden. Uitgifte van vermogenstitels&#13;
op het niveau van de coöperatie deed met name vragen rijzen naar het&#13;
coöperatieve karakter en het waarborgen van de dienstverlening aan de leden overeenkomstig&#13;
haar in de statuten verankerde wettelijke doelstelling. Verder is gebleken&#13;
dat het toekennen van enige mate van zeggenschap aan de belegger in de organen van&#13;
de coöperatie juridisch gezien niet op onoverkomelijke bezwaren stuit. Verder is er&#13;
aandacht besteed aan de mogelijkheden om aandelen aan derden te emitteren op het&#13;
niveau van een specifieke dochter of via een subholding. De mogelijkheden daartoe zijn om verschillende redenen feitelijk beperkt. In het bijzonder dient te worden&#13;
voorkomen dat de coöperatie als grootaandeelhouder de mogelijkheid verliest ten&#13;
aanzien van deze bedrijfsonderdelen een centraal coöperatief concernbeleid te voeren.&#13;
Als laatste is een combinatiemodel besproken dat de mogelijkheid biedt dat beleggers&#13;
en leden door het nemen van aandelen kunnen financieel participeren in specifieke&#13;
tweedelijnsactiviteiten. Bijkomend voordeel van deze constructie is dat de coöperatieve&#13;
structuur en het kernbedrijf zo veel mogelijk in tact blijven. Al met al blijkt de juridische&#13;
structuur geen wezenlijke belemmeringen op te werpen die een financiering van&#13;
de coöperatie met risicidragend vermogen van derden onmogelijk maken. </content><legacyfootnotes>1. Het een en ander blijkt uit de studie van C. Iliopoulos. Zie Coöperatie, augustus 2000, nr. 563, p. 21. Dit&#13;
beeld komt ook naar voren uit een enquête onder Nederlandse coöperanten uitgevoerd door de NCR in&#13;
samenwerking met OOGST, d.d. 5 november 1993.&#13;
2. Zie hierover NCR-rapporten Struktuur grote (centrale) landbouwcoöperaties, Den Haag 1973 en Financiering&#13;
van de coöperatieve onderneming, Rijswijk 1990, P.J. Dortmond, De coöperatie; van vereniging&#13;
naar beursrechtspersoon, Kluwer, Deventer 1991, S.M. Bartman/E.J.M. van der Meijden, ‘Holdingcoöperatie,&#13;
evolutie of denaturatie’, in: Strijdige belangen in evenwicht. Beschouwingen over het Bedrijfsfinancieel&#13;
recht, Utrecht 1992, W.A. Verburg, ‘Coöperaties “going public” ’, in: De coöperatieve onderneming.&#13;
Vijf thema’s over de veranderende rol van de coöperatie, R.C.J. Galle/G.J.H. van der Sangen&#13;
(red.), Schoordijk Instituut, W.E.J. Tjeenk Willink, Deventer 1991, en G.J.H. van der Sangen, Rechtskarakter&#13;
en financiering van de coöperatie, Schoordijk Instituut, W.E.J. Tjeenk Willink, Deventer 1991,&#13;
in het bijzonder hoofdstuk 6, alsmede van dezelfde auteur ‘Eigen vermogensvorming bij coöperaties&#13;
door beleggers. Contradictie of paradox?’, Ondernemingsrecht 1999, p. 390-397.&#13;
3. Zoals bij Cebeco-Handelsraad, en wel onderhands door een participatie van de Nationale Investeringsbank.&#13;
4. De beursgang van apothekerscoöperatie OPG in 1992 heeft niet geleid tot het aantrekken van nieuw&#13;
kapitaal. De emissie van certificaten van pariticipaties OPG had het karakter van een herplaatsing: leden&#13;
werden bij deze gelegenheid in staat gesteld niet verhandelbare inleggelden om te ruilen in participaties&#13;
waarvoor via een Stichting Administratiekantoor aan toonder luidende certificaten zijn uitgegeven.&#13;
5. Zeer uitgesproken op dit punt is W.J.J. van Diepenbeek, Coöperatie: Een hele onderneming!, inaugurale&#13;
rede Rijksuniversiteit Leiden, 1995, p. 14 en 25.&#13;
6. G.J.H. van der Sangen, ‘Eigen vermogensvorming bij coöperaties door beleggers. Contradictie of paradox?’,&#13;
Ondernemingsrecht 1999, p. 397.&#13;
7. Zie over de wezenskenmerken van de coöperatie G.J.H. van der Sangen, a.w., in het bijzonder hoofdstuk 4.&#13;
8. Vgl. de situatie bij bijvoorbeeld Friesland Coberco Dairy Foods.&#13;
9. Participatiebewijzen zijn ‘effecten – al dan niet in een papier belichaamd – die de houder jegens de uitgevende&#13;
vennootschap aanspraak geven op uitkering van een deel van de vennootschappelijke winst&#13;
en/of het liquidatiesaldo en die niet zijn aandelen in het kapitaal van de desbetreffende vennootschap’.&#13;
Zie S.E. Eisma, ‘Tussen aandeel en schuldbrief: participatiebewijzen’, in: Ondernemingsrechtelijke contracten,&#13;
IVO, RUG, Kluwer, Deventer 1991, p. 29. Deze omschrijving acht ik ook van toepassing op de&#13;
door coöperaties uit te geven participatiebewijzen.&#13;
10. Zie G.J.H. van der Sangen, a.w., p. 361-367.&#13;
11. Zie Pitlo/Raaijmakers, Rechtspersonen- en vennootschapsrecht, p. 404 en 405, alsmede HR 13 december&#13;
1991, NJ 1992, 279 (UVO/Lopik).&#13;
12. Zie voor een kort overzicht deel I van deze bijdrage in Agrarisch Recht 2001, p. 608 en 609.&#13;
13. Het gaat hier om een algemeen beginsel van verenigingsrecht dat uitsluitend aan het lidmaatschap stemrecht&#13;
is verbonden. Personen aan wie krachtens de statuten geen stemrecht in de algemene vergadering&#13;
is toegekend, zijn – ondanks een mogelijke aanduiding als zodanig in de statuten – geen leden in de zin&#13;
van art. 2:38 lid 1 BW. Zie hierover G.J.H. van der Sangen, ‘Vergader- en stemgerechtigden bij vereniging&#13;
en stichting’, S&amp;V 2000, nr. 6, themanummer Besluitvorming, p. 155-161.&#13;
14. Een complicatie in dit verband is dat, voor zover ook leden deelnemen in kapitaal door het nemen van&#13;
participatiebewijzen, deze leden een dubbele invloed kunnen aanwenden in de coöperatie. Er kan een&#13;
belangentegenstelling ontstaan tussen kapitaalkrachtige leden die in ruime mate op vrijwillige basis deelnemen&#13;
in de financiering en minder kapitaalkrachtige leden waarvoor deze mogelijkheid niet opgaat&#13;
(bijv. omdat het beschikbare vermogen moet worden aangewend voor de eigen bedrijfsvoering).&#13;
15. Dit impliceert dat de statuten bij een dergelijke coöperatie een meervoudig stemrecht kennen. De mogelijkheid&#13;
daartoe wordt geopend in art. 2:38 lid 1 BW. Een redelijke wetstoepassing brengt mee dat ook&#13;
aan niet-leden die aan art. 2:38 lid 3 BW stemrecht ontlenen, een meervoudig stemrecht kan worden&#13;
toegekend. Zie over de constructie G.J.H. van der Sangen, a.w., p. 405-412.&#13;
16. Zie bij Bartman/Van der Meijden, t.a.p., p. 30 e.v., J.T.L. Nillesen, ‘Financiering van grote coöperaties;&#13;
Nieuwe vormen van risicodragend vermogen voor coöperaties geplaatst in civiel- en fiscaalrechtelijk&#13;
perspectief’, Fiscaal Ondernemingsrecht 1994, p. 113 e.v. en P.J. Dortmond, t.a.p., p. 19.&#13;
17. Bij een vaste vergoeding kan de zeggenschap beperkt zijn. Staat de winst evenwel ter beschikking van de&#13;
algemene vergadering, dan zal ook de participatiehouder invloed wensen bij de besluitvorming omtrent&#13;
winstbestemming. In soortgelijke zin NCR-rapport Financiering van de coöperatieve onderneming,&#13;
Rijswijk 1990, p. 41.&#13;
18. Zie over dit onderscheid G. van Dijk, ‘Bedrijfsorganisatie en structuren van coöperaties’, Coöperatie,&#13;
nr. 562, april 2000, p. 23-26.&#13;
19. In dit verband is van belang dat er tevens een tendens is waar te nemen dat jaarrekeningen van (grote)&#13;
coöperaties zo worden ingericht dat er sprake is van winst zoals bij de naamloze vennootschap. Zie&#13;
hierover M.N. Hoogendoorn, ‘De commerciële jaarrekening van coöperaties’, in: Coöperaties en nv’s:&#13;
fiscale rivalen?, G. van Dijk/D. Faber (red.), Van Gorkum 2000, p. 13-21.&#13;
20. Zie over deze inbrengconstructie G.J.H. van der Sangen, a.w., p. 434 e.v.&#13;
21. Zie voor de mogelijkheden om het stemrecht van de belegger in de dochter c.q. de subholding te beperken&#13;
G.J.H. van der Sangen, a.w., p. 444-453.&#13;
22. Zie in het bijzonder het verbod tot een cumulatie van beschermingscontructies van art. 13 Bijlage X van&#13;
het Fondsenreglement.&#13;
23. Vgl. in dit verband HR 9 juli 1990, NJ 1991, 51 (Sluis) en Hof Arnhem 26 mei 1992, NJ 1993, 182 (Uniwest).&#13;
24. Feitelijk, doch niet juridisch, immers de coöperatie blijft in mijn optiek als aandeelhouder met doorslaggevende&#13;
zeggenschap een centraal concernbeleid voeren waartoe ook de dochter of de subholding in&#13;
kwestie behoort.&#13;
25. Zie hierover G.J.H. van der Sangen, a.w., p. 255 en 256. In andere zin R.C.J. Galle, De coöperatie, Schoordijk&#13;
Instituut, W.E.J. Tjeenk Willink, Zwolle 1993, p. 170 en A.L.G.A. Stille, WPNR 96/6235, p. 622.&#13;
26. In soortgelijke zin W.A. Verburg, ‘Coöperaties “going public” ’, in: De coöperatieve onderneming,&#13;
R.C.J. Galle/G.J.H. van der Sangen (red.), W.E.J. Tjeenk Willink, Deventer 1999, p. 89.&#13;
27. Overigens betekent dit niet dat de certificaathouders helemaal rechteloos zijn. Analoog aan de regeling&#13;
bij de nv (art. 2:117 lid 2) hebben de houders van certificaten die met medewerking van de rechtspersoon&#13;
zijn uitgegeven, er recht op de algemene vergadering bij te wonen en daar het woord te voeren. Zie over&#13;
het medewerkingsvereiste C.A. Schwarz, ‘Enige ontwikkelingen op het terrein van de certificering van&#13;
aandelen’, in: Overnemen; een hele onderneming, H. Pasman e.a. (red), Kluwer, Deventer 1999, p. 111.&#13;
</legacyfootnotes><footnotes><footnote/></footnotes><auteurs>dr. G.J.H. van der Sangen</auteurs><published>2001-11-01 00:00:00</published><modified>1999-12-07 00:00:00</modified><editiondate>2001-11-01</editiondate><htmlpath>https://denhollander.info/artikel/5636</htmlpath></article>
</articles></edition>