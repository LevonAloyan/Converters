<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1998</searchword><id>5765</id><udhid>UDH:TvAR/5765</udhid><titel>Boedelscheiding en melkquotum</titel><searchwords><searchword>TvAR 6/1998</searchword><searchword>UDH:TvAR/5765</searchword></searchwords><attachments><attachment><name>1998_nr 6_Artikel_Lopes.pdf</name><extention>pdf</extention><url>https://denhollander.info/download/5697/ci</url></attachment></attachments><inleiding>Inleiding&#13;
Het scenario is bekend. Een boer, eigenaar van de door hem geëxploiteerde hoeve, nadert een respectabele leeftijd en ziet zich genoodzaakt zijn gedachten te laten gaan over een toekomst waaraan hij zelf geen deel meer zal hebben. Hij heeft een zoon die reeds een gevorderd landbouwer is, en andere kinderen die andere wegen zijn ingesla-gen. Hij staakt de uitoefening van zijn bedrijf en verpacht de hoeve aan zijn zoon-landbouwer. Na zijn overlijden bevinden (zijn weduwe en) zijn kinderen zich in een onverdeeldheid, een gemeenschap van een nalatenschap. Zij allen verpachten aan een van hen. Deze laatste is dus zowel medeverpachter als pachter en staat in meer dan één opzicht tegenover de anderen. Zij stellen zich op het standpunt dat hij reeds door de verpachting, die immers de waarde van de hoeve gewoonlijk ten minste halveert, op ongerechtvaardigde wijze bevoordeeld is. Is het bedrijf een melkveehouderij, dan zullen gewoonlijk de deelgenoten, wier verhouding dus toch al onder druk staat, bij hun onderhandelingen niet tot overeenstemming weten te komen over de vergoeding die de zoon-pachter aan wie het quotum toekomt, aan de gemeenschap moet betalen. Deze vergoeding is het onderwerp van dit artikel.</inleiding><content>Een kort overzicht&#13;
Volgens vaste jurisprudentie moet in de gevallen van ontbinding en niet-verlenging van de pachtovereenkomst de pachter het quotum tezamen met het gepachte aan de verpachter (art. 25 lid 2 Pw) opleveren en moet deze op zijn beurt de helft van de waarde daarvan aan de pachter uitkeren. Het zou mogelijk zijn de bijdrage van elke partij aan de waarde van het quotum te bepalen (factorkostenmethode), doch de Pachtkamer van Hof Arnhem heeft daarvan afgezien. Slechts één maal is een arrest over een bijzonder geval waarin van de genoemde verdelingsregel is afgeweken, gepu-bliceerd, en ook dat heeft niets met de factorkosten te maken. In een beëindigings-overeenkomst zal de vergoeding normaliter bij die overeenkomst worden geregeld; zo niet, dan zou hetzelfde gelden als voor niet-verlenging en ontbinding.&#13;
Eindigt de pachtovereenkomst echter door vermenging - wordt dus de pachter eigenaar van het gepachte -, dan blijft het quotum aan hem toebehoren en is hij een vergoeding aan de voormalige verpachter verschuldigd. In een geval waarin de pachter van zijn voorkeursrecht gebruik had gemaakt, stelde het Hof de hoogte van de ver-goeding op een vierde van de waarde van het quotum (Pk Hof Arnhem 20 juli 1992, Agr.r. 1992/4581). Zou het initiatief tot de koopovereenkomst bij de pachter liggen - zou het voorkeursrecht dus niet van toepassing zijn -, dan zouden partijen bij die overeenkomst of in het verlengde daarvan (gemengde overeenkomst) de hoogte van de vergoeding bepalen. Omdat dan evenzeer van vermenging sprake is, zou het genoemde arrest ten minste als leidraad dienst doen. Verklaring en analyse&#13;
De kern van de motivering van de hoogte van de vergoeding aan de voormalige ver-pachter in het geval waarin de pachtovereenkomst door vermenging tenietgaat, ligt in de wachttijd van art. 43 Pw. Ware er een marktsituatie, dan zou de spreekwoordelijke denkbeeldige derde die het pachtobject koopt en daarvan door overdracht eigenaar wordt, bij eerste gelegenheid aan de pachter kennis geven verlenging van de overeen-komst niet te wensen (art. 36 lid 2). De pachter zou de rechter verzoeken de overeen-komst niettemin te verlengen (art. 36 lid 3) en de rechter zou dat verzoek afwijzen, doch verplicht zijn de overeenkomst te verlengen met zes jaar, gerekend van het tijd-stip van de overdracht aan de nieuwe verpachter af. De denkbeeldige derde zou dus ten minste zes jaar moeten wachten voordat hij het pachtobject in gebruik zou kun-nen nemen en de heffingvrije hoeveelheid melk produceren. De contante waarde van het quotum zou, op basis van een rentevoet van 6 tot 7%, ongeveer de helft van de actuele waarde bedragen, zodat die derde niet meer dan de helft van die helft - dus een vierde van de waarde - zou willen betalen.&#13;
Relativering&#13;
Ik heb mij eerder tegen de uitkomst van het Hof terzake van de vergoeding in geval van vermenging verzet, namelijk in Vastgoed (januari/februari 1993, p. 29) en in de derde druk van mijn Pacht (Kluwer, Deventer). In de eerstgenoemde publicatie zag ik vermenging als een spiegelbeeld van de andere wijzen van beëindiging van de pacht-overeenkomst en kwam ik tot de conclusie dat de ex-pachter, nu als eigenaar en recht-hebbende op het quotum, de helft van de waarde daarvan aan de ex-verpachter zou moeten betalen. Daarbij had ik in het geheel niet gedacht aan de factor tijd, laat staan aan de wachttijd van art. 43. Dat had Heisterkamp wel gedaan en wel reeds bij zijn kritiek (Agr.r. 1991, p. 611 e.v.) op een overweging ten overvloede in een beschikking van de Centrale Grondkamer (2 februari 1990, Agr.r. 1990/4372) over de waarde van verpachte grond in verband met de uitoefening van het voorkeursrecht (art. 56c).&#13;
In mijn boek (p. 71) maak ik mij schuldig aan een lelijke vergissing. Ik stel dat de wachttijd minder dan zes jaar kan bedragen, minimaal zelfs nauwelijks meer dan één jaar zou kunnen zijn. Mijn motivering is echter zeer onjuist en die vervang ik hier door een verantwoorde. Welnu, de rechter is verplicht de wachttijd van zes jaar in zijn uitspraak op te nemen in de gevallen waarin de pachter door het verlies van het gepachte ernstig in de grondslag van zijn maatschappelijk bestaan zou worden aange-tast (art. 43 lid 1). In andere gevallen is hij bevoegd tot verlenging van de overeen-komst tot ten hoogste zes jaar na de overdracht aan de nieuwe verpachter (lid 2). Van de omstandigheden en de belangen van partijen zal dan de rechter zijn beslissing laten afhangen. Opgemerkt moet nog worden dat de denkbeeldige koper-aanstaande ver-pachter (art. 34) niet weet hoe een verlengingsgeding zal aflopen. Het is zelfs moge-lijk dat de pachter in de opzegging berust en dat het geding uitblijft. De rechter kan, anderzijds, tot de conclusie komen dat voor de pachter de bedoelde grondslag niet op het spel staat of zelfs tot de conclusie dat de uitbreiding van het bedrijf van de ver-pachter met het verpachte voor deze niet van overwegende betekenis is. In het eerste geval eindigt de overeenkomst per het einde van de lopende periode, in het laatste geval beslist de rechter naar billijkheid en maakt in het uiterste geval de verpachter een kans nog lang verpachter te blijven. Wel weet hij dan dat, mocht in de toekomst de overeenkomst eindigen door niet-verlenging, ontbinding of via een beëindigings-overeenkomst, de pachter het quotum aan hem zal moeten opleveren. Hij zal op zijn beurt de helft van de waarde moeten vergoeden, hetgeen in zekere zin betekent dat op termijn de helft van de waarde aan hem toekomt.&#13;
De voor de denkbeeldige derde-verpachter voordeligste afloop van de toepassing van art. 43 is dat de rechter beslist dat de overeenkomst eindigt per het einde van de lopende periode en in voorkomend geval ligt dat einde nauwelijks een jaar na de overdracht.&#13;
Andere mogelijkheden&#13;
Onteigeningskundigen maken, waar per definitie de marktsituatie afwezig is, hun berekeningen van de schadeloosstelling aan de hand van een model met een denkbeel-dige derde. Op dezelfde wijze gaan Heisterkamp en het Hof te werk bij de bepaling van de hoogte van de vergoeding voor het melkquotum. Die wijze is goed, is zelfs de beste wijze, ten minste als we niet in concreto een ander model, met een andere opeenvolging van handelingen en beoordelingen door de denkbeeldige derde, kunnen toepassen.&#13;
Zo kan het zijn dat de denkbeeldige koper, als nieuwe eigenaar-verpachter, niet de weg van het verlengingsgeding, maar die van het ontbindingsgeding op kan gaan. Er zijn twee mogelijkheden: die van wanprestatie door de pachter (art. 55) en die van de opvolgers van de overleden pachter die als leden van de bevoorrechte groep (art. 54 lid 2) of als erfgenamen de pachtovereenkomst wensen voort te zetten (art. 54 lid 1).&#13;
De pachter kan wanprestatie hebben gepleegd, ernstig genoeg volgens de rechter om ontbinding van de overeenkomst te rechtvaardigen. Voorbeelden zijn ernstige wan-betaling, zeer slecht onderhoud van het pachtobject, ingebruikgeving daarvan aan een derde, ongeautoriseerde verandering van bestemming, inrichting of gedaante daarvan (art. 30) en verduistering van het melkquotum (art. 25 lid 2, rechtspraak). Nu kan het zijn dat de verpachter de vordering tot ontbinding niet instelt, zoals goed te verklaren kan zijn uit een andere verhouding tussen de partijen. Illustratief is een recent arrest van Hof Leeuwarden (27 september 1995, NJ 1996, 634) over een boedelscheiding. De andere deelgenoten hebben de zoon van de deelgenoot-pachter met wie deze een maatschapsovereenkomst was aangegaan, in 1983 niet als medepachter willen aan-vaarden. Het jaar daarop had die deelgenoot tegen de wil van de anderen kunnen vor-deren dat zijn zoon als medepachter zou worden aangemerkt (art. 49a, wetswijziging 1984), maar dat heeft hij niet gedaan. Doordat nu een deel van de zeggenschap over de exploitatie van de pachter op de zoon-maat is overgegaan, heeft de pachter aan een derde in gebruik gegeven en daarmee ernstige wanprestatie gepleegd. De andere deel-genoten vorderen echter geen ontbinding, waarschijnlijk omdat hun broer de door hun vader gekozen bedrijfsopvolger is. Inmiddels zijn zo'n dertien jaren verstreken en hebben zij hun recht de vordering in te stellen waarschijnlijk verwerkt. De denk-beeldige derde echter zou niet op dit beletsel stuiten en zou, gezien zijn belang bij een zo spoedig mogelijke ingebruikneming van het verpachte, niet aarzelen de vordering in te stellen. Met een en ander zou, zelfs in twee instanties, niet veel tijd gemoeid behoeven te zijn. Met een aldus zeer korte 'wachttijd' zou de vergoeding voor het quotum misschien wel uitkomen op 45% in plaats van 25% van de waarde daarvan. We kunnen ons voorstellen dat, ook weer gezien de psychologische betekenis van de familieverwantschap, een verpachter niet ontbinding zou vorderen (art. 54 lid 3) indien zijn broer-pachter zou overlijden en diens erfgenamen, al dan niet gegadigden op grond van art. 54 lid 2, indeplaatsstelling zouden vorderen respectievelijk de over-eenkomst voortzetten (lid 1). Ook hier zou de denkbeeldige derde zijn kans grijpen en zou dus bij de verrekening in boedelscheidingsverband een bedrag dat weinig min-der dan de helft van de waarde van het quotum bedraagt, aangehouden moeten worden.&#13;
Ander model?&#13;
Tot dusverre zijn wij ervan uitgegaan dat wij ter zake van de vergoeding moeten onderscheiden tussen het einde van de pachtovereenkomst door niet-verlenging, ont-binding (en via beëindigingsovereenkomst) enerzijds en door vermenging anderzijds. Nu betrof de vermenging in het genoemde standaardarrest van de Pachtkamer van Hof Arnhem het einde van de overeenkomst langs de weg van het voorkeursrecht van de pachter. Een ander geval van vermenging is de toedeling van de eigendom van het pachtobject aan de deelgenoot-pachter in het kader van een boedelscheiding. Daarop volgt de levering (art. 3:186 BW) door alle deelgenoten aan deze en treedt de vermenging op. Bij mij rijst dan de vraag of alle gevallen van vermenging op gelijke wijze dienen te worden behandeld. Het kan immers heel goed zijn dat een essentieel verschil tussen vermenging via voorkeursrecht en vermenging via toedeling in boedel-scheidingsverband een andere benadering dan die van het Hof en van Heisterkamp rechtvaardigt.&#13;
Met betrekking tot het voorkeursrecht kunnen we zeggen dat, indien de pachter de gelegenheid tot verwerving van het pachtobject laat voorbijgaan, iemand anders als koper zal opstaan. Sterker nog: de verpachter heeft die aspirant-koper dikwijls reeds op het oog, maar is wettelijk verplicht zich eerst tot zijn pachter te wenden (art. 56b lid 1). Bij de boedelscheiding bestaan twee andere mogelijkheden dan toedeling aan de deelgenoot-pachter, te weten toedeling aan een andere deelgenoot en de door de rechter na een impasse op vordering van de meest gerede deelgenoot bepaalde verde-ling (art. 3:185 lid 1 BW). De rechter kan bij die verdeling een gedeelte van het pacht-object aan iedere deelgenoot toedelen of de netto-verkoopopbrengst van het gepachte verdelen (lid 2 met weglating van b). In het eerste geval speelt niet de waarde van het pachtobject een rol, maar de verhouding van de waarden van de aan de onderscheide-ne deelgenoten toe te delen gedeelten daarvan. In het tweede geval zal normaliter het pachtobject op een veiling worden gebracht en zal de koper aldaar na de overdracht het als zodanig verkrijgen, met de pachter erop dus. Die koper zal wel een melkvee-houder zijn en ook het melkquotum op dat pachtobject willen verwerven. Op de hoeve zonder meer zal hij wel geen bod willen uitbrengen. Ook hij zal zijn bod uit-brengen met het oog op de periode die waarschijnlijk zal verstrijken tot het einde van de pachtovereenkomst. Zo zouden we toch weer uitkomen bij de benadering van Heisterkamp en van de Pachtkamer van Hof Arnhem, waarbij de wachttijd ruim zes jaar kan zijn, maar soms, zoals ik heb uiteengezet, zeer gering. </content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1998-06-01 00:00:00</published><modified>1996-12-17 00:00:00</modified><editiondate>1998-06-01</editiondate><htmlpath>https://denhollander.info/artikel/5765</htmlpath></article>
</articles></edition>