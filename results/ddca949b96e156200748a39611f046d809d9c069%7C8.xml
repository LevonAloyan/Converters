<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2018</searchword><id>15283</id><udhid>UDH:TvAR/15283</udhid><titel>De levering van een bouwterrein: btw of overdrachtsbelasting?</titel><searchwords><searchword>TvAR 12/2018</searchword><searchword>UDH:TvAR/15283</searchword></searchwords><attachments><attachment><name>20134.pdf</name><extention>pdf</extention><url>https://denhollander.info/download/20134/ci</url></attachment></attachments><inleiding>&lt;p&gt;Bij de levering (verkrijging) van een perceel grond of een bouwkavel is het eigenlijk altijd de vraag of er overdrachtsbelasting of omzetbelasting (hierna btw) is verschuldigd. Per 1 januari 2017 is de definitie van het wettelijke begrip bouwterrein zodanig aangepast dat sindsdien sneller sprake zal zijn van btw-belaste grond dan vóór 2017. In deze bijdrage ga ik in op deze nieuwe definitie en op de vraag welke invloed deze heeft op de (agrarische) praktijk. &lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;De levering van een onroerende zaak is op grond van art. 11 lid 1 onderdeel a Wet OB 1968 vrijgesteld van btw. Een uitzondering daarop is de levering van een bouwterrein (art. 11 lid 1 onderdeel a onder 1&lt;span class="superscript"&gt;e&lt;/span&gt; Wet OB 1968). De levering daarvan is verplicht btw belast. In art. 11 lid 4 (vanaf 2019 lid 6) Wet OB 1968 is het begrip bouwterrein beschreven. &lt;/p&gt;&lt;p&gt;Tot 2017 was de wettelijke definitie van het begrip bouwterrein gekoppeld aan een aantal specifieke vereisten (zei hierna). Omdat de Btw-richtlijn deze specifieke vereisten niet kent, rees de vraag of toch geen sprake kon zijn van een bouwterrein zonder dat aan één of meerdere van de wettelijke vereisten werd voldaan. Het antwoord kwam met de zaak Woningstichting Maasdriel waarin uiteindelijk de Hoge Raad oordeelt dat voor de kwalificatie van bouwterrein de intentie van partijen om tot bebouwing over te gaan beslissend zou moeten zijn (HR 7 juni 2013, nr. 12/00765, BNB 2013/175c). Met andere woorden, de wet was veel te stringent met haar bouwterrein-vereisten. Een wetswijziging was op komst, maar tot die tijd ontstond een situatie waarin ondernemers, afhankelijk van hun belang (zie hierna), zich konden beroepen op de stringente vereisten van de wet en als dat niet uitkwam kon er rechtstreeks een beroep worden gedaan op de Europese Btw-richtlijn. Een ideale situatie voor fiscale planning (‘cherry picking’) waaraan - voorspelbaar - een einde kwam per 1 januari 2017 met de aan de richtlijn aangepaste nieuwe wettelijk bouwterrein-definitie.&lt;/p&gt;&lt;h3&gt;2. Hoe was het ook al weer?&lt;/h3&gt;&lt;p&gt;Tot 1 januari 2017 was alleen sprake van een btw belast bouwterrein als er een bouwvergunning was afgegeven of als de grond bijvoorbeeld was bewerkt. Dat was een gevolg van de definitie die toen gold en in feite uit drie elementen bestond.&lt;/p&gt;&lt;ol&gt;&lt;li class="nummers"&gt;er moest sprake zijn van onbebouwde grond;&lt;/li&gt;&lt;li class="nummers"&gt;die grond moest voldoen aan één van de in artikel 11, vierde lid, van de Wet OB 1968 genoemde vier voorwaarden. Zo moeten er aan de onbebouwde grond bewerkingen plaatsvinden of hebben plaatsgevonden, een omgevingsvergunning voor een bouwactiviteit zijn verleend, voorzieningen in de omgeving worden (of zijn) getroffen of voorzieningen die uitsluitend dienstbaar zijn aan de grond worden (of zijn) getroffen.&lt;/li&gt;&lt;li class="nummers"&gt;En dit allemaal met het oog op bebouwing van die grond. &lt;/li&gt;&lt;/ol&gt;&lt;p&gt;Hoewel vanaf 2017 de definitie grondig is aangepast, is het goed om te realiseren dat deze oude beschrijving op punten haar belang wel blijft behouden. Niet alleen komen elementen terug in de nieuwe definitie maar zij vormt nog steeds een soort ondergrens voor het huidige bouwterreinbegrip. Met andere woorden, als wordt voldaan aan de voorwaarden beschreven in deze oude definitie, dan kun je er van op aan dat ook onder het huidige regime sprake is van een btw belast bouwterrein.  &lt;/p&gt;&lt;h3&gt;3. De nieuwe, huidige, definitie van het begrip bouwterrein&lt;/h3&gt;&lt;p&gt;Sinds 2017 definieert het huidige art. 11 lid 4 Wet OB 1968 een bouwterrein als volgt:&lt;/p&gt;&lt;blockquote&gt;‘Onder een bouwterrein als bedoeld in het eerste lid, onderdeel a, onder 1°, wordt verstaan onbebouwde grond die kennelijk bestemd is om te worden bebouwd met een of meer gebouwen.’&lt;/blockquote&gt;&lt;p&gt;Met deze wetsaanpassing wordt de nadruk gelegd op de intentie van partijen. De definitie krijgt daarmee een subjectief karakter: als de koper van plan is te gaan bouwen, dan hoort er btw te drukken op de grond. Er zal veel eerder dan we gewend zijn sprake zijn van btw heffing.&lt;/p&gt;&lt;p&gt;Toch ligt dat iets genuanceerder. Uit de parlementaire geschiedenis kan worden opgemaakt dat bij de beoordeling of sprake is van een bouwterrein op het tijdstip van levering moet worden bezien of op basis van &lt;span class="italic"&gt;objectief&lt;/span&gt; vast te stellen gegevens sprake is van een onbebouwd terrein dat bestemd was om te worden bebouwd. Dit is in ieder geval aan de orde als aan één of meer van de tot 1 januari 2017 in de wet openomen vier limitatieve voorwaarden is voldaan (zie oude definitie hiervoor). Er is daarnaast ook aan voldaan als er een ander objectief gegeven is waaruit blijkt dat het terrein op het moment van levering bestemd was te worden bebouwd. Bijvoorbeeld ingeval van een aangevraagde (maar nog niet verleende) omgevingsvergunning of gemaakte architect kosten die zien op het te bouwen gebouw op het betreffende terrein. De intentie van de toekomstige eigenaar om de grond te bebouwen kan weliswaar voldoende zijn, maar dit moet wel ondersteund worden door objectieve gegevens waaruit volgt dat het terrein op het moment van levering bestemd was voor bebouwing (artikelsgewijze toelichting bij het Belastingplan 2017, &lt;span class="italic"&gt;Kamerstukken II&lt;/span&gt; 2016/17, 34552,3, &lt;span class="italic"&gt;V-N&lt;/span&gt; 2016/49.3).&lt;/p&gt;&lt;h3&gt;4. Onbebouwde grond&lt;/h3&gt;&lt;p&gt;Ongewijzigd is de voorwaarde dat het moet gaan om onbebouwde grond. Evenals in het verleden geldt ook nu dat van een bouwterrein geen sprake kan zijn als de grond - al dan niet geheel - is bebouwd. Of sprake is van bebouwde grond moet worden beoordeeld naar de omschrijving van het begrip gebouwen zoals die is opgenomen in art.11 lid 3 onderdeel a Wet OB 1968. &lt;/p&gt;&lt;p&gt;De wet en de richtlijn kennen dezelfde definitie van ‘gebouw’: ieder bouwwerk dat vast met de grond is verbonden. Uit de parlementaire geschiedenis en het eerder aangehaalde Vastgoedbesluit volgt dat in Nederland een ruime betekenis aan het begrip ‘gebouw’ wordt toegekend. Zo kwalificeren ook straten, wegen, sluizen, atletiekbanen en kunstgrasvelden als bebouwing. Levering daarvan kan niet leiden tot de levering van een bouwterrein. Minder duidelijk is of dat ook geldt bij de levering van bijvoorbeeld parkeerterreinen, kunstgrasvelden en op de fundering na gesloopte gebouwen.&lt;/p&gt;&lt;p&gt;Wat dat laatste betreft is interessant dat de staatssecretaris van mening is dat het gedeeltelijk slopen van een gebouw als zodanig niet leidt tot een onbebouwd terrein, waarbij als voorbeeld van gedeeltelijke sloop expliciet (en zelfs een restant van) een fundering wordt genoemd.&lt;/p&gt;&lt;p&gt;De vraag of sprake is van een gebouw of juist van onbebouwde grond is alleen maar relevanter geworden nu we vanaf 2017 te maken hebben met een ruime bouwterrein-definitie.&lt;/p&gt;&lt;p&gt;In het verlengde van die constatering kan ook de Don Bosco-zaak niet onbesproken blijven. Onder omstandigheden kan ook bebouwde grond als onbebouwde grond en dus als bouwterrein kwalificeren. Dit volgt zoals gezegd uit de zaak ‘Don Bosco’ (HvJEU 19 november 2009, C-461/08, ﻿&lt;span class="italic"&gt;BNB&lt;/span&gt; 2011/14) waarin is beslist dat ondanks de bebouwde staat toch sprake kan zijn van de levering van onbebouwde grond. Het betrof de situatie waarin de verkoper grond levert waarop nog een gebouw staat, maar waarbij hij (de verkoper) zich er jegens de koper ook toe heeft verbonden om dit gebouw volledig te slopen. Voor de btw is dan sprake van één samengestelde handeling die, als geheel, niet de levering van het bestaande gebouw, maar de levering van een onbebouwd terrein tot voorwerp heeft, ongeacht de vorderingen van de sloop op het moment van de levering. Om tot een btw belaste levering te komen moet dan nog wel worden beoordeeld of de onbebouwde grond op het moment van de levering bestemd was om te worden bebouwd en dus als bouwterrein is te typeren. &lt;/p&gt;&lt;p&gt;Daarvan is in elk geval sprake in de situatie die speelde in de eerdergenoemde zaak Woningstichting Maasdriel waar onbebouwde grond wordt geleverd die is ontstaan doordat de leverancier de daarop staande bebouwing heeft gesloopt met het oog op de toekomstige bebouwing en het terrein ten tijde van de (op)levering daadwerkelijk bestemd is om te worden bebouwd. Evenals in de Don Bosco-zaak werd beslist dat het niet van belang is hoe ver de sloop van het oude gebouw is ten tijde van de levering van het bouwterrein. Doorslaggevend is de vraag of de leverancier zich ertoe heeft verbonden om dit gebouw in het kader van de levering volledig te slopen. Dit moet blijken uit objectieve gegevens.&lt;/p&gt;&lt;h3&gt;5. Koop-aanneemovereenkomst&lt;/h3&gt;&lt;p&gt;In HR 22 maart 2013, nr. 12/02180, &lt;span class="italic"&gt;BNB&lt;/span&gt; 2013/133c, ging het over de levering van een perceel onbebouwde grond dat onderdeel vormde van een koop-aanneemovereenkomst. De opzet was om de grond afzonderlijk van de aanneemovereenkomst en btw-vrijgesteld te leveren. In het verlengde van de Don Bosco-zaak besliste de Hoge Raad echter dat de levering van een perceel onbebouwde grond en - in dat geval - de bouw van een appartement tezamen als één prestatie moest worden gezien, en wel als de btw belaste levering van een nieuw gebouw bij oplevering (art. 11 lid 1 onderdeel a ten 1&lt;span class="superscript"&gt;e&lt;/span&gt; Wet OB 1968). Tot deze slotsom kwam de Hoge Raad onder verwijzing naar de Don Bosco-zaak omdat ook hier sprake is van een samengestelde prestatie: de grondlevering en de bouw van het nieuwe gebouw (appartement) wordt gelijktijdig overeengekomen en verricht door dezelfde ondernemer.&lt;/p&gt;&lt;p&gt;Deze koop-aanneemovereenkomsten waren populair en interessant omdat ze ervoor zorgden dat bij de levering van een woning aan een particulier de grondwaarde zonder btw-heffing kan overgaan. In het eerdergenoemde besluit van 19 november 2013 wordt daarover opgemerkt dat door het arrest van de Hoge Raad van 22 maart 2013 aan die mogelijkheid een einde is gekomen. Dat lijkt niet een volledig juiste conclusie. Alleen als de grondlevering en de bouw door dezelfde ondernemer (waaronder een fiscale eenheid voor de omzetbelasting) plaatsvindt, dan is sprake van een btw-belaste samengestelde prestatie.&lt;/p&gt;&lt;p&gt;Een nog grotere fiscale impact op de koop-aanneemovereenkomst heeft de nieuwe bouwterrein-definitie. Het lijkt bijna uitgesloten dat nu nog sprake is van de levering van onbebouwde grond, niet zijnde een bouwterrein, als de grond in combinatie met een aanneemopdracht (lees bouwintentie) wordt geleverd. Het feit dat de grondverkoper niet optreedt als aannemer, waarmee wordt voorkomen dat geen sprake is van een samengestelde prestatie, zal niet baten.   &lt;/p&gt;&lt;h3&gt;6. Onbebouwde grond niet-btw-belast&lt;/h3&gt;&lt;p&gt;De levering van onbebouwde grond is niet altijd te beschouwen als een bouwterrein. Als een bouwbestemming ontbreekt en/of deze niet blijkt uit de objectieve gegevens, dan is de levering verplicht btw vrijgesteld, tenzij geopteerd zou worden voor een btw-belaste levering. Het belang van opteren kan bijvoorbeeld zijn gelegen in de aftrek van de voorbelasting in verband met gemaakte kosten voor het bewerken van de grond. Zonder te opteren zou deze aftrek wellicht moeten worden herzien in de zin van art. 15 lid 4 2&lt;span class="superscript"&gt;e&lt;/span&gt; volzin Wet OB 1968. &lt;/p&gt;&lt;p&gt;De levering van cultuur- of landbouwgrond, ook al is deze grond bewerkt ten behoeve van de teelt (bijvoorbeeld met het oog op de bloementeelt omgespoten), is daarom op grond van art. 11 lid 1 onderdeel a Wet OB 1968 btw-vrijgesteld. Voor andere voorbeelden verwijs ik graag naar het Besluit van 19 september 2013, nr. BLKB2013/1686M, &lt;span class="italic"&gt;V-N&lt;/span&gt; 2013/54.15. &lt;/p&gt;&lt;p&gt;De levering van onbebouwde (maar ook bebouwde) grond blijft ook buiten de btw-heffing als de levering onderdeel uitmaakt van de overdracht van - een deel van - een onderneming. In de btw spreken we dan van een ‘algemeenheid van goederen’. Het gevolg hiervan is dat - ook als een bouwterrein hier onderdeel van uitmaakt – btw-heffing achterwege moeten blijven (art. 37d Wet OB 1968). In de regel is hier sprake van bij (gedeeltelijke) bedrijfsoverdrachten. Het ontbreken in dit geval van verschuldigdheid van btw hoeft de toepassing van de samenloopvrijstelling in de overdrachtsbelasting echter niet in de weg te staan. Ik verwijs naar het hierna opgenomen onderdeel ‘&lt;span class="italic"&gt;Samenloop van btw en overdrachtsbelasting’&lt;/span&gt;.&lt;/p&gt;&lt;p&gt;Hetzelfde geldt voor onroerendgoedtransacties tussen onderdelen van een fiscale eenheid in de zin van de btw (art. 7 lid 4 Wet OB 1968). Ook hier geldt dat, zelfs als het gaat om de levering van een bouwterrein, dit niet leidt tot btw-heffing omdat de eigendomsoverdracht binnen fiscale eenheid geschiedt. Toepassing van de samenloopvrijstelling hoeft ook hier niet te worden gefrustreerd. Ik verwijs wederom naar het onderdeel ‘&lt;span class="italic"&gt;Samenloop van btw en overdrachtsbelasting’&lt;/span&gt; hierna.&lt;/p&gt;&lt;h3&gt;7. Het belang van de nieuwe definitie voor de praktijk&lt;/h3&gt;&lt;p&gt;In de regel zal de wens bestaan om onbebouwde grond die bijvoorbeeld is bestemd voor woningbouw zonder btw te leveren omdat de koper deze btw niet zal kunnen terugvragen. Als de koper daarentegen een btw-belaste bestemming heeft voor het perceel, zoals vaak het geval is bij de bouw van bedrijfspanden en -ruimten, dan zal de kwalificatie als bouwterrein juist leiden tot het voordeel dat dan geen overdrachtsbelasting is verschuldigd vanwege de samenloop met overdrachtsbelasting (zie hierna). Dit laatste zal zich voordoen als de koper de onbebouwde grond wil gebruiken als ondergrond van nieuw te bouwen bedrijfsopstallen (stallen, loodsen, schuren, kantoorruimten enz.). Omdat de koper de btw kan terugvragen, leidt de btw-heffing - afgezien van een eventueel financieringsnadeel – niet tot een nadeel. &lt;/p&gt;&lt;h4&gt;7.1. Samenloop van btw en overdrachtsbelasting&lt;/h4&gt;&lt;p&gt;Bij de levering van een bouwterrein in de zin van art. 11 lid 4 Wet OB 1968 kan een beroep worden gedaan op de zogenaamde samenloopvrijstelling in de overdrachtsbelasting (art. 15 lid 1 onderdeel a Wet op belastingen rechtsverkeer (hierna WBR)). De vrijstelling is bedoeld om cumulatie van de omzetbelasting en overdrachtsbelasting te voorkomen. Bijvoorbeeld als het gaat om de verkrijgingen van onroerende zaken die als bedrijfsmiddel zijn gebruikt, waarbij de verkrijger de omzetbelasting niet geheel of gedeeltelijk in aftrek kan brengen. In de tweede plaats is de vrijstelling bedoeld om van overdrachtsbelasting vrij te stellen verkrijgingen van echte 'nieuwbouw', dat wil zeggen nieuwe nog ongebruikte onroerende zaken die zich nog bevinden in de bouw- en handelsfase en waarvan de levering verplicht belast is met omzetbelasting. Hier valt bijvoorbeeld het begrip bouwterrein onder. &lt;/p&gt;&lt;p&gt;Aanvankelijk was voor de toepassing van de vrijstelling nog een goedkeurend beleidsbesluit nodig. Oorzaak daarvan was dat de vrijstellingsbepaling in de WBR verwijst naar de wettelijke bouwterrein-definitie in de Wet OB 1968, terwijl tot 2017 voor de kwalificatie van bouwterrein ook een beroep kon worden gedaan op de richtlijndefinitie. Met de aanpassing van de bouwterrein-definitie in de Wet OB 1968 per 1 januari 2017 is die goedkeuring niet meer nodig. De samenloopvrijstelling overdrachtsbelasting is nu van rechtswege van toepassing. &lt;/p&gt;&lt;p&gt;In het geactualiseerde beleidsbesluit over samenloop overdrachtsbelasting en omzetbelasting (Besluit van 16 maart 2017, nr. 2017-51500) wordt de toepassing van de samenloopvrijstelling onder voorwaarden goedkeurend uitgebreid tot onder meer de beide hiervoor in onderdeel ‘&lt;span class="italic"&gt;Onbebouwde grond niet-btw-belast&lt;/span&gt;’ geschetste situaties. Het gaat dan om transacties binnen fiscale eenheid of in het kader van de overdracht van een algemeenheid van goederen. Dat laatste zal zich in de praktijk met name voordoen bij een – al dan niet gedeeltelijke – bedrijfsoverdracht. In beide situaties blijft weliswaar verplicht de btw-heffing achterwege, maar er kan desondanks een beroep worden gedaan op de samenloopvrijstelling overdrachtsbelasting. Een voorwaarde die de staatssecretaris stelt is dat zonder de fiscale eenheid, respectievelijk, zonder toepassing van de geruisloze overgang in de zin van art. 37d Wet OB 1968, de levering op grond van art. 11 lid 1 onderdeel a Wet OB 1968 met btw zou zijn verricht. Met andere woorden, er moet wel sprake zijn van bijvoorbeeld een bouwterrein.  &lt;/p&gt;&lt;p&gt;Ten slotte nog dit: een nogal eens gehoord misverstand is dat je ook met het opteren voor een btw-belaste levering (art. 11 lid 1 onderdeel a ten 5&lt;span class="superscript"&gt;e&lt;/span&gt; Wet OB 1968) in aanmerking zou kunnen komen voor de samenloopvrijstelling overdrachtsbelasting. Dat is niet juist. De WBR kent namelijk het vereiste dat de levering &lt;span class="italic"&gt;verplicht&lt;/span&gt; belast is met btw. &lt;/p&gt;&lt;h4&gt;7.2. Cultuurgrondvrijstelling overdrachtsbelasting&lt;/h4&gt;&lt;p&gt;Als met de nieuwe bouwterrein-definitie sneller en in een eerder stadium sprake is van btw-heffing en om die reden ook eerder een beroep kan worden gedaan op de samenloopvrijstelling (zie hiervoor), rijst de vraag of dit van invloed is op de eventuele keuze tussen de samenloopvrijstelling en de andere in de agrarische sector veelvuldig toegepaste vrijstelling overdrachtsbelasting: de cultuurgrondvrijstelling.&lt;/p&gt;&lt;p&gt;In artikel 15 lid 1 onderdeel q WBR is de cultuurgrondvrijstelling opgenomen. Op deze vrijstelling kan een beroep worden gedaan bij de verkrijging van cultuurgrond waaronder ook begrepen de ondergrond van tuinbouwkassen (glastuinbouw). Voorwaarde is dat de het om gronden gaat die bestemd zijn voor agrarische doeleinden. Die bestemming kan er op het moment van verkrijging al op zitten door de feitelijke agrarische exploitatie, maar het kan ook gronden betreffen die in de toekomst de bestemming feitelijke agrarische exploitatie hebben.&lt;/p&gt;&lt;p&gt;Een nadeel bij de toepassing van de cultuurgrondvrijstelling is dat de verkrijger van de grond ‘vastzit’ aan een tienjaarstermijn waarbinnen - bij het niet meer voldoen aan de agrarische bestemming - de vrijstelling met terugwerkende kracht zal worden teruggedraaid. Het kan om die reden dan ook interessant zijn om in voorkomende gevallen te kijken of niet een beroep kan worden gedaan op de samenloopvrijstelling in plaats van op de cultuurgrondvrijstelling. Met de nieuwe en ruimere definitie van het btw-begrip bouwterrein, lijkt daar vaker een beroep op te kunnen worden gedaan. Het gaat dan met name om situaties waarin de grond bestemd zal zijn voor kassenbouw. &lt;/p&gt;&lt;h4&gt;7.3. Belang btw-ondernemerschap&lt;/h4&gt;&lt;p&gt;De nieuwe definitie van het begrip bouwterrein brengt met zich mee dat al in een vroeg stadium, namelijk, op basis van de bestemming, sprake is van btw-belaste grond. Dat kan – zoals al eerder geconstateerd – nadelig uitwerken als de grond bijvoorbeeld een woonbestemming heeft waarbij de uiteindelijke particuliere koper geen recht heeft op btw-aftrek. Dit kan zich bijvoorbeeld voordoen in het buitengebied als in het kader van ‘ruimte voor ruimte’- of ‘rood voor rood’-projecten en de daaraan gekoppelde bestemmingswijzigingen percelen bouwkavels worden verkocht aan particulieren die daar een nieuwe (burger)woning op willen bouwen.    &lt;/p&gt;&lt;p&gt;Vanaf 2017 zorgt de gewijzigde bouwterrein-definitie er voor dat sneller – in een eerder stadium – sprake zal zijn van btw-heffing bij de levering van een perceel onbebouwde grond. Dat heeft naar ik aanneem direct gevolgen voor de transacties die volgen op de hier bedoelde ruimte voor ruimte’- of ‘rood voor rood’-projecten. De bouwkavels die de agrariër verkoopt zullen al snel kwalificeren als bouwterrein in de zin van art. 11 lid 4 Wet OB 1968. Daar komt bij dat de rechtspraak op het gebied van de samengestelde prestaties (de hiervoor beschreven zaken Don Bosco en Woningstichting Maasdriel) dit effect alleen nog maar versterkt. &lt;/p&gt;&lt;p&gt;Het is om die reden dat mogelijk meer dan vóór 2017 het zinvol is om te beoordelen of de verkoper wel optreedt in zijn of haar hoedanigheid van btw-ondernemer. Btw-heffing dient immers achterwege te blijven als niet als btw-ondernemer wordt opgetreden. Dat geldt ook als er sprake is van grond- of vastgoedtransactie waarbij een bouwterrein is betrokken.&lt;/p&gt;&lt;p&gt;Voor de beoordeling van het btw-ondernemerschap spelen allerlei factoren een rol. Het voert helaas te ver in dit artikel hierover te veel uit te wijden. Wat ik de lezer in dit verband echter niet wil onthouden zijn de gevoegde zaken Slaby en Kuc (HvJEU 15 september 2011, zaken C-180/10 en C-181/10). Uit deze zaken kan worden opgemaakt dat een belangrijke factor voor de beoordeling van het btw-ondernemerschap de beantwoording van de vraag is hoe actief de agrariër is bij de verkoop van het perceel grond is geweest. Of te wel, heeft hij of zij zich gedragen als een handelaar. Daarbij geeft het HvJEU expliciet aan dat het aantal of de omvang van de verrichte verkopen (het aantal percelen) op zich niet van doorslaggevend belang is. Wat daarentegen wel van invloed is op deze ondernemersvraag is de beoordeling of de verkoper ‘&lt;span class="italic"&gt;voor de verkoop van onroerend goed actief stappen onderneemt door middelen in te zetten die te vergelijken zijn met die welke een fabrikant, handelaar of dienstverrichter in de zin van artikel 9, lid 1, tweede alinea, van de btw-richtlijn aanwendt. Dergelijke actieve stappen kunnen onder meer bestaan in de uitvoering van werken om deze terreinen bouwrijp te maken en het gebruik van beproefde verkooptechnieken&lt;/span&gt;.’.&lt;/p&gt;&lt;p&gt;In de praktijk zal deze grens tussen btw onbelast vermogensbeheer en btw-ondernemerschap niet altijd makkelijk zijn te trekken. Eén ding is wel zeker, namelijk, dat deze ondernemersvraag met de nieuwe bouwterreindefinitie aan belang heeft gewonnen.&lt;/p&gt;&lt;h3&gt;8. Tot slot een aantal conclusies voor de praktijk&lt;/h3&gt;&lt;p&gt;Ik sluit af met een aantal conclusies.&lt;/p&gt;&lt;ul&gt;&lt;li class="streepjes"&gt;Duidelijk is dat de nieuwe bouwterrein-definitie bij de levering van onbebouwde grond eerder tot btw-heffing zal leiden. &lt;/li&gt;&lt;li class="streepjes"&gt;Dit wordt versterkt door de rechtspraak rond de samengestelde prestaties die ervoor zorgt dat onder omstandigheden ook bebouwde grond als bouwterrein kan kwalificeren.&lt;/li&gt;&lt;li class="streepjes"&gt;Van belang is dat de bouwbestemming is gekoppeld aan objectieve gegevens zoals bijvoorbeeld de aanvraag van een bestemmingswijziging of een omgevingsvergunning. Zonder de aanwezigheid hiervan, hoeft er ondanks de bouwbestemming geen sprake te zijn van een bouwterrein.&lt;/li&gt;&lt;li class="streepjes"&gt;Het is eveneens zinvol het btw-ondernemerschap te beoordelen van de verkoper. Het ontbreken daarvan zal ertoe leiden dat dan geen btw is verschuldigd, ook al is sprake van een bouwterrein. &lt;/li&gt;&lt;/ul&gt;</content><legacyfootnotes/><footnotes><footnote>1 Harm-Jan de Boer is BTW-specialist bij Alfa Accountants en Adviseurs te Wageningen.</footnote></footnotes><auteurs>mr. H.J. de Boer</auteurs><published>2018-12-19 14:42:54</published><modified>2020-10-22 08:37:49</modified><editiondate>2018-12-19</editiondate><htmlpath>https://denhollander.info/artikel/15283</htmlpath></article>
</articles></edition>