<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1995</searchword><id>6024</id><udhid>UDH:TvAR/6024</udhid><titel>Landbouw en water</titel><searchwords><searchword>TvAR 11/1995</searchword><searchword>UDH:TvAR/6024</searchword></searchwords><attachments><attachment><name>1995_nr 11_Artikel_Lopes.pdf</name><extention>pdf</extention><url>https://denhollander.info/download/5833/ci</url></attachment></attachments><inleiding>ALGEMEEN&#13;
Aan het wetenschappelijk gedeelte van de jaarvergadering van de Vereniging voor Agrarisch&#13;
Recht, op 19 mei 1995 te Bilthoven, namen ongeveer negentig personen deel. Drie&#13;
van hen waren preadviseurs, prof. mr. A. van Hall, ir. L.J. Vollebregt en mr. H.J.M. Havekes&#13;
(preadviezen in het aprilnummer), drie uitgenodigde intervenienten, ir. H. Rogaar, R.&#13;
van der Zande en prof. mr. W. Brussaard en vier traden spontaan op, mr. T.E. Willems,&#13;
prof. mr. J. Wessel, P. Buur en mr. D. W. Bruil. En dan kwam prof. mr. M.J. van Mourik&#13;
die van zijn laatste dag als voorzitter van de vereniging een feest wilde maken, nog vrolijker&#13;
en spontaner voor de dag dan wij al van hem gewend waren. De overigen deden niet&#13;
van zich spreken, de meesten van hen luisterden.</inleiding><content>Discussie&#13;
De bijdragen aan de discussie hebben betrekking op de toestand van water en land, de&#13;
oorzaken van ongewenste ontwikkelingen, de vraag welke ontwikkelingen wij nu wensen,&#13;
de verhouding tussen waterhuishouding, ruimtelijke ordening, natuur en milieu en daaruit&#13;
volgend de eisen waaraan de bestuurlijke organisatie zou moeten voldoen.&#13;
PROBLEEMSTELLING&#13;
Rogaar geeft aan de hand van beeldend materiaal een uiteenzetting over onderwerpen als&#13;
verdroging, vernatting en vervuiling. Als buitenstaander ben ik zeker niet in staat een en&#13;
ander na te vertellen, wel herinner ik mij de gewaarwording van bewondering voor het&#13;
optreden van iemand die zich met zijn vak weet te vereenzelvigen.&#13;
Hij gaat verder met het formuleren van vragen die voor grote groepen niet of niet meer&#13;
bestaan. Zij weten wat gebeuren moet en hun vragen hebben dus betrekking op haalbaarheid,&#13;
techniek en kosten. Maar hun weten is niet gebaseerd op antwoorden op prealabele&#13;
vragen, zoals Rogaar die stelt. Vragen als over de noodzaak alle vervuiling te saneren,&#13;
over de werkelijke aanwezigheid van schade en de omvang daarvan, en, nog meer relativerend&#13;
en prealabel, over de toereikendheid van onze kennis. Het is al de vraag wat natuur is. Eutrofiëring in de beek veroorzaakt in de beekdalen&#13;
rijkere milieus en vegetatie. Dat is natuur ten voeten uit. De eutrofiëring moet wel in de&#13;
beek blijven. Het waterschap kan voorkomen dat zij in de Noordzee terecht komt.&#13;
Rogaar ziet een grote mate van onredelijkheid in de belasting van lozing op oppervlaktewater&#13;
via een drainpijp, terwijl lozing op de grond op den duur het grondwater vervuilt&#13;
en de vervuiler niets zou kosten. Verontreiniging is trouwens een relatief begrip. Omzetting&#13;
van landbouwgrond in bos gaat gepaard met verzuring. Beschuldigt men de omzetter,&#13;
bijvoorbeeld Staatsbosbeheer, dan van verontreiniging?&#13;
Spreker ziet meer in premies voor goed gedrag dan in heffingen in geval van schadelijk&#13;
gedrag. Zo zou bevorderd kunnen worden dat scheuring van zware klei in de zomer, met&#13;
alle risico van verontreiniging van het grondwater, door beregening wordt voorkomen.&#13;
In vergelijkbare geest denkt Vollebregt. Landbouw en natuur floreren in ieder geval&#13;
voor een deel in dezelfde omstandigheden. Verhoging van de grondwaterstand heeft een&#13;
gunstige invloed bij middelhoog land. Als vervolgens scheuring van land verontreiniging&#13;
van het grondwater ten gevolge heeft en als de beek vervuild dreigt te raken, dan moet&#13;
men denken aan de schepping van bufferzones. Zo is sprake van integraal beheer, maar de&#13;
realisatie daarvan stuit op enkele hindernissen.&#13;
Bij de door Rogaar aan de orde gestelde drainpijp komt het nodige kijken. De vraag is&#13;
wat de boer beoogt met zijn pijp in de sloot. Is er een werk tot de afvoer van stoffen of is&#13;
er geen werk? Zekere verliezen naar het milieu zijn onvermijdelijk. De oplegging van een&#13;
heffing per individu ziet ook Vollebregt niet als de oplossing. Een forfaitaire heffing lijkt&#13;
hem beter. De vraag is of aan de aanleg van de pijp de verlening van een vergunning zou&#13;
moeten voorafgaan, dan wel of de aanleg aan bepaalde voorschriften onderworpen zou&#13;
moeten zijn of dat volstaan zou kunnen worden met de formulering van een zorgplicht.&#13;
Ook Havekes ziet geen werkelijk verschil tussen lozing via een drainagebuis en die in&#13;
het grondwater. Trouwens, van een echte lozing mag men niet spreken, veeleer van een&#13;
bijkomend effect of gewoon van het feit dat verontreiniging optreedt. De heffing ingevolge&#13;
de Wet verontreiniging oppervlaktewateren is een bestemmingsheffing; de bestemming&#13;
is financiering van het beheer. Zij mag geen onredelijke belasting betekenen.&#13;
Met Van der Zande komt de milieubeweging aan het woord. Hij is voorstander van de&#13;
stroomgebiedbenadering. Voordeel is dat, ofschoon zeker bestuurlijke problemen moeten&#13;
worden overwonnen, verschillende waterbeheerstaken dan in handen van één waterschap&#13;
komen.&#13;
Verlaging van de grondwaterstand, verdroging dus, is niet alleen slecht voor de natuur,&#13;
maar heeft ook een negatieve invloed op de landbouwopbrengsten. Voor de schade aan de&#13;
landbouw bestaat een vergoedingsregeling, voor die aan de natuur niet. Spreker zou de&#13;
voorkeur geven aan verhoging van de grondwaterstand, in samenhang met het peil van&#13;
het oppervlaktewater. Daarmee zou duurzame landbouw worden bevorderd. Helaas leeft&#13;
de gedachte aan duurzame landbouw, aan samenhang met de natuur, niet in agrarische&#13;
kringen. Men wil de omstandigheden juist aanpassen aan het teeltplan en men voelt dus&#13;
meer voor herstelbeleid dan voor beschermingsbeleid. Terwijl toch juist de beken en&#13;
beekdalen indicatief zijn voor de kwaliteit van de natuur, reageren de boeren negatief op&#13;
maatregelen ter bestrijding van de vervuiling van het water. Zij zien in de eerste plaats de&#13;
met de maatregelen gemoeide kosten. Zij zouden juist beloond willen worden voor hun&#13;
landbouwkundig handelen, dat zij 'zorgvuldig' noemen. De milieuargumenten maken in dit gezelschap weinig indruk. Wat het kwaliteitsbeheer&#13;
betreft, ziet Vollebregt geen mogelijkheden voor de benadering van Van der Zande. Dit&#13;
beheer is sterk technologisch van aard en laat zich dus niet realiseren door kleinere eenheden&#13;
dan die van de provincie. De politiek hecht zeer aan een eenheidstarief voor alle huishoudens&#13;
in de provincie en is altijd op schaalvergroting uit. Havekes voegt hier aan toe&#13;
dat integraal waterbeheer als beleidsconcept niet altijd behoeft te leiden tot all-in bestuurlijke&#13;
organisaties. Dergelijk beheer doet zich overigens zowel binnen de waterhuishoudingstaak&#13;
(kwantiteit en kwaliteit) als bij de waterkeringszorg voor.&#13;
De landbouw is, zo vervolgt Vollebregt, gekant tegen verhoging van het grondwaterpeil&#13;
die immers drainage noodzakelijk maakt. Beschermingsbeleid zou dus alleen aanvaardbaar&#13;
zijn indien de overheid verplicht zou zijn aan boeren vergunning tot drainage te&#13;
verlenen. Vooralsnog is de landbouw het meeste gebaat bij herstelbeleid.&#13;
Helaas moet men zich niet zelden afvragen of de natuur zich wel op de juiste plaats bevindt.&#13;
Is dat niet het geval, dan moet men streven naar een verstandige oplossing en niet&#13;
vervallen tot Prinzipienreiterei.&#13;
Twee derde van de oppervlakte van ons land ligt lager dan het water. De natuur ligt&#13;
meestal hoger. Die hebben we, stelt Buur, lang geleden verwoest. We hebben ontgonnen,&#13;
zandverstuivingen gedenatureerd, dennen aangeplant. Betrekkelijk kort geleden is het milieu&#13;
'uitgevonden'. De natuur lijdt onder de verlaging van het grondwaterpeil. Die verlaging&#13;
wordt veroorzaakt doordat het hemelwater in zeer korte tijd via riolen en over het&#13;
asfalt de zee bereikt. Zeer ten onrechte wijst de milieubeweging de landbouw als een belangrijke&#13;
schuldige aan.&#13;
Van Hall herkent de aloude discussie met de belangengroepen in hun loopgraven. Hun&#13;
analyse is vaak goed, maar tot oplossingen komt het niet. Waarschijnlijk zal men vooral&#13;
via op bepaalde gebieden gericht beleid ervaring kunnen opdoen met duurzame landbouw.&#13;
Ideeën zijn er genoeg. Nu is er behoefte aan instrumenten, regels en een apparaat&#13;
om die regels te handhaven. Vaststaat dat goede bedoelingen alléén tekortschieten. Men&#13;
kan dus zeker niet met de formulering van een zorgplicht volstaan. Hieraan voegt Vollebregt&#13;
toe dat samenwerking, doch niet op te grote schaal, werkelijk een vereiste is. Van&#13;
Hall vindt nu wel dat landbouw en natuur tot elkaar in een gunstige verhouding staan en&#13;
samen op weg zijn vorm en inhoud te geven aan duurzame landbouw en duurzaam natuurbeheer.&#13;
ALGEMENE BESCHOUWINGEN&#13;
De interventie van Brussaard leent zich voor een opneming in een afzonderlijke rubriek.&#13;
Hij stelt vast dat de waterschappen in een interessante ontwikkelingsfase verkeren en&#13;
moeite hebben hun identiteit te formuleren. Rond het jaar 2000 zullen nog enkele tientallen&#13;
waterschappen resteren waarvan de meeste als all-in waterschap. Hun bestuur is functioneel&#13;
van aard (Waterschapswet). Door het integrale waterbeheer wordt hun taak&#13;
verbreed en ontstaan, meer dan thans het geval is, raakvlakken met de ruimtelijke ordening&#13;
en het milieubeleid. Met name in de verhouding met de gemeente ontstaan daardoor&#13;
spanningen. Inmiddels hebben de waterschappen zich meer gericht op vroegtijdig overleg&#13;
met de gemeenten, hoewel dat (ondanks art. 10 BRO) onvoldoende gestructureerd is. De bevoegdheden van een waterschap worden in hoge mate bepaald door de taakomschrijving&#13;
in het provinciale reglement, denk bij voorbeeld aan sancties (keurbevoegdheid).&#13;
Andere in aanmerking te nemen aspecten moeten altijd in relatie staan tot de&#13;
waterstaatkundige verzorging van het beheersgebied, immers de primaire taak van het&#13;
waterschap.&#13;
Brussaard haalt een reeks standpunten van Van Hall in diens preadvies aan en komt&#13;
hier en daar met een opmerking:&#13;
Van Hall geeft, in navolging van Van Wijmen, de natuur een afzonderlijke plaats in het&#13;
afwegingsproces, en wel als voorwaarde. Waterschappen zijn geen natuur- en landschapsbeheerders,&#13;
doch scheppers van waterstaatkundige voorwaarden voor het beleid van andere&#13;
overheden.&#13;
De bestemmingen en functies zoals die voortkomen uit de planvorming, zijn in beginsel&#13;
uitgangspunten voor het beheer van de waterschappen. Brussaard mist hier de eigen&#13;
verantwoordelijkheden van de waterschappen, die moeten leiden tot het stellen van voorwaarden&#13;
aan de andere overheden.&#13;
Integraal waterbeheer brengt geen verandering in de taak van de waterschappen, maar&#13;
in de wijze van taakvervulling.&#13;
Bij de besluiten naar aanleiding van een aanvraag van een vergunning moeten de waterschappen&#13;
relevante belangen behartigen. Brussaard wil dan wel weten welke belangen&#13;
relevant zijn. Ja, denk ik, Rodrigues Lopes, dat zouden wij allen wel willen weten. In feite&#13;
is deze vraag de kernvraag van de studiedag.&#13;
Ook over de verhouding van waterbeleid tot ruimtelijke ordening kunnen uiteenlopende&#13;
gedachten bestaan. Brussaard zelf denkt aan nevengeschiktheid, aan sterke verweving&#13;
en dus aan noodzaak tot coördinatie. Op provinciaal niveau waar de ruimtelijke ordening&#13;
voorop staat, zou veeleer integratie nodig zijn. In de verhouding tussen waterschappen en&#13;
gemeenten ontbreekt het aan samenwerking. Een binnenkort geactualiseerd rapport van&#13;
de Vereniging van Nederlandse Gemeenten en de Unie van Waterschappen zou de betrokken&#13;
overheden bijeen moeten brengen. Zij zouden meer informatie kunnen uitwisselen&#13;
en kunnen streven naar gemeenschappelijke planvorming.&#13;
Met milieuaspecten zijn de waterschappen weinig vertrouwd. Sinds kort bestaat dan de&#13;
coördinatie van de Wet milieubeheer met de Wet verontreiniging oppervlaktewateren.&#13;
Een verder gaande integratie van waterregels zal de betrokken overheden nog voor vele&#13;
moeilijkheden stellen.&#13;
Een vergunningenstelsel verliest zijn zin wanneer het bestuursorgaan altijd weigert de&#13;
vergunning te verlenen. Dit kan zich voordoen vanwege de functies van het water. Sommige&#13;
betrokkenen zullen op den duur geen vergunning meer aanvragen en het waterschap&#13;
zal ingediende aanvragen met tegenzin behandelen, daartoe gedwongen door de jurisprudentie&#13;
die in elk geval een afzonderlijk onderzoek en een afzonderlijke beoordeling eist.&#13;
Dan kan de wetgever maar beter overgaan op een absoluut verbod van bepaalde handelingen.&#13;
Ook wanneer, juist tegenovergesteld, een vergunning onder bepaalde standaardvoorwaarden,&#13;
altijd wordt verleend, ligt een algemene regeling in de wet veel meer voor de&#13;
hand. BELANGEN EN HUN RELATIE; REGELGEVING;&#13;
Veel hangt af van de positie die men aan de natuur toekent. Vertegenwoordigt de natuur&#13;
een belang of betekent zij dat activiteiten zijn uitgesloten? Mag de natuur geen schade lijden&#13;
of moet, indien zij die onverhoopt lijdt, gepoogd worden herstel te bewerkstelligen?&#13;
Van Hall stelt zich op het standpunt dat bestuurders niet direct op geld waardeerbare belangen&#13;
niet buiten beschouwing mogen laten.&#13;
Een integrale benadering zou moeten betekenen dat ook belangen die annex zijn, worden&#13;
gewogen. Echter, niet alle belangen kunnen volledig in de afweging worden betrokken,&#13;
met sommige moet slechts rekening worden gehouden.&#13;
De plaats van water in de ruimtelijke ordening kan duidelijk worden wanneer wij rekening&#13;
houden met de wijze waarop water en bestemmingen op elkander inwerken. Het ziet&#13;
er naar uit dat de waterbeheerders waar nodig aansluiting moeten zoeken bij de planvorming&#13;
op provinciaal en gemeentelijk niveau.&#13;
Bruil denkt niet zozeer aan regulering als wel aan herregulering van allerlei waterbeheer,&#13;
gericht op het dienen van allerlei belangen. De samenhang van water met milieu en&#13;
ruimtelijke ordening moet op het niveau van het agrarische bedrijf worden gevonden. Dan&#13;
moet de gehele materie in één wet worden ondergebracht, bij voorbeeld in de Wet bodembescherming.&#13;
Als alomvattend instrument kan dan de milieuvergunning dienen.&#13;
De rechtsbescherming tegen een fusie van drie verschillende plannen, te weten streekplan,&#13;
milieubeleidsplan en waterhuishoudingsplan met hun verschil in karakter, procedure&#13;
en rechtsbescherming, komt Bruil niet eenvoudig voor. Van Hall constateert, reagerende&#13;
op een vraag van Bruil, dat geen eensluidende opvatting bestaat over de aard van een provinciaal&#13;
waterhuishoudingsplan, met name of dit een besluit is in de zin van de Algemene&#13;
wet bestuursrecht. Havekes vertelt dat de provincie Drenthe reeds een poging heeft gedaan&#13;
de drie plannen ineen te schuiven.&#13;
BESTUURLIJKE ASPECTEN&#13;
Havekes wijst op de mogelijkheid dat de waterschappen zelf voorwaarden stellen aan de&#13;
provincie of de gemeente. In een wet als de Deltawet grote rivieren heeft water het primaat.&#13;
In de context van die wet staat dijkverzwaring voorop.&#13;
De problematiek kan ook van een andere kant worden benaderd. Willems wijst op de&#13;
mogelijkheid van overheveling van allerlei taken, ook van waterstaatstaken, naar het algemeen&#13;
bestuur. Is de natuur een waarde en niet een belang, dan is de vraag hoe zij functioneel&#13;
in het bestuur haar plaats kan krijgen. Misschien kan worden gedacht aan&#13;
kwaliteitszetels.&#13;
Het voorgaande impliceert het onderbrengen van waterstaatstaken bij gemeente en provincie.&#13;
Dat zal volgens Van Hall niet geschieden indien de waterschappen zich beperken&#13;
tot de waterstaatkundige zorg, met name tot die met betrekking tot de waterkwantiteit en&#13;
de waterkering. Reeds met behandeling van kwaliteitsaspecten geraken de waterschappen&#13;
in concurrentie met andere instanties. De natuurwaarde moet worden gezien als intrinsiek&#13;
deel van het geheel. Alleen wanneer het natuurgebied een groot deel van de oppervlakte&#13;
van het waterschap bestrijkt en in handen is van één of enkele eigenaren, zou kunnen&#13;
worden gedacht aan een kwaliteitszetel voor natuur in het waterschapsbestuur. De materie is ook behandeld in de vergadering van de Nederlandse Vereniging voor&#13;
Waterbeheer op 5 april 1995. Daarbij ging men er, vertelt Wessel, van uit dat landbouw&#13;
primair met grond van doen heeft. Creatie van waterbodemschappen zou de positie van de&#13;
waterschappen veilig stellen en harmonie van natuur en milieu met landbouw mogelijk&#13;
maken.&#13;
Ten slotte waarschuwt Havekes tegen het gevaar dat verbonden is aan grondwaterbeheer&#13;
door waterschappen. Onttrekking van grondwater leidt tot verder oprukken van het&#13;
kwelwater. Nu delegeert de provincie des zomers een deel van het grondwaterbeheer aan&#13;
waterschappen in die zin dat deze zich belasten met de verlening van beregeningsvergunningen.&#13;
Waterschappen met te veel taken houden op waterschappen te zijn en stellen zich&#13;
bloot aan initiatieven tot overneming door het algemeen bestuur. </content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1995-11-01 00:00:00</published><modified>1994-06-10 00:00:00</modified><editiondate>1995-11-01</editiondate><htmlpath>https://denhollander.info/artikel/6024</htmlpath></article>
</articles></edition>