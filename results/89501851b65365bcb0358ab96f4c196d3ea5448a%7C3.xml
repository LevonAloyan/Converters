<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2004</searchword><id>3506</id><udhid>UDH:TvAR/3506</udhid><titel>Lease van melkquotum en pacht</titel><searchwords><searchword>TvAR 2/2004</searchword><searchword>UDH:TvAR/3506</searchword></searchwords><attachments><attachment><name>2004_nr 2_Artikel_Mertens.pdf</name><extention>pdf</extention><url>https://denhollander.info/download/3522/ci</url></attachment></attachments><inleiding>1.	Inleiding&#13;
&#13;
Ongeveer de helft van het lease-melkquotum in ons land wordt structureel verhuurd. Structureel verhuren verschaft de verhuurder een jaarlijkse inkomstenbron en hij hoeft (nog) niet af te rekenen met de fiscus wegens beëindiging van zijn melkveehouderij. Verhuur van melkquotum door de pachter is, zonder verpachters toestemming, alleen onder voorwaarde van tijdelijke overdracht van het melkquotum toegestaan.&#13;
</inleiding><content>2.	Regelgeving leasing&#13;
&#13;
2.1	Europese en nationale regelgeving&#13;
&#13;
Sinds 1989 mag een melkveehouder onder bepaalde voorwaarden tijdelijk zijn melkquotum aan een andere melkproducent overdragen. Dit volgt thans uit artikel 6, lid 1, van de Verordening EEG nr. 3950/92, dat bepaalt dat de Lid-Staat elk jaar opnieuw kan besluiten, vóór uiterlijk 31 december van het lopende melkprijsjaar, voor maximaal dat jaar, de tijdelijke overdracht van de individuele referentiehoeveelheid aan een andere melkproducent tijdelijk over te dragen.&#13;
&#13;
De verordening bepaalt ook dat de Lid-Staat die overdrachten kan reglementeren. Dit is in Nederland verwoord in artikel 24 Regeling Superheffing, dat luidt: dat een producent die een gedeelte van een referentiehoeveelheid welke hij niet zal gebruiken - overeenkomstig de EG-Verordeningen en met inachtneming van de voorwaarden van artikel 25 - voor de duur van een heffingsperiode tijdelijk kan overdragen.&#13;
&#13;
2.2	Structureel verhuren&#13;
&#13;
Duidelijk moge zijn dat verhuren dus alleen is toegestaan als een tijdelijke overdracht van melkquotum, met de nadruk op de tijdelijkheid voor maximaal een jaar.&#13;
&#13;
Structureel verhuren lijkt in strijd met de geest van voormeld artikel 6; vergelijk de restrictieve uitleg van het begrip producent door de Europese Commissie naar aanleiding van het arrest Thomsen/Henningsen, welke stelt dat een producent zelf moet produceren; zij laat echter wijselijk het uiteindelijke oordeel over haar interpretatie van de gevolgen van het arrest over aan de rechter. &#13;
	De Minister van LNV volgt het oordeel van de Commissie in zijn brief aan de Tweede Kamer van 4 april 2004  en stelt dat hij tot de conclusie is gekomen dat het volledig verhuren van een melkquotum niet langer kan worden toegestaan en hij de Regeling superheffing 1993 hiertoe zal aanpassen; voortaan zal volgens de Minister iedere mekveehouder zelf een groot gedeelte van zijn melkquotum moeten benutten en wordt het begrip producent in voormelde verordening op uniforme wijze uitgelegd.&#13;
	Door de maatregel te nemen van minimaal 70% benutting van het melkquotum door de producent zelf - wil deze recht behouden op zijn gehele quotum - zal Nederland voldoen aan de nieuwe communautaire verplichtingen, aldus de Minister in die brief.&#13;
&#13;
Structureel verhuren lijkt echter niet in strijd met de letter van voormelde artikelen, immers steeds keert het quotum jaarlijks terug in het bedrijf van de verhuurder, die dan weer zelf kan gaan melken of kan besluiten zijn quotum weer voor een jaar te verhuren.&#13;
	Men kan dus een vraagteken zetten bij voormelde conclusies in de brief van de Minister.&#13;
&#13;
3.	Einde pacht&#13;
&#13;
3.1	Tijdelijke leasing is voorwaarde&#13;
&#13;
Het Pachthof oordeelde al meerdere malen, dat wanneer een melkveehouder zijn melkquotum verhuurt en vervolgens zijn bedrijf beëindigt, er geen rechtsgeldige tijdelijke overdracht heeft plaatsgevonden. &#13;
	Of anders gezegd: verhuur van melkquotum, bekend als verleasing, is geen wanprestatie volgens het Pachthof, onder voorwaarde dat de met het gepachte samenhangende heffingvrije hoeveelheid melk bij het einde van de pachtovereenkomst weer beschikbaar is, zodat het dan aan de verpachter kan worden overgedragen.&#13;
&#13;
3.2	Jurisprudentie&#13;
&#13;
In 1992 oordeelde het Pachthof al dat de pachter, bij het einde van de pacht, tijdig moet zorgen voor oplevering van zijn melkquotum aan de verpachter. Verhuur mag dus niet langer duren dan het einde van de pachtperiode. &#13;
	Ook oordeelde het Pachthof in 1992 in een verlengingsprocedure dat de pachter, die melkquotum voor korte tijd verhuurde en was overgeschakeld van melkvee op vleesvee, niet in strijd handelde met hetgeen een goede pachter betaamt. &#13;
	In 1995 oordeelde het Pachthof dat een pachter, die zijn melkquotum met verpachters toestemming had verkocht en het nog niet volgemolken deel zonder diens toestemming nog had verhuurd, daardoor geen wanprestatie ten opzichte van die verpachter had gepleegd. &#13;
	Ietwat anders deed zich ook voor. Pachter had na het einde van de pacht, terwijl de grond al weer terug was bij de verpachter, het met de grond samenhangende melkquotum samen met eigen melkquotum, zonder zijn ex-verpachters toestemming, nog een jaar verhuurd. Het Hof veroordeelde pachter de huursom van het ex-verpachters deel, wegens ongerechtvaardigde verrijking van de pachter, aan verpachter door te betalen. &#13;
	In 1998 kwam een verzoek tot verlenging van een opgezegd pachtcontract bij het Pachthof voor.  Pachter had het met de pachtgrond samenhangende melkquotum zonder verpachters toestemming verhuurd en had het onmogelijk gemaakt de melkproductie op zijn bedrijf nog te hervatten. Het Hof oordeelde dit in strijd met de Regeling Superheffing en vond het twijfelachtig of de verhuur wel rechtsgeldig was; pachter had zich onbetamelijk gedragen en kreeg geen verlenging van zijn pachtcontract.&#13;
	In 2003 oordeelde het Pachthof over lease van melkquotum dat het de pachter vrijstaat om tijdens de looptijd van de pachtovereenkomst over te gaan tot een tijdelijke overdracht van het met de pachtgrond samenhangende melkquotum, mits het desbetreffende quotum bij het einde van de pachtovereenkomst weer ten behoeve van het gepachte beschikbaar is, wat onder meer ook veronderstelt dat het mogelijk is om op het gepachte de melkproductie te hervatten. &#13;
	Tot slot kwam nog aan de orde of verhuur van melkquotum door de pachter en overgang naar extensieve veehouderij een zodanige verandering van bestemming, inrichting of gedaante als bedoeld in artikel 30 van de Pachtwet van het gepachte was, dat daarvoor toestemming van verpachter vereist zou zijn.  Het Pachthof oordeelde dat verpachters toestemming niet nodig was. Niet is komen vast te staan dat de bedrijfsgebouwen niet meer mogen worden gebruikt voor de melkrundveehouderij en evenmin staat vast dat pachter zijn bedrijf zodanig voert dat het melkquotum zal vervallen, aldus het Hof. Het Hof waarschuwt de pachter wel door als volgt te overwegen: niet mag worden gelezen dat een pachter niet gehouden zou zijn ten opzichte van een verpachter om ervoor zorg te dragen, dat het melkquotum toegekend blijft. Pachter Dam exploiteert weliswaar een extensief bedrijf (geen melkvee, geen vee in de winter, verhuur van het gehele melkquotum) maar het blijft een agrarisch bedrijf, en de pacht werd niet ontbonden.&#13;
&#13;
3.3	Verdeling verpachter/pachter 50/50&#13;
&#13;
Uit artikel 7, lid 2, van voormelde EU-Verordening en uit de jurisprudentie op artikel 25, lid 2, van de Pachtwet blijkt dat een pachter het met de pachtgrond samenhangende melkquotum in stand dient te houden om dit bij pachtbeëindiging aan de verpachter te kunnen overdragen.&#13;
	De pachter ontvangt daarvoor krachtens constante jurisprudentie, maar steeds in dit geval, een vergoeding van 50% van de waarde van het melkquotum ten tijde van de overdracht.&#13;
&#13;
In de brief van de Minister van LNV van 24 september 2003  aan de Tweede Kamer heeft hij toegezegd deze 50/50 verhouding nader te willen bezien, en wel of de vergoeding voor de pachter hoger kan zijn; als randvoorwaarde geldt daarbij dat beoordeeld moet worden in hoeverre een wijziging kan leiden tot rechtsongelijkheid en in hoeverre een andere verhouding redelijk en billijk is.&#13;
	In het verleden is al veel geschreven en berekend dat de pachter als melkproducent inderdaad meestal tekort komt aan een vergoeding van de helft van de waarde van zijn quotum, en wel vooral omdat dit quotum meestal meer door de inspanningen van de pachter is tot stand gekomen dan door de terbeschikkingstelling van gebouwen en/of grond door de verpachter. &#13;
	Uiteraard juichen verpachters en pachters deze toezegging respectievelijk niet en wel toe.&#13;
&#13;
De gestelde randvoorwaarde van behoud van rechtsgelijkheid doet mij over het resultaat vrezen, immers naar het verleden kijkend zal er altijd rechtsongelijkheid ontstaan als de verdeling straks wijzigt.&#13;
	De vrees wordt aangewakkerd door de mening van de Minister, als verwoord in het verslag van de Tweede Kamer van een schriftelijk overleg vastgesteld op 24 oktober 2003,  waarin hij schrijft dat hij - bij gebreke van afspraken tussen verpachter en pachter - de door de rechter ontwikkelde verdelingsmaatstaf redelijk en billijk acht; en, zoals de Tweede Kamer bekend is, behoort het melkquotum de verpachter toe, aldus de Minister.&#13;
&#13;
3.4	Wanprestatie&#13;
&#13;
Houdt pachter het quotum niet in stand, dan voldoet hij niet aan zijn zorgplicht ten opzichte van zijn verpachter en dit leidt – wegens deze ernstige tekortkoming – vrijwel steeds tot pachtontbinding. &#13;
&#13;
Kan of wil pachter zijn met de pachtgrond samenhangend melkquotum bij pachtbeëindiging (behoudens bij aankoop van de pachtgrond) niet aan verpachter leveren, dan is hij jegens hem schadeplichtig. Ook dan gaat de jurisprudentie uit van betaling door pachter aan verpachter van de helft waarde van het melkquotum bij de vervreemding aan de derde met wettelijke rente. &#13;
&#13;
Wanneer een melkveehouder-pachter na 2004 zijn melkquotum niet voldoende benut of zijn melk niet op de markt brengt, zal het melkquotum vervallen aan de nationale reserve; alsdan voldoet hij niet meer aan zijn voormelde zorgplicht ten opzichte van zijn verpachter en zal dit een ernstige tekortkoming opleveren, die tot pachtontbinding en schadeplichtigheid zal leiden.&#13;
	Nu zal dit niet zo vlug voorkomen, want dan doet de pachter zichzelf ook voor de helft van de waarde van zijn melkquotum tekort, maar toch is een waarschuwing hier op zijn plaats in verband met overeenkomsten welke wellicht worden gemaakt om de leasebeperking van melkquotum te ontgaan.&#13;
&#13;
Pachter wordt bij een verkeerde constructie niet alleen bedreigd met verval van zijn melkquotum, maar ook met ontbinding van het pachtcontract en schadeplichtigheid ten opzichte van zijn verpachter, en daarnaast nog eens met schadeplichtigheid ten opzichte van de melkveehouder waarmee hij een samenwerking aanging.&#13;
&#13;
4.	Maatschap en pacht&#13;
&#13;
4.1	Voorbehoud van de zeggenschap bij inbreng&#13;
&#13;
Al vele malen heeft het Pachthof geoordeeld dat het aangaan van een maatschap door de pachter, zonder verpachters toestemming, geoorloofd is als de pachter slechts het gebruik en genot van zijn pachtrechten in de maatschap brengt met voorbehoud van de zeggenschap.&#13;
	Houwing-Heisterkamp  vat een twintigtal arresten samen in de conclusie: de mate waarin zeggenschap geldt, evenals de overige omstandigheden van het geval, zijn ook bepalend bij de inbreng van het gebruik van het gepachte in samenwerkingsverbanden zoals maatschappen. Nu het Hof de eis van persoonlijk gebruik die artikel 41 Pachtwet aan de pachter stelt is gaan verscherpen, valt te verwachten dat dit ook bij artikel 25 ten aanzien van de pachter zal gebeuren, zoals bij artikel 38 en 39 al is geschied, aldus Heisterkamp.&#13;
&#13;
Van belang lijkt wel dat die geclausuleerde inbreng in de maatschap door de maat in werkelijkheid ook gebeurt; dat pachter dus inderdaad zelf zeggenschap over het gepachte heeft en behoudt, en dat hij ook risico loopt in de maatschap, dus mede-ondernemer is.&#13;
&#13;
Ik sluit overigens niet uit dat deze jurisprudentie anders zal worden als de personenvennootschap in de vorm van de openbare vennootschap met rechtspersoonlijkheid wordt uitgeoefend;  immers dan wordt de vroegere inbreng in de overeenkomst van maatschap geheel anders, namelijk inbreng in het vermogen van een derde-rechtspersoon.&#13;
&#13;
5.	De beperking aan het verhuren van melk lijkt oplosbaar&#13;
&#13;
Na 1 april 2004 mag krachtens de nieuwe regeling een melkveehouder nog maar maximaal 30% van zijn melkquotum verhuren; de rest moet hij zelf benutten wil hij zijn quotum behouden.&#13;
	Als de producent zijn melkquotum niet voorgoed wil verkopen, en ook niet zelf voor minstens 70% wil gebruiken, maar wel revenuen wil hebben van zijn melkquotum, dan blijft hem over de koop op afbetaling of het aangaan van samenwerking met een collega. Voor bestuursrechtelijke en fiscaalrechtelijke on(mogelijkheden) verwijs ik naar drie recente artikelen daaromtrent. &#13;
&#13;
5.1	Koop op afbetaling met terugkooprecht&#13;
&#13;
De producent kan via overdracht van grond, dus door verkoop of verpachting, zijn quotum aan de verkrijger overdragen, tegen een koopprijs op afbetaling, met een terugkooprecht waarvoor hij na een aantal jaren kan opteren.&#13;
	Alsdan heeft de vervreemder een redelijke zekerheid dat hij zijn quotum op afroep kan terugkrijgen en heeft hij toch zijn jaarlijkse inkomsten uit zijn quotum.&#13;
	Bruil  duidt deze overdrachtsfiguur - evenals ik - aan als pseudo-lease omdat er immers geen sprake van huur is.&#13;
&#13;
Bij deze overeenkomst kennen partijen echter de regels/voorwaarden uit de Regeling Superheffing (RSH) die bij terugkoop zullen gelden niet, en dat zou bij terugkoop problemen kunnen opleveren, zoals: is terug-overdracht straks nog wettelijk mogelijk, voor wiens rekening zijn eventuele toeslagen of kortingen op het quotum, is er misbruik in de zin van artikel 30 RSH? Wat gebeurt er bij faillissement van de koper, geldt dan ook het terugkooprecht?&#13;
	Bovendien zijn bij vervreemding en terugoverdracht in eigendom van grond de kosten niet gering, immers zal er tweemaal overdrachtsbelasting worden geheven en zullen er twee notariële aktes betaald moeten worden.&#13;
&#13;
Verkoop op afbetaling van melkquotum met terugkooprecht is via verpachting en ontpachting ook mogelijk.&#13;
	Gaat de eigenaar van grond deze vanwege overdracht van melkquotum verpachten dan zal hij het risico van een reguliere pacht niet willen lopen en zal hij een eenmalige pacht als bedoeld in artikel 70f, lid 5-9, Pachtwet van 1 tot 12 jaar willen sluiten.&#13;
	De pachter zal alleen de overeengekomen gebruiksperiode van het quotum willen pachten, terwijl de verpachter zal willen dat deze pacht afloopt als hij voor de terugoverdracht opteert; dit alles is dus geen ideale situatie.&#13;
&#13;
Voor een producent met pachtgrond, maar zonder eigendomsgrond, is deze weg van grondoverdracht niet begaanbaar omdat hij dan enerzijds het met verpachters grond gebonden melkquotum, zonder diens toestemming in eigendom aan een ander zou overdragen, hetgeen tot ontbinding van zijn pacht kan leiden; en anderzijds omdat pachter (zie art. 32 Pachtwet) niet zonder verpachters toestemming mag onderverpachten, hetgeen ook tot ontbinding van het pachtcontract kan leiden.&#13;
&#13;
Blijft over de eigenaar tevens pachter. Deze zou het met zijn eigendom samenhangende melkquotum kunnen vervreemden via verkoop van zijn grond met terugkooprecht; en/of hij zou het met zijn eigendom samenhangend melkquotum kunnen overdragen via eenmalige pacht zoals hiervoor beschreven.&#13;
	Het met de pachtgrond samenhangende deel zal hij echter zelf moeten blijven melken en dat maakt het voorgaande oninteressant tenzij het minder dan 30% van zijn gehele quotum is, maar dan kan hij dat deel ook legaal verhuren.&#13;
&#13;
5.2	Samenwerking in melkmaatschap&#13;
&#13;
Twee melkveehouders kunnen gaan samenwerken in een maatschap, vennootschap onder firma of commanditaire vennootschap en beiden daarin hun quotum inbrengen. De maatschap of vennootschap is dan producent en dat is in de RSH toegestaan.&#13;
	Wil de ene maat niet melken en de ander alle melk op beide quota laten leveren, dan biedt artikel 28 RSH de mogelijkheid van samenvoeging van bedrijven, maar dan moet er vervolgens één referentiehoeveelheid worden geregistreerd en moet er ook vanuit één bedrijf worden geleverd.&#13;
	Wil vervolgens de inbrenger zijn quotum weer terughebben, dan zal er weer gesplitst moeten worden en zal er een terugoverdracht moeten plaatsvinden. Beide partijen moeten dit dan nu al vastleggen en dezelfde problemen als hiervoor geschetst aangaande veranderde regelgeving, quotumtoeslagen of -aftrekken, weigerachtigheid van een partij, en faillissement, doen zich dan voor.&#13;
&#13;
De problemen qua inbreng in de maatschap van met het melkquotum samenhangende grond zijn echter kleiner.&#13;
	De eigenaar kan de nodige grond inbrengen in de maatschap in eenmalige pacht, dus slechts voor maximaal 12 jaar (zie art. 70f, lid 5 sub b, Pachtwet).&#13;
	De eigenaar/pachter kan hetzelfde doen voor zijn eigendomsgrond, en voorzover nodig voor het overige quotum het genot van de samenhangende pachtgrond, met voorbehoud van de zeggenschap, inbrengen.&#13;
	Voor de ‘alle-grond-pachter’ geldt dezelfde geclausuleerde inbreng in genot. Inbreng door de pachter van het genot van zijn pachtgrond, met voorbehoud van de zeggenschap, in voormelde samenwerkingsverbanden is immers tot op heden pachtrechtelijk toegestaan(zie hiervoor paragraaf 4.1).&#13;
	Verdere randvoorwaarden voor inbreng van het genot van pachtgrond zijn (zie hiervoor paragraaf 3.2) natuurlijk dat de inbreng maximaal de nog lopende pachtperiode kan betreffen, dat inbrenger zorgt dat hij op zijn oorspronkelijke bedrijf weer kan gaan melken en zorgt dat de maatschap of vennootschap waarin hij zijn quotum mede-exploiteert minstens 70 % benut.&#13;
	Vermeldenswaard is het arrest van het Pachthof   waarin het oordeelde dat, wanneer de pachter het gebruik van de grond in een maatschap met derden heeft ingebracht zonder dat deze derden medepachters zijn geworden, het melkquotum niet mede met de grond van die derden is gaan samenhangen.&#13;
&#13;
Als er naast de quota met samenhangende grond niets in de samenwerking wordt ingebracht en/of de niet meer melkende inbrenger zou geen enkel ondernemersrisico in de maatschap lopen, zou het Cos kunnen concluderen dat het quotum feitelijk gewoon verhuurd wordt en er misbruik als bedoeld in artikel 30 RSH.wordt gemaakt.&#13;
	Dit klemt temeer als de niet meer melkende inbrenger slechts een jaarlijkse prijs voor de pachtgrond en de inbreng van zijn quotum heeft bedongen en zich verder nergens mee mag bemoeien of bemoeit en geen winstdeling heeft; dit zal vlug voorkomen bij een commanditaire vennootschap.&#13;
	De vergelijking met, achteraf gezien juridisch onhoudbare, constructies aangaande maatschappen tussen varkenshouders uit het oosten van Noord-Brabant en akkerbouwers uit Zeeland (waarbij de akkerbouwer grond inbracht en de varkenshouder daarvoor een jaarlijkse geldsom betaalde en het ondernemingsrisico voor de laatste bleef) zuiver en alleen om diens productierechten te kunnen uitbreiden dringt, zich in dat geval bij mij op.&#13;
&#13;
6.	Samenvatting&#13;
&#13;
Ik zie na 1 april 2004 wel mogelijkheden voor structurele verhuurders van melkquotum om daar mee door te gaan. Maar dan is inbreng van niet zelf te gebruiken melkquotum in een reële maatschap, c.v. of v.o.f. vereist. Dat betekent voor de ex-melkveehouder minstens: door het pachtrecht voor hem geoorloofde inbreng van grond(gebruik), met volgens het Productschap juiste overdracht van melkquotum, en met diens werkelijke deelname aan het ondernemersrisico; inbreng van melkvee, melkinstallaties en arbeid zullen de realiteit van de samenwerking natuurlijk alleen maar versterken.&#13;
&#13;
De melkmaatschap biedt ook een oplossing voor ondernemers met meerdere bedrijfstakken die nu het gehele melkquotum verhuren; zij kunnen namelijk alleen voor de melktak een dergelijke samenwerking aangaan en de rest van hun bedrijf gewoon zelfstandig voortzetten. Nadeel is wel dat die melkmaatschap een aparte onderneming moet zijn, met twee ondernemers maar met één samengevoegd melkquotum, en met ondernemersrisico en extra kosten aan administratie.&#13;
&#13;
Ook verkoop op afbetaling van melkquotum met terugkooprecht lijkt – maar alleen voor ex-melkveehouders met voldoende eigen grond - een mogelijkheid.&#13;
&#13;
De ideale oplossing is echter nu te kiezen tussen ofwel blijven melken ofwel niet meer melken en voorgoed het melkquotum overdragen.&#13;
	&#13;
Een dergelijke keuze zal een pachter nogal wat kruim kosten.&#13;
&#13;
&#13;
&#13;
</content><legacyfootnotes>*	Bewerkte tekst van een lezing, gehouden tijdens de Studiemiddag Melkquotum van het Instituut voor Agrarisch Recht op 28 november 2003.&#13;
**	Mr. L.P.J. Mertens is jurist bij de Zuidelijke Land- en Tuinbouw Organisatie (ZLTO) te Tilburg.&#13;
&#13;
 .	Zie anders: P.A. de Hoog in Agr.r. 2003, p. 66 e.v. en D.W. Bruil in LTB juni 2003, nr.6/7.&#13;
 .	Trc 2003/2698.&#13;
 .	Zie voor het laatst Pachthof 22 december 1988, Agr.r. 2000/5029 (Burgers-Van Nispen tot Pannerden), en zie voetnoot 13 bij het artikel van de Hoog, genoemd onder voetnoot 1.&#13;
 .	Pachthof 2 maart 1992, Agr.r. 1993/4613 (Van Rijckevorsel-Danen).&#13;
 .	Pachthof 19 augustus 1992, Agr.r. 1993/4640 en 4648 (Bisschop/Dekker).&#13;
 .	Pachthof 12 september 1995, Pr november 1995 (Wensink/Staat).&#13;
 .	Pachthof 2 april 1996, Agr.r. 1997/4860 (Van der Sluis/Benedictus) en G.M.F.Snijders in LTB 1996, p. 10.&#13;
 .	Zie voetnoot 3.&#13;
 .	Pachthof 30 september 2003, nr.2002/813P (gemeente Boxmeer/Nabuurs).&#13;
 .	Pachthof 20 februari 2001, Agr.r. 2003/5159 (Kymmel/Dam).&#13;
 .	TRCDL/2003/295924.&#13;
 .	Hof van Justitie EG 13 juli 1989, zaak 5/88, Jur.1989, p.2609 (Wachauf/Bondsrepubliek Duitsland).&#13;
 .	TK 2003-2004, 28 625, nr. 11, p. 5.&#13;
 .	Zie Houwing-Heisterkamp, Pachtwet, losbl., Kluwer, bij artikel 25 Pachtwet.&#13;
 .	Idem, voetnoot 14.&#13;
 .	Idem voetnoot 14, nr. 372, speciaal.&#13;
 .	Zie Wetsvoorstel 28 746.&#13;
 .	J.Boele in LTB 2003, nr. 5, D.W. Bruil in LTB 2003, nr.6/7, en W. Hulshof in LTB 2003, nr. 9.&#13;
 .	D.W.Bruil in LTB 2003, nr. 6/7.&#13;
 .	Pachthof 28 juni 1993, Agr.r. 1993/4671 (Verdijk/Janssen).</legacyfootnotes><footnotes><footnote/></footnotes><auteurs>mr. L.P.J. Mertens</auteurs><published>2004-02-01 00:00:00</published><modified>2004-02-01 00:00:00</modified><editiondate>2004-02-01</editiondate><htmlpath>https://denhollander.info/artikel/3506</htmlpath></article>
</articles></edition>