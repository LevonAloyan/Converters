<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>4674</id><udhid>UDH:TvAR/4674</udhid><titel>Faber / Donker (TvAR 2002/5114)</titel><searchwords><searchword>TvAR 7/8/2002</searchword><searchword>TvAR 2002/5114</searchword><searchword>UDH:TvAR/4674</searchword></searchwords><attachments><attachment><name>2002_nr 78_Rechtspraak_5114.pdf</name><extention>pdf</extention><url>https://denhollander.info/download/4619/ci</url></attachment></attachments><inleiding>[Pachtwet art. 1, 12]&#13;
&#13;
Pachtovereenkomst ten aanzien van landerijen&#13;
opgezegd. Pachter terecht niet-ontvankelijk&#13;
verklaard in diens verlengingsverzoek,&#13;
aangezien sprake is van verpachting bij één&#13;
overeenkomst van een complex, bestaande&#13;
uit een gebouw en het daarbij behorende&#13;
land, dus van een hoeve. Dat daarbij onderscheid&#13;
wordt gemaakt tussen de duur van&#13;
de pacht van de landerijen (zes jaren) en&#13;
van de opstallen (twaalf jaren) maakt dit&#13;
niet anders. De mogelijke omstandigheid&#13;
dat de pachter de grond niet gelijktijdig met&#13;
de gebouwen in gebruik heeft genomen is&#13;
in het onderhavige geval niet van doorslaggevende&#13;
betekenis.</inleiding><content>BESCHIKKING IN DE ZAAK VAN:&#13;
Simon Faber, wonende te Hemrik, gemeente&#13;
Opsterland,&#13;
appellant,&#13;
procureur: mr J.M.J. Huver,&#13;
tegen&#13;
Jan Donker, wonende te Bakkeveen, gemeente&#13;
Opsterland,&#13;
geïntimeerde,&#13;
procureur: mr J.H. van Vliet.&#13;
1 Het geding in eerste aanleg&#13;
1.1 De pachtkamer van het kantongerecht te&#13;
Beetsterzwaag heeft op 7 december 1999 tussen&#13;
partijen een beschikking gegeven, waarbij&#13;
geïntimeerde (verder te noemen Donker) nietontvankelijk&#13;
is verklaard in zijn inleidend verzoek&#13;
en appellant (verder te noemen Faber) is&#13;
veroordeeld in de kosten van de procedure.&#13;
1.2 Deze beschikking is gegeven uit overweging,&#13;
dat sprake is van verpachting van een&#13;
hoeve en de pachtovereenkomst niet eerder&#13;
dan na 1 februari 2003 kan worden opgezegd,&#13;
zodat de door Faber op 1 oktober 1999 gedane&#13;
mededeling van niet verdere verlenging&#13;
niet het beoogde effect kon hebben.&#13;
2 Het geding in hoger beroep&#13;
2.1 Bij op 7 januari 2000 ter griffie van het hof&#13;
ingekomen beroepschrift is Faber onder aanvoering&#13;
van twee grieven, overlegging van een&#13;
nieuwe productie en aanbieding van bewijs in&#13;
hoger beroep gekomen van genoemde beschikking&#13;
met verzoek die beschikking te vernietigen&#13;
en het verlengingsverzoek van Donker&#13;
alsnog af te wijzen met diens veroordeling&#13;
in de kosten van beide instanties.&#13;
2.2 Bij op 7 februari 2000 ter griffie van het&#13;
hof ingekomen verweerschrift heeft Donker&#13;
verweer gevoerd met, naar het hof uit het verweerschrift&#13;
opmaakt, conclusie tot bevestiging&#13;
van de beschikking.&#13;
2.3 Op 3 april 2000 heeft de mondelinge&#13;
behandeling plaatsgevonden. Verschenen zijn&#13;
Faber in persoon, vergezeld door mr J.G.&#13;
Besling, advocaat te Assen, alsmede Donker in&#13;
persoon, vergezeld door mr P. Stehouwer,&#13;
advocaat te Leeuwarden. Partijen hebben aan&#13;
het hof inlichtingen verstrekt, waarna de advocaten&#13;
de wederzijdse standpunten hebben toegelicht,&#13;
mr Besling mede aan de hand van&#13;
pleitnotities. Ter zitting zijn door Faber aan&#13;
het hof enige foto’s van het gepachte getoond.&#13;
3 De vaststaande feiten&#13;
3.1 Tussen partijen staat op grond van hetgeen&#13;
enerzijds is gesteld en anderzijds niet (voldoende)&#13;
is betwist alsmede op grond van de&#13;
niet-betwiste inhoud van de overgelegde stukken&#13;
het navolgende vast.&#13;
3.2 Bij notarieel vastgelegde pachtovereenkomst&#13;
van 27 september 1994 heeft Faber aan&#13;
Donker verpacht “een schuur waarin een legpluimveehouderij&#13;
met verdere toe- en aanbehoren,&#13;
erf en weiland” te Hemrik, kadastraal&#13;
bekend gemeente Lippenhuizen, sectie C,&#13;
nummers 31, 36-39, 41, 42, 435 en 887 alsmede&#13;
een op het terrein afgebakend gedeelte&#13;
ter grootte van ongeveer 0.52.30 ha van het&#13;
perceel kadastraal bekend gemeente Lippenhuizen,&#13;
sectie C, nr. 979, een en ander met een&#13;
gezamenlijke grootte van circa 4.21.00 ha, alsmede&#13;
de bij gemeld registergoed behorende&#13;
mestproductierechten, in totaal groot 14.282&#13;
kg. De overeengekomen pachtduur is zes jaren&#13;
wat betreft de landerijen en twaalf jaren wat&#13;
betreft de opstallen, ingaande 1 februari 1995.&#13;
3.3 Bedoelde overeenkomst is op 6 oktober&#13;
1994 goedgekeurd door de grondkamer te&#13;
Friesland.&#13;
3.4 Faber heeft bij deurwaardersexploit van&#13;
1 oktober 1999 aan Donker doen aanzeggen&#13;
“dat rekwirant de pachtovereenkomst voor&#13;
wat betreft de landerijen, thans kadastraal&#13;
bekend gemeente Lippenhuizen sectie C&#13;
nummer 887 (...) niet wenst te verlengen en&#13;
mitsdien vorenomschreven pachtovereenkomst&#13;
bij dezen opzegt!”&#13;
4 De grieven&#13;
Deze luiden:&#13;
I Ten onrechte heeft de pachtkamer van het&#13;
kantongerecht geoordeeld dat in casu geen&#13;
sprake is van verpachting van los land en van&#13;
een los gebouw, maar van een als een hoeve&#13;
aan te merken complex en ten onrechte heeft&#13;
de pachtkamer van het kantongerecht overwogen&#13;
dat voor het totale verpachte een duur&#13;
van 12 jaar geldt weshalve de pachtopzegging&#13;
d.d. 1 oktober 1999 geef effect kon hebben nu&#13;
de pachtovereenkomst op die datum van&#13;
rechtswege zal blijven voortduren en ten&#13;
onrechte werd pachter in zijn verlengingsverzoek&#13;
niet-ontvankelijk verklaard en werd&#13;
voorts verpachter ten onrechte in de kosten&#13;
veroordeeld.&#13;
II Ten onrechte is de pachtkamer van het kantongerecht&#13;
niet tot een inhoudelijke beoordeling&#13;
van de pachtopzegging gekomen.&#13;
5 De mondelinge behandeling&#13;
Ter zitting is door partijen het navolgende&#13;
verklaard:&#13;
Door Donker:&#13;
Ik ben 33 jaar oud, ben gehuwd en heb geen&#13;
kinderen. Mijn bedrijf – een pluimveehouderij&#13;
– heeft een oppervlakte van 5.55 ha. Inclusief&#13;
gebouwen is 1,5 ha daarvan mijn eigendom.&#13;
De gepachte grond – ongeveer 4 ha grasland –&#13;
ligt op ongeveer 10 km afstand van mijn huiskavel&#13;
te Bakkeveen, waar wij sinds 1996 een&#13;
tweede puimveebedrijf hebben. Ik gebruik de&#13;
gepachte grond voor hooiwinning en mestafzet;&#13;
verder weid ik daarop 2 paarden en 4-6&#13;
schapen. Ik houd ruim 30.000 legkippen,&#13;
9.000 à 9.500 te Bakkeveen en circa 20.000 in&#13;
de gepachte schuur. Mijn bedrijfsgebouwen&#13;
omvatten een 21 kippenschuren te Bakkeveen&#13;
(met capaciteit van 6.000 respectievelijk 4.000&#13;
legkippen), twee varkenshokken aldaar (die&#13;
leegstaan) en de batterijstal die tot het gepachte&#13;
behoort. Mijn mestquotum bedraagt 14.282&#13;
kg fosfaat, waarvan 500 kg grondgebonden.&#13;
Mijn bedrijf is de laatste jaren verliesgevend,&#13;
ook in 1999. Het verlies houdt verband met&#13;
het gehele bedrijf, niet met één onderdeel in&#13;
het bijzonder; wel spelen de financieringslasten&#13;
daarbij een rol. Momenteel gaat het weer&#13;
de goede kant op, want de eierprijs gaat&#13;
omhoog. Ik ben sinds een maand in loondienst&#13;
– mijn vrouw verzorgt de kippen –,&#13;
maar ik ben op grond van privé-overwegingen&#13;
van plan ermee weer op te houden. Ik heb die&#13;
betrekking nog niet opgezegd.&#13;
Het niet betalen van gas en licht houdt verband&#13;
met het feit dat de rekening volgens ons&#13;
niet klopte en wij ernaar een onderzoek&#13;
hebben ingesteld. Uiteindelijk is wel betaald,&#13;
want het scheelde niet veel. De meterstanden&#13;
moeten via de advocaat worden opgenomen&#13;
omdat een en ander met Faber niet viel te&#13;
regelen. Wat betreft de stankklachten verklaar&#13;
ik, dat ik voldoe aan alle door de gemeente&#13;
gestelde voorwaarden. Aan de sloten doe ik&#13;
alleen iets als ik er last van krijg; het zijn&#13;
immers geen waterschapssloten. Ik betaal&#13;
sinds november 1998 minder huur omdat&#13;
Faber me heeft verteld dat ik 28.000 kippen&#13;
mocht houden en de pachtprijs daarop is afgestemd;&#13;
er bleek echter slechts vergunning te&#13;
zijn voor 20.000 kippen en ik heb daarom een&#13;
gedeelte van de pachtprijs ingehouden.&#13;
De pachtopzegging betreft het land dat naast&#13;
de stal ligt. Eerst tijdens de zitting in Beetsterzwaag&#13;
kwam naar voren dat er iets met die&#13;
opzegging niet klopte.&#13;
Door Faber:&#13;
Wij sturen twee maal per jaar een rekening&#13;
voor gas en licht. We hebben twee keer een&#13;
probleem met de betaling gehad. We hebben&#13;
via mr Stehouwer aangemaand. Uiteindelijk,&#13;
na 2 of 3 maanden, is toch betaald. De watermeter&#13;
bevindt zich in het bedrijfsgedeelte. Op&#13;
een gegeven moment mocht ik van Donker&#13;
niet meer in de schuur, vandaar dat de meterstanden&#13;
door tussenkomst van de advocaat&#13;
moeten worden opgenomen. Op een vraag&#13;
van mr Stehouwer in dit verband antwoord ik&#13;
dat ik sierpluimvee houd. Ik heb pas over&#13;
mogelijke problemen van besmetting in verband&#13;
hiermee gehoord toen er problemen met&#13;
de meterstanden waren. Bovendien hield ik&#13;
zelf vroeger ook sierpluimvee naast gewoon&#13;
pluimvee en er zijn toen nooit problemen&#13;
geweest. Op een vraag van mr Besling antwoord&#13;
ik dat er volgens mij geen ontsmettingsbak&#13;
bij de kippenschuur staat, hoewel die&#13;
er volgens de voorlichting wel zou moeten&#13;
staan. Mr Stehouwer vraagt mij naar een brief&#13;
van 1 april 1999 over de meterstanden; die&#13;
brief is mij bekend. Ik had een “7” in plaats&#13;
van een “1” gerekend en die fout is toen hersteld.&#13;
Inderdaad is er toen gecorrespondeerd.&#13;
Wat betreft de afspraak over het aantal kippen&#13;
wijs ik erop, dat die in het aanhangsel staat.&#13;
Als sommige afspraken uit dat aanhangsel niet&#13;
gelden, gelden andere – zoals deze – ook niet.&#13;
Als de grond pachtvrij komt, wil ik die in&#13;
gebruik geven aan mijn zoon Tsjeard-Jan. Hij&#13;
heeft de LLS doorlopen en is vervolgens als&#13;
kraanmachinist gaan werken. Ik denk dat hij&#13;
op de grond schapen zal gaan houden. Ik heb&#13;
nog niet echt met hem over het gebruik&#13;
gesproken. Hij heeft nu thuis een halve hectare&#13;
land met een schaap erop.&#13;
6 Beoordeling van het geschil in&#13;
hoger beroep&#13;
6.1 De pachtkamer van het kantongerecht&#13;
heeft geoordeeld, dat sprake is van verpachting&#13;
van een hoeve. Zij heeft haar beslissing&#13;
als volgt gemotiveerd: “In casu is sprake van&#13;
de verpachting bij één overeenkomst, waarbij&#13;
het verpachte ook als één geheel is omgeschreven,&#13;
zoals blijkt uit hetgeen bovenstaand&#13;
uit de pachtovereenkomst is geciteerd. Er is&#13;
daarin sprake van de verpachting van een&#13;
complex, bestaande uit een gebouw en bijbehorend&#13;
land, waarvoor ook één pachtprijs is&#13;
overeengekomen en waarbij niet blijkt, welk&#13;
deel van de grond hoort bij de opstallen. Dat&#13;
leidt tot het oordeel, dat het verpachte ook&#13;
juridisch als één geheel is verpacht. Dat er&#13;
daarbij onderscheid is gemaakt in de duur van&#13;
de pacht van de landerijen en uitsluitend de&#13;
opstallen maakt dat niet anders. Naar het oordeel&#13;
van de pachtkamer is het voorts zo, dat&#13;
voldoende aannemelijk is, dat er sprake is van&#13;
een landbouw-economische eenheid van gebouw&#13;
en land, nu de op het land rusterende&#13;
mestproductierechten – ook conform hetgeen&#13;
partijen overeengekomen zijn – worden benut&#13;
ten bate van de exploitatie van het gebouw en&#13;
voorts het land zelf wordt benut voor het verspreiden&#13;
van de in het gebouw geproduceerde&#13;
mest.”&#13;
6.2 Het hof deelt het oordeel van de pachtkamer&#13;
van het kantongerecht en onderschrijft&#13;
geheel de motivering die deze pachtkamer aan&#13;
haar beslissing ten grondslag heeft gelegd.&#13;
Daaraan doet niet af dat de verpachter wellicht&#13;
vroeger land en schuur voor verschillende&#13;
doeleinden heeft gebruikt, evenmin als het&#13;
– mogelijke – feit dat het land aanvankelijk&#13;
enige tijd benut is geweest voor het weiden&#13;
van vee van de verpachter en wellicht zelfs&#13;
van derden. Het hof wijst in dit verband op&#13;
het derde lid van art. 1 van de Pachtwet, waaruit&#13;
blijkt dat de bepalingen omtrent verpachting&#13;
van een hoeve ook van toepassing zijn in&#13;
de situatie, waarin gebouwen en grond niet&#13;
gelijktijdig zijn verpacht. Mede gelet hierop&#13;
valt niet in te zien waarom in het onderhavige&#13;
geval van doorslaggevende betekenis zou zijn&#13;
de mogelijke omstandigheid dat de pachter in&#13;
een situatie als de onderhavige de gepachte&#13;
grond niet gelijktijdig met het gebouw in&#13;
gebruik heeft genomen. Voorts doet – anders&#13;
dan Faber kennelijk voorstaat – aan het oordeel&#13;
niet af dat de wilsovereenstemming tussen&#13;
partijen is vastgelegd in een notariële akte,&#13;
aan welke dwingende bewijskracht toekomt:&#13;
dat partijen datgene wat in die akte is neergelegd&#13;
zijn overeengekomen staat immers niet&#13;
ter discussie, terwijl de dwingende bewijskracht&#13;
van een notariële akte niet kan meebrengen&#13;
dat bepalingen van dwingend recht&#13;
(art. 1 en 12 jo. 57 van de Pachtwet) worden&#13;
opzij gezet.&#13;
6.3 Het bovenstaande brengt mee, dat de&#13;
pachtkamer van het kantongerecht terecht de&#13;
pachter niet-ontvankelijk heeft verklaard in&#13;
diens verlengingsverzoek met veroordeling&#13;
van Faber in de kosten van de procedure.&#13;
Hetgeen aan de opzegging ten grondslag is&#13;
gelegd kan thans niet aan de orde komen,&#13;
zodat het door partijen overigens aangevoerde&#13;
onbesproken kan blijven.&#13;
7 De beslissing&#13;
Het hof, beschikkende in hoger beroep,&#13;
bevestigt de beschikking van de pachtkamer&#13;
van het kantongerecht te Beetsterzwaag van&#13;
7 december 1999, waarvan beroep.</content><legacyfootnotes/><footnotes><footnote/></footnotes><auteurs/><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/4674</htmlpath></article>
</articles></edition>