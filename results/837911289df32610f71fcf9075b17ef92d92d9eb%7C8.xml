<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2020</searchword><id>16294</id><udhid>UDH:TvAR/16294</udhid><titel>‘Jullie zijn nog niet van me af’, een gesprek met Willem Bruil</titel><searchwords><searchword>TvAR 7/8/2020</searchword><searchword>UDH:TvAR/16294</searchword></searchwords><attachments><attachment><name>21220.pdf</name><extention>pdf</extention><url>https://denhollander.info/download/21220/ci</url></attachment></attachments><inleiding/><content>&lt;p&gt;Ter gelegenheid van zijn afscheid als bijzonder hoogleraar agrarisch recht aan de Rijksuniversiteit Groningen en zijn terugtreden als directeur van het Instituut voor Agrarisch Recht gingen wij in gesprek met Willem Bruil. Vanwege de coronatijd op een gepaste afstand van anderhalve meter op een kantoorlocatie in Arnhem.&lt;/p&gt;&lt;p&gt;Willem is bij toeval in het agrarisch recht gerold. Als Achterhoekse jongen wilde hij gaan studeren in Amsterdam, en dat werd de VU. Na eerst kort ingeschreven te hebben gestaan bij de wiskundefaculteit en een korte carrière als hoofd afdelingssecretariaat (op 18-jarige leeftijd!) bij de Amrobank, belandde hij op de rechtenfaculteit. Voor studeren had hij eigenlijk geen tijd. Willem vertoefde meer in het Vondelpark dan achter de boeken. Toch werd hij student-assistent bij De Haan, hoogleraar bestuursrecht op de VU. Willem is in 1981 afgestudeerd in het staats- en administratief recht. Hij is een product van de jaren 70, een kritische studentengeneratie, en heeft in zijn studententijd ook deelgenomen aan diverse studentenbezettingen. &lt;/p&gt;&lt;p&gt;Na zijn afstuderen belandde hij bij de Raad voor de Ruimtelijke Ordening in Den Haag. Daar werd de kritische geest verder gescherpt. Als er een rapport kwam waar commentaar op moest komen, was het uitgangspunt dat dat rapport niet deugde.&lt;/p&gt;&lt;p&gt;Na enkele jaren stapte hij over naar de Rijksuniversiteit Leiden, waar Drupsteen inmiddels hoogleraar bestuursrecht was. Willem heeft zich nog gebogen over een proefschrift en was al een honderd pagina’s op weg over de Beschikking beheersovereenkomst (een soort van voorloper van het huidige natuursubsidiestelsel). Gepromoveerd is hij uiteindelijk nooit. Hij had geen zin om zich vier jaar met hetzelfde onderwerp bezig te houden en Drupsteen was ook niet gepromoveerd. Meestal trekt Willem zich niet zoveel aan wat anderen doen, maar in dit geval gold voor hem: goed voorbeeld doet volgen.&lt;/p&gt;&lt;p&gt;Via De Haan, die voor het agrarisch recht èn Willem belangrijk is geweest, werd hij redactiesecretaris bij het Tijdschrift voor Agrarisch Recht (toen nog De Pacht) en in 1993 werd hij directeur van het toen nieuw opgerichte Instituut voor Agrarisch recht (een samengaan van het Ceruttifonds van de Radboud Universiteit Nijmegen en Stichting De Pacht). Het instituut werd toen nog financieel ondersteund door het ministerie van Landbouw, de Rabobank en het Landbouwschap. Daarna werd Willem in 2000 bijzonder hoogleraar agrarisch recht aan de Rijksuniversiteit Groningen. &lt;/p&gt;&lt;p&gt;Willem herinnert zich nog goed dat hij midden jaren ‘90 zeer kritisch over de Wet herstructurering Varkenshouderij schreef, hetgeen het ministerie hem niet in dank afnam. Hij moest bij de voorzitter van de Stichting van het Instituut op het matje komen. Dat deed hij, met een ontslagbrief in zijn binnenzak. Willem had een duidelijke mening; het bestuur bepaalt niet de inhoud, dat doet de wetenschap. De ontslagbrief heeft hij niet overhandigd, de voorzitter ging gelukkig achter hem staan. &lt;/p&gt;&lt;p&gt;Over zijn eigen interesse in het vak zegt hij dat hij zeer breed geïnteresseerd is. Met het opruimen van zijn archief bij zijn verhuizing van Aalten naar Varsseveld, kwam hij onderzoeksrapporten tegen over bijvoorbeeld slachthuizen in Estland. Hoe vreemd een onderwerp ook klinkt, Willem kan zich erin verdiepen en hij houdt ervan om uit te zoeken hoe het zit. &lt;/p&gt;&lt;p&gt;Toen hij in een rapport van een gerenommeerd onderzoeksinstituut zag staan dat Duitsland afwijkende regelgeving van Nederland had en dat Duitsland gunstiger wetgeving dan Nederland zou hebben, heeft hij dat precies uitgezocht. Het klopte niet. Het ging over de implementatie van een richtlijn. Zowel Nederland als Duitsland hadden deze niet op tijd geïmplementeerd, daarna was er een overgangsregime en hadden Nederland en Duitsland hetzelfde regime. Willem stuurde een e-mail naar dit onderzoeksinstituut. Daarop kwam nooit een reactie naar hem, wel werd de publicatie van de website gehaald. &lt;/p&gt;&lt;p&gt;Een meer recent voorbeeld is dat Willem de juridische status van de noodverordeningen Covid 19 heeft onderzocht en heeft geconcludeerd dat deze aan alle kanten rammelen, zowel qua grondslag, qua rechtsstatelijkheid als qua techniek en uitvoering van de verordeningen. Het bezoekersverbod in verpleegtehuizen was voor Willem één van de redenen om zich in deze problematiek te verdiepen. En als Willem zich ergens in verdiept, gebeurt dat grondig en komt hij snel tot de kern van de zaak. &lt;/p&gt;&lt;p&gt;De rechterlijke macht heeft Willem nooit getrokken. Willem zegt dat uitspraken vaak ‘veel te juridisch’ zijn. Hij geeft als voorbeeld dat in het kader van het stelsel van betalingsrechten een korting op de uitbetaling van subsidie kan plaatsvinden, bij van een overtreding van de Meststoffenwet terwijl daarvoor al een strafrechtelijke boete is opgelegd. Er is volgens de jurisprudentie dan geen sprake van een dubbele bestraffing. Willem zegt hierover: ‘&lt;span class="italic"&gt;snap je dan niet dat mensen dat zo voelen&lt;/span&gt;’. Ook heeft Willem nooit als advocaat werkzaam willen zijn. Hij heeft als student gewerkt als vrijwilliger in een rechtswinkel in de Bijlmer, maar kwam er al snel achter dat hij meer interesse had in de wetenschappelijke kant van het vak. &lt;/p&gt;&lt;p&gt;Hij zegt zelf goed te kunnen schrijven en onderzoeken. Op de vraag hoe het zit met doceren, waarvan wij vinden dat hij dat ook goed kan, zegt hij dat hij het geven van onderwijs als een onderdeel van schrijven en onderzoeken ziet. Zijn geheim is een goede voorbereiding. Elk college en elke lezing bereidt hij tot in de puntjes voor. Hij kan het niet hebben als hij iets gemist heeft. Hij moet de laatste stand van zaken weten. Ook al lijken zijn presentaties zo voor de vuist weg te worden gegeven, dat zijn ze zeker niet.&lt;/p&gt;&lt;p&gt;Aan Willem wordt gevraagd hoe het komt dat hij overal mee wegkomt; hoe kritisch hij ook is, mensen dragen het hem nooit na. Hij zegt zelf dat niet precies te weten, maar wel dat hij weinig mensen kent waar hij een hekel aan heeft. Willem staat voor zijn zaak, licht toe hoe hij de zaak ziet en is – mede vanuit zijn universitaire opvoeding in de jaren ’70 – gewend kritisch te zijn.&lt;/p&gt;&lt;p&gt;Verder verbaast het hem dat hij op een bepaald moment de naam had een ‘pachtersman’ te zijn. Hij was zich daar niet bewust van en zoekt ook niet die kant op. Ook in de pachtdiscussie heeft hij een onafhankelijke geest. Lachend zegt hij dat zijn reputatie als pachtersman met het verschijnen van zijn Evaluatierapport over de pacht wel snel weg was.&lt;/p&gt;&lt;p&gt;Landinrichting vindt Willem het mooiste onderwerp van het agrarisch recht. Toen hij (gast)colleges gaf op de TU Delft, afdeling Geodesie zag hij de combinatie van techniek en rechten. Hij vond het een mooi vak en zou willen dat er nog eens een keer een proefschrift over landinrichting geschreven zou worden. In dat kader pleit hij er voor om ook natuurinrichting veel meer via de landinrichting te laten lopen. Het verbaast hem dat overheden dat altijd maar op vrijwillige basis willen proberen, terwijl er zo’n prachtig wettelijk instrument voor bestaat. &lt;/p&gt;&lt;p&gt;Wat gaat de toekomst brengen? Willem ziet een somber beeld wat betreft de staat van de natuur. De schaalvergroting en rationalisatie hebben negatieve invloed gehad op de biodiversiteit. Het platteland is kaler geworden. Waar het naar toe moet? Hij weet het niet. Wat betreft het agrarisch recht ziet hij gelukkig dat Groningen bezig is met een opvolger.[1] In Nijmegen is helaas de leerstoel verdwenen, de wetenschappelijke aandacht voor dit vakgebied is erg mager geworden. Dat vindt Willem jammer. &lt;/p&gt;&lt;p&gt;Wat zijn eigen toekomst hem gaat brengen? Hij blijft schrijven voor de nieuwsbrief van het instituut en zal cursussen blijven verzorgen. Dat vindt hij echt leuk, alles bijhouden. Hij is verder bezig met een artikel over het pachtrecht, een soort van vergezicht en waarom Spelderholt door de wetgever niet moet worden overgenomen.[2] Verder is hij bezig met een bijdrage aan een Duits jaarboek. Hij is ook nog actief in de politiek, in een adviesraad sociaal domein van de gemeente Oude IJsselstreek. Uiteraard blijft hij ook lid van de redactie van het Tijdschrift voor Agrarisch Recht. &lt;/p&gt;&lt;p&gt;Als hobby’s heeft hij zingen en lezen. Hij heeft onlangs 70 dozen met boeken weggedaan; iedereen die hem een aanbeveling van een boek wil doen, mag hem dat mailen. Zijn laatst gelezen boek is de Hitler-biografie van Volker Ullrichs. We filosoferen wat door over mooie boeken. Ongevraagd laat hij weten dat hij het niet zo op vrouwelijke schrijvers heeft. De interviewsters vatten dit niet persoonlijk op, ook niet omdat Willem voor zijn – helaas uitgestelde – afscheidsbijeenkomst in Groningen alleen vrouwelijke spreeksters heeft uitgenodigd. &lt;/p&gt;&lt;p&gt;Op de afsluitende vraag wat in een interview niet mag ontbreken, antwoordt Willem snel en gevat: &lt;span class="italic"&gt;‘Jullie zijn nog niet van me af.&lt;/span&gt;‘ Dat vinden wij een mooie en geruststellende gedachte en met die woorden eindigen wij met een borrel op anderhalve meter afstand.&lt;/p&gt;</content><legacyfootnotes/><footnotes><footnote>1 Het interview werd afgenomen op 29 mei jl. Enkele dagen later kwam het bericht dat Jeroen Rheinfeld door de RUG tot hoogleraar agrarisch recht is benoemd.</footnote><footnote>2 Zie mr. D.W. Bruil, Hoe verder met de pacht in dit tijdschrift.</footnote></footnotes><auteurs>mr. H.A. van Bommel en mr. E.H.M. Harbers</auteurs><published>2020-08-25 09:47:09</published><modified>2020-08-26 09:57:08</modified><editiondate>2020-08-25</editiondate><htmlpath>https://denhollander.info/artikel/16294</htmlpath></article>
</articles></edition>