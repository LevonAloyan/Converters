<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1999</searchword><id>5698</id><udhid>UDH:TvAR/5698</udhid><titel>Civielrechtelijke aspecten bij vrijwillige bedrijfsbeëindiging in de landbouw. Preadvies Vereniging voor Agrarisch Recht</titel><searchwords><searchword>TvAR 4/1999</searchword><searchword>UDH:TvAR/5698</searchword></searchwords><attachments><attachment><name>1999_nr 4_Artikel_Dijk.pdf</name><extention>pdf</extention><url>https://denhollander.info/download/5630/ci</url></attachment></attachments><inleiding>1. Inleiding&#13;
De preadviseurs voor de algemene jaarvergadering hebben als thema meegekregen&#13;
‘vrijwillige bedrijfsbeëindiging’. Bij de voorbereiding van dit preadvies kreeg ik reminiscenties&#13;
aan opsteltitels in mijn middelbare schoolperiode, waarin een titel als ‘vrijwillige&#13;
bedrijfsbeëindiging’ bij een eerste kennisneming ongebreidelde mogelijkheden&#13;
scheen te bieden om met vertrouwen de pen ter hand te nemen. Bij nadere beschouwing&#13;
– na de eerste opluchting – blijkt het onderwerp toch lastiger te zijn dan het&#13;
zich aanvankelijk liet aanzien. Dat gevoel van onrust bekroop mij toen ik de grenzen&#13;
moest afbakenen waarbinnen ik dit opstel zou/moest schrijven. Ik stuitte met name&#13;
op het woord ‘vrijwillig’, dat zich eng en ruim laat interpreteren. In de enge betekenis&#13;
van het woord zal er sprake zijn van een vrijwillige bedrijfsbeëindiging indien iemand&#13;
op een door hem of haar gekozen moment niet gehinderd door lasten of verplichtingen&#13;
van welke aard dan ook zijn of haar bedrijf wenst stop te zetten. De praktijk leert&#13;
dat de meeste vrijwillige bedrijfsbeëindigingen in niet-juridische zin onvrijwillig&#13;
plaatsvinden. Men denke aan de slechte gezondheid van de bedrijfsvoerder, de niet te&#13;
dragen financiële gevolgen bij de verdeling van een huwelijksgoederengemeenschap&#13;
na echtscheiding of van een nalatenschap, de gevolgen van de ontbinding van een&#13;
maatschap, onteigening van een relatief te groot gedeelte van een bedrijf e.a. Het zijn&#13;
gevallen waarin strikt genomen met pijn en moeite het bedrijf kan worden voortgezet,&#13;
maar de omstandigheden doen besluiten tot beëindiging van het bedrijf. Ook aan&#13;
deze ‘onvrijwillig vrijwillige bedrijfsbeëindiging’ zal ik in het navolgende aandacht&#13;
schenken. Dat zal ik niet doen met betrekking tot de apert onvrijwillige bedrijfsbeëindiging&#13;
zoals die in geval van faillissement en ingrijpen door de hypotheekhouder.&#13;
Vervolgens beperk ik mij tot ‘bedrijfsbeëindiging’. ‘Bedrijfsoverdracht’ zal derhalve&#13;
buiten bespreking blijven.&#13;
Agrarische bedrijven worden geëxploiteerd in de vorm van eenmansbedrijven, maatschappen,&#13;
vennootschappen onder firma en besloten vennootschappen met beperkte&#13;
aansprakelijkheid. De eerste twee rechtsvormen ziet men veelvuldig bij veehouderijen&#13;
akkerbouwbedrijven; de twee laatstgenoemde rechtsvormen ziet men veeleer in de&#13;
tuinbouwbranche.&#13;
Bij de bedrijfsbeëindiging ziet de exploitant zich gesteld voor de vraag wat hij doet&#13;
met de in het kader van het bedrijf geëxploiteerde grond en opstallen (eigendom,&#13;
pacht, erfpacht/opstal) en met de productiequota (melk, mest, suiker en ammoniak).</inleiding><content>2. Rechtsvormen&#13;
a. Eenmansbedrijf&#13;
In het kader van de bedrijfsvorm doen zich hier geen complicaties voor. De exploitant&#13;
kan eenvoudigweg zijn bedrijfsactiviteiten staken.&#13;
b. Maatschap&#13;
De ervaring leert dat binnen de landbouw de leden van een maatschap veelal familieleden&#13;
zijn: broers en zusters, ouders en kinderen. Men dient het geval dat de gehele&#13;
maatschap het bedrijf wenst te beëindigen, te onderscheiden van het geval dat slechts&#13;
een of enkelen het bedrijf wensen te beëindigen en een of enkelen het bedrijf wensen&#13;
voort te zetten. De afwikkeling van het eerste geval zal op gelijke wijze kunnen&#13;
plaatsvinden als die bij de beëindiging van een eenmansbedrijf, met dien verstande dat&#13;
de maatschap wordt ontbonden. Die ontbinding c.q. beëindiging van de maatschap&#13;
kan worden bereikt door een daartoe strekkende, tussen partijen te sluiten overeenkomst&#13;
dan wel met toepassing van art. 7A:1683 BW.&#13;
Indien slechts één lid van de maatschap het bedrijf wenst te beëindigen, althans&#13;
enkele maar niet alle leden, zal de maatschap hetzij eindigen, hetzij mogelijkerwijze&#13;
voortgezet worden door de overblijvende vennoot (vennoten). Binnen het kader van&#13;
het hier te bespreken onderwerp zal het (mede) door de uittredende vennoot (vennoten)&#13;
gevoerde bedrijf voor hem/haar (hen) tot een einde komen.&#13;
Bij een overeenkomst van maatschap als bedoeld in art. 7A:1655 BW hebben de&#13;
contractanten iets in gemeenschap ingebracht. Het betreft dan de gemeenschap als&#13;
bedoeld in titel 7 van Boek 3 BW (art. 3:166 e.v. BW). In art. 3: 189 BW is bepaald dat&#13;
titel 7 op een maatschap niet van toepassing is zolang deze niet is ontbonden. Dat&#13;
betekent dat eerst na ontbinding van de maatschap tot verdeling kan worden overgegaan&#13;
als bedoeld in titel 7 van Boek 3 BW. Daarbij valt te denken aan verdeling van de&#13;
opbrengsten uit de verkopen van grond en productiequota. Bij een beëindiging van&#13;
het landbouwbedrijf door alle maten zal de opbrengst moeten worden verdeeld naar&#13;
evenredigheid, hetgeen volgt uit de art. 3:172 en 7A:1670 BW. Van die evenredige verdeling&#13;
kan in de maatschapovereenkomst worden afgeweken.&#13;
In het geval dat een of meer vennoten uittreden en een of meer vennoten het bedrijf&#13;
voortzetten, is er sprake van een bedrijfsbeëindiging van de uittredende vennoot. De&#13;
wijze van verdeling – niet de omvang van de aanspraken – zal een andere zijn dan in&#13;
de hierboven sub 8 genoemde omstandigheden. Immers, waar het voor alle maten een&#13;
definitieve bedrijfsbeëindiging betreft, zal er in veel gevallen sprake zijn van een uitverkoop&#13;
met een financiële afwikkeling tussen de deelgerechtigden. Bij beëindiging&#13;
van het bedrijf door de een en voortzetting door de ander zal de uittredende vennoot&#13;
in de meeste gevallen met een financiële vergoeding genoegen nemen, zodat de voortzettende&#13;
deelgerechtigde over de noodzakelijke productiemiddelen kan beschikken.&#13;
Ik vestig er de aandacht op dat (ook) door echtgenoten een maatschap kan worden&#13;
aangegaan. Het beëindigen van een dergelijke maatschap en daarmede het beëindigen&#13;
van het bedrijf hoeft niet samen te gaan met het beëindigen/de ontbinding van het&#13;
huwelijk. Evenmin is de consequentie van de beëindiging/ontbinding van het huwelijk&#13;
dat aan de maatschap een einde komt. De derde mogelijkheid is dat maatschap en huwelijk tot een einde komen. Zowel ontbinding van de huwelijksgemeenschap als&#13;
ontbinding van de maatschap leidt tot verdeling van de huwelijks- respectievelijk&#13;
maatschapgemeenschap. De wijze van verdelingen wordt mede bepaald door de aard&#13;
van het huwelijksgoederenregime. Het voert te ver de gevolgen daarvan in het kader&#13;
van dit opstel uit te werken.1&#13;
c. Vennootschap onder firma&#13;
Een vennootschap onder firma is een maatschap, tot de uitoefening van een bedrijf onder&#13;
een gemeenschappelijke naam aangegaan (art. 16 Wetboek van Koophandel). Evenals&#13;
de maatschap is de vennootschap een bijzondere gemeenschap zoals is bepaald in art.&#13;
3:189 BW. Voor de gevolgen van de vennootschap onder firma bij beëindiging van het&#13;
bedrijf verwijs ik naar hetgeen ik hierboven over de maatschap heb geschreven.&#13;
d. De besloten vennootschap met beperkte aansprakelijkheid&#13;
Indien het in deze rechtsvorm geëxploiteerde bedrijf wordt beëindigd, zal er hetzij&#13;
vereffening plaatsvinden gevolgd door liquidatie dan wel het leegmaken van de vennootschap,&#13;
waarna deze voor andere doeleinden kan worden aangewend c.q. kan&#13;
worden verkocht.&#13;
3. Grond en opstallen&#13;
Bij de hierna te noemen gebruiksmogelijkheden van grond en opstallen als respectievelijk&#13;
eigenaar, pachter en erfpachter/opstalhouder, dient onder ogen te worden&#13;
gezien dat in lang niet alle gevallen zich slechts een van die gebruiksmogelijkheden&#13;
voordoet. Met name agrarische ondernemers, die ten dele eigenaar en ten dele pachter&#13;
zijn, komen veelvuldig voor.&#13;
a. Eigendom&#13;
De eigenaar van grond en/of opstallen bevindt zich wat het gebruiksobject betreft&#13;
juridisch in de meest comfortabele positie. In beginsel heeft de eigenaar de vrijheid&#13;
om na bedrijfsbeëindiging de grond al dan niet te vervreemden, te verpachten (denk&#13;
aan eenmalige pacht) of zakenrechtelijk te belasten. Persoonlijke wensen en de financiële&#13;
situatie zullen bij de keuze doorslaggevend zijn.&#13;
Bij maatschappen en vennootschappen onder firma is de situatie wat gecompliceerder.&#13;
Eerst zal moeten worden onderzocht of de vennoten tezamen eigenaar zijn,&#13;
of er sprake is van economische eigendom, of de eigendom van de onroerende zaken&#13;
door een of meer vennoten is ingebracht dan wel of de vennoot/eigenaar de onroerende&#13;
zaken aan de maatschap heeft verpacht. Bij genoemde rechtsvormen zal de&#13;
beslissing over de bestemming van de onroerende zaken na bedrijfsbeëindiging niet&#13;
altijd eenvoudig kunnen worden genomen. Indien de vennoten mede gerechtigd zijn,&#13;
zullen zich problemen voordoen indien de belangen uiteenlopen. Om tal van redenen zou de ene vennoot de wens kunnen hebben om een gedeelte of alles te verkopen, de&#13;
andere om alles of een gedeelte toegescheiden te krijgen en een derde om de eigendommen&#13;
te behouden. Indien geen overeenstemming wordt bereikt, zal op vordering&#13;
van de meest gerede partij een rechterlijke uitspraak kunnen worden gevraagd over de&#13;
verdeling (art. 3:178 BW).&#13;
Indien het bedrijf wordt geëxploiteerd in de vorm van een besloten vennootschap,&#13;
zullen de plannen met betrekking tot de in eigendom toebehorende grond en opstallen&#13;
op dezelfde wijze kunnen worden gerealiseerd als bij een eenmanszaak, wanneer&#13;
de directeur en aandeelhouder(s) in één persoon verenigd zijn. Bij meerdere aandeelhouders&#13;
doet zich mogelijkerwijze dezelfde problematiek voor als bij de maatschap&#13;
en vennootschap onder firma.&#13;
b. Pacht&#13;
Wanneer een pachter zijn bedrijf wenst te beëindigen of heeft beëindigd, ligt het in de&#13;
rede dat ook aan de pachtovereenkomst een einde komt. Naar verwachting zal het op&#13;
weinig bezwaren stuiten met de verpachter een pachtbeëindigingsovereenkomst te&#13;
sluiten. Wanneer die onderhandelingen moeizaam verlopen, raken deze meestal de&#13;
bijkomende voorwaarden zoals afrekening over pachtersinvesteringen en productiequota.&#13;
Niet uitgesloten moet echter worden geacht dat een verpachter weinig voelt&#13;
voor een tussentijdse beëindiging. De pachter zal dan moeten onderzoeken wat hem&#13;
te doen staat. De meest eenvoudige oplossing is dan de pachtovereenkomst op te zeggen.&#13;
Of die mogelijkheid bestaat, zal afhangen van de nog lopende wettelijke duur&#13;
van de pachtovereenkomst. Evenals de verpachter is ook de pachter er bij opzegging&#13;
aan gehouden dat hij niet eerder dan drie jaren – doch uiterlijk één jaar vóór het einde&#13;
van de lopende pachtovereenkomst – de wens van niet-verlenging kenbaar maakt.&#13;
Gepubliceerde rechtspraak daaromtrent bij opzegging door de pachter is mij niet bekend.&#13;
Denkbaar is nog dat een pachter zijn bedrijf en daarmede de pacht wenst te beëindigen,&#13;
terwijl het gewenste tijdstip zodanig is gelegen dat opzegging (nog) niet mogelijk&#13;
is. Dat geval, waarbij de verpachter niet aan een minnelijke pachtbeëindiging zou&#13;
willen meewerken, komt mij zo theoretisch voor dat ik dat niet verder zal uitwerken.&#13;
Indien een pachter overlijdt en zijn erfgenamen het bedrijf niet wensen voort te&#13;
zetten, biedt de Pachtwet in art. 54 lid 2 de mogelijkheid ontbinding te vorderen. Die&#13;
vordering moet worden ingesteld binnen zes maanden na het overlijden van de pachter.&#13;
Ook hier ligt het mijns inziens in de rede eerst te onderzoeken of tussen verpachter&#13;
en erfgenamen/pachters een pachtbeëindigingsovereenkomst kan worden gesloten.&#13;
De termijn van zes maanden lijkt mij voldoende lang te zijn om desgewenst tijdig een&#13;
vordering tot ontbinding in te stellen.&#13;
Indien de vennoten van een maatschap of van een vennootschap onder firma beiden&#13;
(allen) medepachters zijn en eensgezind het bedrijf wensen te beëindigen, geldt met&#13;
betrekking tot het beëindigen van de pacht hetgeen ik hierboven heb geschreven.&#13;
Indien slechts een of enkele vennoten/medepachter(s) wenst (wensen) te beëindigen,&#13;
rijst de vraag of de uittredende pachter alleen te zijnen aanzien de pachtovereenkomst&#13;
kan opzeggen. Ik meen dat dat het geval is. Gepubliceerde jurisprudentie is niet&#13;
beschikbaar. Maar naar analogie van de opzeggingsmogelijkheid door één verpachter,&#13;
terwijl er meerdere medeverpachters zijn, zou ik denken dat bij medepachterschap&#13;
ook één pachter de pachtovereenkomst moet kunnen opzeggen. De opzeggende pachter dient wel alert te zijn dat hij alleen voor zichzelf, althans uitsluitend voor de&#13;
beëindigende pachters, opzegt en niet voor degene die het bedrijf en de pacht wenst&#13;
voort te zetten. Wanneer niet op minnelijke wijze tot een bevredigende pachtbeëindiging&#13;
kan worden gekomen, biedt art. 50 Pachtwet uitkomst. Indien de pachter die het&#13;
bedrijf beëindigt daadwerkelijk stopt, zal deze desgevorderd uit de pacht worden&#13;
ontslagen.&#13;
De rechtspersoon – derhalve ook de BV – zal voor het beëindigen van de pachtovereenkomst&#13;
bij bedrijfsbeëindiging dezelfde weg moeten bewandelen als de pachter&#13;
die als enig pachter en eenmansbedrijf zijn bedrijf en de pachtovereenkomst wil&#13;
beëindigen. Daarvoor verwijs ik naar het bovenstaande.&#13;
c. Erfpacht/opstal&#13;
De zakelijke rechten van erfpacht en opstal zijn geregeld in de titels 7 en 8 van Boek 5&#13;
BW. Wat een erfpachter/opstalhouder bij een voorgenomen bedrijfsbeëindiging te&#13;
doen staat, valt of staat in grote mate met hetgeen in de akte van erfpacht/opstal is&#13;
geregeld. Onderzocht dient te worden of het recht voor een al dan niet bepaalde duur&#13;
is verleend en of de erfpacht/opstal kan worden opgezegd (art. 5:86, 87 en 104 BW).&#13;
Het is allerminst zeker of het voor de erfpachter/opstalhouder aantrekkelijk is de&#13;
overeenkomst te beëindigen. Zeer wel denkbaar is dat het recht wordt overgedragen&#13;
of aan een derde toebedeeld. Ook met betrekking tot de mogelijke overdracht of toedeling&#13;
is bepalend wat in de akte van vestiging is geregeld. Veelal zal men lezen dat&#13;
overdracht niet mogelijk is zonder toestemming van de eigenaar. De eigenaar kan&#13;
belang hebben die toestemming te weigeren. Een eventueel bezwaar van de eigenaar&#13;
zal zich beperken tot de kwaliteit van de opvolger van de erfpachter/opstalhouder.&#13;
Een toetsing aan de redelijkheid en billijkheid zal niet uitblijven indien de eigenaar op&#13;
uitgesproken onredelijke gronden overdracht belemmert. Het is aan de burgerlijke&#13;
rechter te bepalen of een dergelijke houding de toets der kritiek kan doorstaan. Bij&#13;
het overlijden van de erfpachter/opstalhouder zal het zakelijk recht in de nalatenschap&#13;
vallen. De vestigingsakte kan regelingen bevatten over de verdere gang van&#13;
zaken in dergelijke situaties.&#13;
4. Productiequota&#13;
Dient men in geval van bedrijfsbeëindiging regeling te treffen omtrent de overgang van&#13;
(eenmans)bedrijf naar privé dan wel met betrekking tot ontbinding/beëindiging van een&#13;
maatschap of vennootschap onder firma dan wel aangaande de liquidatie of bestemming&#13;
van een BV, alsmede beslissingen te hebben genomen over de tot het bedrijf&#13;
behorende gronden, dan resteert nog een regeling en beslissing over de productiequota.&#13;
a. Melkquotum&#13;
De thans vigerende Regeling Superheffing 1993 kent in paragraaf 6 (art. 15 tot en met&#13;
23) een aantal bepalingen die overdracht van een referentiehoeveelheid mogelijk&#13;
maken in samenhang met overdracht van voor de melkproductie gebruikte grond. In&#13;
art. 23 van de Regeling Superheffing 1993 is geformuleerd wat onder overdracht in&#13;
paragraaf 6 moet worden verstaan. De ondernemer die eigenaar is van alle tot het bedrijf behorende gronden, kan desgewenst het gehele op zijn naam geregistreerde&#13;
melkquotum te gelde maken. De melkveehouder die pachter of erfpachter is dan wel&#13;
ten dele eigenaar en ten dele pachter en/of erfpachter is, kan niet de gehele opbrengst&#13;
van het melkquotum toucheren. Volgens vaste – thans niet nader te bespreken –&#13;
rechtspraak van de pachtkamer van het Gerechtshof te Arnhem kan de verpachter&#13;
aanspraak maken op een gedeelte (van de opbrengst) van het melkquotum. Bij het&#13;
einde van de pachtovereenkomst dient de pachter het op de pachtgrond rustende&#13;
melkquotum aan de verpachter aan te bieden. Bij aanvaarding zal de verpachter in&#13;
beginsel 50% van de waarde aan de pachter vergoeden. Indien de verpachter niet&#13;
geïnteresseerd is het melkquotum te verwerven, zal een financiële afwikkeling plaatsvinden,&#13;
eveneens in beginsel op fifty fifty-basis. Een vergoedingsregeling is niet in de&#13;
Pachtwet neergelegd en aan de rechtspraak overgelaten. Dat geldt evenzeer voor erfpachtsituaties.&#13;
Art. 5:90 BW (vruchten en voordelen van (on)roerende aard) en art.&#13;
5:99 BW (vergoeding bij einde erfpacht) voorzien niet in een regeling over (de afrekening&#13;
van het) melkquotum. Evenals in pachtsituaties zal naar redelijkheid en billijkheid&#13;
de vergoeding worden vastgesteld. Niet valt in te zien dat in erfpachtsituaties een&#13;
andere verdeling moet worden gehanteerd dan in pachtsituaties.2 Vergeleken bij de&#13;
uitspraken in pachtsituaties is de gepubliceerde rechtspraak over erfpacht en melkquotum&#13;
schamel.3&#13;
Wordt de melkveehouderij gedreven in de vorm van een maatschap of vennootschap&#13;
onder firma, dan zal de deelgerechtigdheid van de vennoten bij de toedeling&#13;
c.q. verdeling van het melkquotum, zulks in samenhang met de in eigendom en/of&#13;
pacht en/of erfpacht gebruikte grond, bepalend zijn bij de totale afwikkeling. Bij de&#13;
exploitatie van de melkveehouderij in BV-vorm zal deze rechtspersoon als eigenaar&#13;
en/of pachter en/of erfpachter hetzelfde te werk gaan als de ondernemer/het eenmansbedrijf.&#13;
Het quotum kan geregistreerd staan op naam van de BV. In de Beschikking&#13;
Superheffing 1984 en de Beschikking Superheffing 1988 stond onder de paragraaf&#13;
“Definities” als producent geformuleerd “de landbouwexploitant, natuurlijke of&#13;
rechtspersoon …”. In de Regeling Superheffing 1993 vindt men het begrip ‘producent’&#13;
niet meer gedefinieerd. In de toelichting op deze regeling wordt aangegeven dat&#13;
voor wat betreft de definities is gepoogd zo veel mogelijk aan te sluiten bij de definities&#13;
die worden gehanteerd in de op de superheffing van toepassing zijnde EG-verordeningen.&#13;
In Verordening nummer 3950/92 van de Raad van de Europese Gemeenschappen&#13;
vindt men de definitie van ‘producent’ terug als hierboven aangegeven.&#13;
b. Mestquotum&#13;
Wil men na bedrijfsbeëindiging mestproductierechten overdragen, dan dient men de&#13;
aandacht te vestigen op niet-gebonden mestproductierechten als bedoeld in de Wet&#13;
verplaatsing mestproductie. Daarnaast kent men de in het spraakgebruik genoemde&#13;
grondgebonden mestproductie, die beperkt is tot 125 kilogram fosfaat per hectare per&#13;
jaar, die niet verplaatsbaar is, hetgeen blijkt uit art. 55 Meststoffenwet. Voor de&#13;
bedrijfsbeëindigende landbouwondernemer is dit gebonden gedeelte niet bijster interessant. Dat ligt anders bij het niet-gebonden mestproductierecht. Vervreemding&#13;
daarvan – in de zin van de Wet verplaatsing mestproductie – kan voor de vervreemder&#13;
interessante opbrengsten opleveren. Een van de kernbegrippen in de Wet verplaatsing&#13;
mestproductie is het begrip ‘bedrijf’. De verplaatsing van een niet-gebonden mestproductierecht&#13;
betekent dat de productie overgaat van het bedrijf naar een andere locatie&#13;
of een ander bedrijf. De revenuen die verplaatsing c.q. vervreemding van het mestproductierecht&#13;
oplevert, komen aan het bedrijf ten goede. Of daarna nog een verrekening&#13;
moet plaatsvinden, hangt af van de rechtsvorm waarin het bedrijf werd geëxploiteerd.&#13;
De pachter die zijn bedrijf beëindigt, doet er goed aan te onderzoeken wanneer de&#13;
pachtovereenkomst is gesloten. De Wet verplaatsing mestproductie maakt in art. 8&#13;
onderscheid in pachtovereenkomsten die aangegaan zijn op een tijdstip vóór 1 januari&#13;
1987, in de periode 1 januari 1987-1 januari 1994 (dag van inwerkingtreding van de&#13;
wet) en later aangegane pachtovereenkomsten. Art. 8 van die wet bepaalt dat, wanneer&#13;
het gaat om beëindiging van een pachtovereenkomst die is aangegaan op een&#13;
tijdstip gelegen vóór 1 januari 1987, een mestproductierecht overgaat op basis van de&#13;
door partijen aan de verpachte locatie toe te rekenen mestproductiecapaciteit met&#13;
inachtneming van het bepaalde in de overige bepalingen van de Wet verplaatsing&#13;
mestproductie en de Meststoffenwet. Beëindiging van een pachtovereenkomst die is&#13;
aangegaan op een tijdstip gelegen in de periode 1 januari 1987-1 januari 1994, heeft&#13;
tot gevolg dat een mestproductierecht overgaat overeenkomstig de hoeveelheid die&#13;
ingevolge het bepaalde daarvoor krachtens de Meststoffenwet bij het aangaan van de&#13;
pachtovereenkomst naar de pachter overging. Voor later (na 31 december 1993) gesloten&#13;
pachtovereenkomsten is geen bijzondere regeling getroffen. Het betreft dan een&#13;
grondtransactie zoals de andere in de wet genoemde, namelijk eigendomsovergangen,&#13;
het totstandkomen of eindigen van pachtovereenkomsten en het vestigen, overdragen&#13;
of tenietgaan van zakelijke gebruiksrechten. De betekenis van grondtransacties in de&#13;
Wet verplaatsing mestproductie is dat met betrekking tot de omvang van het mestproductierecht&#13;
art. 55 van de Meststoffenwet onverkort van toepassing is.4&#13;
De vraag of bij pachtbeëindiging in het kader van een bedrijfsbeëindiging bij overdracht&#13;
van het met het pachtobject samenhangend mestquotum door pachter aan verpachter&#13;
een vergoeding moet worden betaald, is niet zonder meer te beantwoorden.&#13;
De wet zwijgt daarover. Veel gepubliceerde rechtspraak is niet voorhanden. Het pachthof&#13;
heeft met betrekking tot een op 1 mei 1996 ingegane en per 1 april 1992 geëindigde&#13;
pachtovereenkomst een dergelijke vergoedingsplicht op gronden van redelijkheid&#13;
en billijkheid niet aanwezig geacht.5 Denkbaar is dat bij beëindiging van pachtovereenkomsten&#13;
die gesloten zijn na de ingangsdatum van de Interimwet beperking varkensen&#13;
pluimveehouderijen op 2 november 1984, er in beginsel geen aanspraak op vergoeding&#13;
is. Immers, de pachter heeft niet meegeholpen aan de opbouw van het quotum,&#13;
maar dat slechts geregistreerd en daarmee het quotum in stand gehouden. Wel zou&#13;
een vergoedingsplicht verdedigbaar zijn indien het gaat om vóór 2 november 1984&#13;
gesloten pachtovereenkomsten van varkens- en kippenschuren, omdat de pachter in dat geval een wezenlijke bijdrage heeft geleverd aan de opbouw van het mestquotum.&#13;
Na de invoering van de Wet herstructurering varkenshouderij is die situatie niet&#13;
anders geworden. Bij de beëindiging van zijn bedrijf kan de exploitant zijn varkensrechten&#13;
overdragen. Deze wet creëert geen mogelijkheid voor gedeeltelijke overdracht&#13;
van varkensrechten, zodat zich een extra complicatie voordoet bij verdeling&#13;
van een gemeenschap. De hoge kortingen die in de wet zijn opgenomen, zijn natuurlijk&#13;
van invloed op de opbrengsten bij beëindiging van het bedrijf.&#13;
c. Suikerquotum&#13;
Regels over de polsuikerreferentie zijn te vinden in het Suikersysteem 1999, zoals&#13;
overeengekomen door de suikerfabrikanten en vertegenwoordigers van telers. De&#13;
periode waarop het Suikersysteem 1999 betrekking heeft, loopt van 1 mei 1998 tot en&#13;
met 30 april 1999. In art. 15 van het Suikersysteem 1999 is geformuleerd wat onder&#13;
overdracht van een bedrijf in zijn geheel moet worden verstaan. Zoals gezegd gaat het&#13;
in dit opstel over bedrijfsbeëindiging en niet over bedrijfsoverdracht. Echter, onder&#13;
bedrijfsoverdracht wordt onder meer verstaan een notariële akte van levering of vestiging&#13;
van een zakelijk recht, een door de Grondkamer goedgekeurde pachtbeëindigingsovereenkomst&#13;
en een pachtontbinding door de pachtrechter. In die gevallen kan&#13;
met wederzijds goedvinden tussen vorige en opvolgende teler een basisreferentie&#13;
worden overgedragen tot maximaal 2500 kilogram per hectare cultuurgrond. Art. 16&#13;
van het Suikersysteem 1999 kent dan nog een regeling ingeval van overdracht van een&#13;
deel van het bedrijf. Ik meen dat wanneer een bietenteler zijn bedrijf beëindigt, hij in&#13;
overleg met een opvolgend teler tot overdracht van bietenquotum kan komen. In het&#13;
kader van de bedrijfsbeëindiging van de ene teler is van belang dat hij het over te dragen&#13;
gedeelte te gelde kan maken. Bij onttrekking van de grond aan de agrarische&#13;
bestemming kan de zijn bedrijf beëindigende teler geen enkel voordeel behalen. Art.&#13;
19 van het Suikersysteem 1999 bepaalt dat bij onttrekking van alle grond aan de agrarische&#13;
bestemming elke toewijzing vervalt en de suikerfabrikant de polsuikerreferenties&#13;
inneemt. Gaat het om een gedeeltelijke onttrekking van de grond aan de agrarische&#13;
bestemming, dan mag op het resterende gedeelte maximaal 3500 kilogram basisreferentie&#13;
per hectare cultuurgrond blijven rusten. Overdracht van een bietenquotum&#13;
gaat altijd samen met overdracht van grond.&#13;
Indien bij het eindigen van een pachtovereenkomst het bietenquotum van de&#13;
pachter overgaat op de verpachter, is laatstgenoemde geen vergoeding verschuldigd.&#13;
Dat is inmiddels bepaald in twee – ook in dit blad – bekritiseerde uitspraken van de&#13;
pachtkamer van het Gerechtshof. Uitspraken van de gewone civiele rechter in erfpachtsituaties&#13;
zijn mij niet bekend.&#13;
d. Ammoniakquotum&#13;
Met toepassing van de Interimwet ammoniak en veehouderij is het mogelijk om een&#13;
deel van een milieuvergunning onder bepaalde voorwaarden over te dragen. In art. 8&#13;
is bepaald dat de raad van een gemeente of de raden van twee of meer gemeenten een&#13;
plan kunnen vaststellen ter beperking van de ammoniakdepositie. Art. 8 lid 4 van&#13;
deze wet creëert de mogelijkheid om ammoniakquotum over te dragen. Het artikel&#13;
luidt als volgt: In het plan kan worden bepaald dat voor veehouderijen een daarbij aangegeven hogere&#13;
waarde geldt dan ingevolge de artikelen 4 tot en met 7 is toegestaan, indien in onmiddellijke&#13;
samenhang daarmee de ammoniakdepositie die wordt veroorzaakt door een andere veehouderij,&#13;
door intrekking of wijziging van de vergunning voor die veehouderij met het oog op&#13;
het geheel of gedeeltelijk buiten werking stellen daarvan op verzoek van degene die de veehouderij&#13;
drijft, zodanig vermindert dat de totale ammoniakdepositie op de in de betrokken&#13;
gemeenten gelegen voor verzuring gevoelige gebieden afneemt en de totale ammoniakemissie&#13;
van de veehouderijen in de betrokken gemeenten daalt.&#13;
Met toepassing van deze bepaling kan een veehouder derhalve de gemeente verzoeken&#13;
om de vergunning geheel of gedeeltelijk in te trekken in verband met overdracht&#13;
van het ammoniakquotum naar een ander bedrijf. Aldus is verplaatsing van de ammoniakdepositie&#13;
mogelijk. Binnen de grenzen die de wet aangeeft, kan een zijn bedrijf&#13;
beëindigende varkenshouder een financieel belang hebben bij het toepassen van een&#13;
dergelijke regeling.&#13;
In (erf)pachtsituaties dient de (erf)pachter er zorg voor te dragen dat de ammoniakrechten&#13;
op zijn bedrijf in stand blijven en dat hij bij het einde van de (erf)pacht&#13;
deze aan de eigenaar overdraagt. Bij het antwoord op de vraag of de (erf)pachter aanspraak&#13;
heeft op vergoeding voor de ammoniakrechten, is mijns inziens van belang&#13;
vast te stellen wat de omvang van het object is dat aan de (erf)pachter ter beschikking&#13;
is gesteld. Voor wat betreft de oorspronkelijke gebouwen heeft de (erf)pachter ervoor&#13;
gezorgd dat dit quotum is opgebouwd: een vergoeding komt redelijk voor. Indien&#13;
bijgebouwd is en er een extra quotum is verkregen, is eveneens een vergoeding voor&#13;
dat extra op zijn plaats.&#13;
5. Diversen&#13;
a. Onteigening&#13;
Zoals in de inleiding reeds aangegeven, kan een (voorgenomen) onteigening aanleiding&#13;
vormen voor een ondernemer zijn bedrijf te beëindigen. Het te onteigenen&#13;
object kan een zodanige omvang aannemen van de totale bedrijfsoppervlakte dat&#13;
voortzetting van het bedrijf niet is geïndiceerd. Afhankelijk van de omvang van het&#13;
totale bedrijf kan art. 38 van de Onteigeningswet uitkomst bieden. In dat artikel is&#13;
bepaald dat gebouwen waarvan een gedeelte onteigend wordt, door de onteigenende&#13;
partij geheel moeten worden overgenomen. Hetzelfde geldt voor erven wanneer deze&#13;
door de onteigening tot een vierde van hun oppervlakte worden verminderd of kleiner&#13;
worden dan tien are. Echter, ook als aan de norm van art. 38 Onteigeningswet&#13;
niet wordt voldaan, kan beëindiging van het bedrijf de meest raadzame beslissing zijn.&#13;
De meest eenvoudige weg, namelijk dat alle gronden aan één – de onteigenende – partij&#13;
worden overgedragen, is niet begaanbaar, tenzij die partij daar op minnelijke wijze&#13;
toe bereid is. In dat geval ontstaat de situatie dat – behoudens bij minnelijke onteigening&#13;
– vervreemding ten dele plaatsvindt met tussenkomst van de onteigeningsrechter&#13;
en ten dele middels contracten met derden. Indien toepassing kan worden gegeven&#13;
aan art. 38 Onteigeningswet, doet zich een merkwaardige juridische situatie voor.&#13;
Immers, de door de eigenaar in te stellen vordering tot het overnemen van het restant&#13;
is niet als onteigening aan te merken en evenmin als koop. Hoe het ook zij, de financiële&#13;
gevolgen zullen daardoor niet anders (mogen) zijn dan bij onteigening. Wanneer er sprake is van onteigening van alle tot het bedrijf behorende gronden en&#13;
opstallen, kan men moeilijk spreken van vrijwillige bedrijfsbeëindiging. Dat zou&#13;
anders kunnen zijn indien de onteigenende partij een vervangend object aanbiedt. Bij&#13;
aanvaarding daarvan is er sprake van bedrijfsverplaatsing en niet van beëindiging.&#13;
Slechts bij gedeeltelijke onteigening met als gevolg een vrijwillige bedrijfsbeëindiging,&#13;
is er sprake van een situatie die binnen de grenzen van het onderwerp valt. Het is te&#13;
casuïstisch om nader in te gaan op de facetten bij een afwikkeling. Omvang van het te&#13;
onteigenen gedeelte, overblijvende eigendommen en/of overblijvende pachtgronden&#13;
dienen in samenhang met productiequota en ondernemingsvorm de nodige aandacht&#13;
te krijgen. In die situaties ziet men dus nimmer meer dan een gedeeltelijke onteigening.&#13;
Dat zal geen aanleiding geven voor de onteigenende partij om melkquotum, suikerquotum&#13;
of ammoniakquotum af te rekenen bij een toe te kennen schadeloosstelling.&#13;
Voor wat het mestquotum betreft zal een afrekening zich beperken tot het&#13;
grondgebonden mestquotum als bedoeld in art. 55 van de Meststoffenwet.&#13;
Bij een onteigening als in deze paragraaf bedoeld, zal bereikt kunnen worden dat&#13;
een schadeloosstelling wordt betaald op basis van liquidatie. Het is goed zich te realiseren&#13;
dat na aldus schadeloos gesteld te zijn de veehouder niet verplicht is ook daadwerkelijk&#13;
te liquideren. Bij een minnelijke onteigening in verband met bestemmingswijziging&#13;
ziet men met enige regelmaat dat de eigenaar een bouwkavel krijgt aangeboden&#13;
‘in ruil voor’ het beëindigen van het bedrijf. Voor de eigenaar kan het aantrekkelijk&#13;
zijn grond op minnelijke wijze af te staan met de zekerheid dat hij na beëindiging&#13;
van het bedrijf in het buitengebied kan blijven wonen.&#13;
De agrarische ondernemer kan met onteigening te maken krijgen wanneer hij&#13;
wordt geconfronteerd met een landinrichtingsplan of een reconstructieplan. Art. 122&#13;
van de Onteigeningswet voorziet daarin. De desbetreffende wetten, zoals de Landinrichtingswet&#13;
en de ontwerp-Reconstructiewet concentratiegebieden, bevatten daaromtrent&#13;
regelingen. Dergelijke plannen kunnen voor de ondernemer aanleiding vormen,&#13;
uiteraard wederom afhankelijk van de omstandigheden, het bedrijf te beëindigen.&#13;
Die situatie kan zich evenzeer voordoen bij toepassing van de Wet voorkeursrecht&#13;
gemeenten. Aanwijzing van voorkeursgebieden loopt vooruit op het uitvoering&#13;
geven aan andere bestemmingen.&#13;
b. Huwelijksgemeenschap&#13;
De ontbinding van een huwelijk kan de aanleiding vormen voor de agrarische ondernemer&#13;
zijn bedrijf te beëindigen, maar het omgekeerde doet zich ook voor: tegen de&#13;
beëindiging van het landbouwbedrijf is het huwelijk niet langer bestand. De ondernemer&#13;
dient te bedenken dat met de voormalige huwelijkspartner moet worden afgerekend&#13;
bij ontbinding van de huwelijksgemeenschap. In dit verband vraag ik met&#13;
name aandacht voor de verdeling van (de waarde van) productiequota. Indien de&#13;
ondernemer lid is van een maatschap, dient eerst zijn aandeel in de maatschap te worden&#13;
bepaald, van welk deel de voormalige huwelijkspartner aanspraak heeft op de&#13;
helft, althans van de waarde daarvan. De rekensom kan dan zo uitvallen dat voortzetting&#13;
van het bedrijf onmogelijk wordt. Hierboven maakte ik reeds melding van de&#13;
complicerende factor dat de (voormalige) huwelijkspartners tevens vennoten van een&#13;
maatschap zijn. In dit verband wijs ik ook nog op art. 19 van de Regeling superheffing&#13;
1993. Gaat krachtens huwelijksvermogensrecht het gehele bedrijf over, dan volgt het melkquotum het bedrijf. Gaat een gedeelte van een bedrijf over, dan gaat&#13;
een melkquotum over naar rato van de voor de melkproductie in gebruik zijnde&#13;
oppervlakten. Vindt er geen verdeling van gronden plaats, dan moet na ontbinding&#13;
van de huwelijkse goederengemeenschap financieel worden afgewikkeld. Dat kan&#13;
gevolgen hebben voor de maatschap, waarvan een van de huwelijkse partners vennoot&#13;
is. Uit de rechtspraak is een geval bekend waarin de man met zijn ex-echtgenote&#13;
moest afrekenen over het melkquotum naar evenredigheid. De man vormde een&#13;
maatschap met zijn vader en zijn broer.6 Een dergelijke afrekening kan verregaande&#13;
consequenties hebben voor de samenwerking in het maatschapverband.&#13;
c. Nalatenschap&#13;
Bij het overlijden van een ondernemer dient men te onderscheiden naar de ondernemer&#13;
die een eenmansbedrijf exploiteert en de ondernemer die deel uitmaakt van een&#13;
maatschap of vennootschap onder firma. Indien na het overlijden van de ondernemer&#13;
van het eenmansbedrijf dit wordt voortgezet door een van de erfgenamen, zou ik niet&#13;
willen spreken van bedrijfsbeëindiging. Eindigt het bedrijf ten gevolge van het overlijden&#13;
van deze ondernemer, dan heeft men te maken met een nalatenschap die moet worden&#13;
verdeeld. Ook hier is denkbaar dat er sprake is van een min of meer gedwongen&#13;
bedrijfsbeëindiging. Daarbij denk ik aan een van de erfgenamen die het bedrijf van&#13;
bijvoorbeeld de overleden vader zal willen voortzetten en daartoe niet in de gelegenheid&#13;
wordt gesteld, omdat dat financieel niet haalbaar is door aanspraken van de overige&#13;
erfgenamen. Indien de overledene deel uitmaakte van een maatschap, zal te zijnen&#13;
aanzien het bedrijf eindigen en voor het overige worden voortgezet c.q. overgenomen&#13;
door de overblijvende vennoot. Ook dan heeft men te maken met de nalatenschap van&#13;
de overleden vennoot. Ook in dit verband vraagt art. 19 Regeling superheffing 1993&#13;
aandacht, zoals ik hierboven bij de huwelijksgoederengemeenschap heb aangegeven.&#13;
6. Slot&#13;
Bij het beëindigen van een landbouwonderneming zullen de hierboven besproken punten&#13;
onder de loep moeten worden genomen. Problemen bij de ondernemingsvorm, de&#13;
voor het bedrijf aangewende grond alsmede de beschikbare productiequota treft men&#13;
in velerlei combinaties aan. Een gedeelte van de problemen is dan nog maar onderzocht,&#13;
omdat ook de fiscale en sociale c.q. subsidiemogelijkheden minstens evenveel&#13;
aandacht verdienen. Daarover hebben de twee andere preadviseurs gerapporteerd.&#13;
Gemakshalve wordt er vaak van uitgegaan dat na beëindiging van het bedrijf er&#13;
nog wel iets overblijft. De werkelijkheid laat evenwel zien dat na een leven van hard&#13;
werken nog een schuldenlast kan overblijven na beëindiging c.q. liquidatie van het&#13;
bedrijf. In alle gevallen, maar zeker in de meest schrijnende, vormt het meer dan een&#13;
aanbeveling voor alle adviseurs in de agrarische wereld dat bij beëindiging van de&#13;
agrarische onderneming alle subsidiemogelijkheden worden benut alsmede de fiscale&#13;
en civielrechtelijke afwikkeling tot in de puntjes wordt verzorgd.</content><legacyfootnotes>1. Prof. mr. M.J.A. van Mourik, De personenvennootschap, vierde druk, o.a. p. 114 t/m 119.&#13;
2. Zie prof. mr G.F.M. Snijders, preadvies Koninklijke Nederlandse Broederschap, september 1995,&#13;
besproken in WPNR 1995, p. 523 e.v.&#13;
3. O.a. Rechtbank ’s-Gravenhage d.d. 22 maart 1995, Agr.r. 1996/4810.&#13;
4. In de Wet Verplaatsing Mestproductie wordt in de art. 3 en 7 nog verwezen naar art. 14 Meststoffenwet.&#13;
Echter, verzuimd is naar de nummering van de nieuwe Meststoffenwet te kijken. Voor art. 14 moet worden gelezen art. 55.&#13;
5. Pachtkamer Gerechtshof Arnhem 21 november 1995, Agr.r. 1996/4806.&#13;
6. Gerechtshof Arnhem d.d. 27 februari 1996, Agr.r. 1997/4859.</legacyfootnotes><footnotes><footnote/></footnotes><auteurs>mr. D.M.H.M. van Dijk</auteurs><published>1999-02-23 00:00:00</published><modified>1999-02-23 00:00:00</modified><editiondate>1999-02-23</editiondate><htmlpath>https://denhollander.info/artikel/5698</htmlpath></article>
</articles></edition>