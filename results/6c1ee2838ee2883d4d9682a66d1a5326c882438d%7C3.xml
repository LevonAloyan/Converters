<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1988</searchword><id>6270</id><udhid>UDH:TvAR/6270</udhid><titel>Pacht- en koopprijzen (II)¹</titel><searchwords><searchword>TvAR 1/1988</searchword><searchword>UDH:TvAR/6270</searchword></searchwords><attachments><attachment><name>1988_nr 1_Artikel_vanderVelde-de Visser.pdf</name><extention>pdf</extention><url>https://denhollander.info/download/6064/ci</url></attachment></attachments><inleiding>Erfpacht mag zich in een toenemende belangstelling verheugen, ook van statistici.&#13;
In de Statistiek overdrachten en verpachtingen van landbouwgronden 1985, zijn&#13;
voor het eerst enkele uitkomsten opgenomen over de vestiging van het recht van erfpacht.&#13;
Na een proef onderzoek, waarover in de Maandstatistiek van de landbouw&#13;
van september 1985 is gepubliceerd, is het Centraal Bureau voor de Statistiek in 1985&#13;
gestart met een inventarisatie van gegevens over de vestiging van erfpacht. Het CBS&#13;
noemt als aanleidingen daarvoor het feit dat het instituut pacht steeds meer afneemt&#13;
en er steeds meer vraag komt naar gegevens over erfpacht. Het aantal erfpachtovereenkomsten&#13;
neemt geleidelijk toe, het areaal erfpacht is tussen 1983 en 1985 met&#13;
ruim 3000 ha gestegen. Deze stijging en de verdeling van het erfpachtareaal over de&#13;
provincies zijn af te lezen uit tabel 1. Het CBS-onderzoek over 1985 levert als gegevens op dat in dat jaar 148 maal de&#13;
vestiging van erfpacht van agrarische gronden, met of zonder opstallen, werd waargenomen.&#13;
Daarbij was 1832 ha betrokken. Een indeling naar de aard van het object&#13;
is opgenomen in tabel 2, waarin ook te zien is dat de gemiddelde erfpachtscanon&#13;
veel hoger is dan de gemiddelde pachtprijs van overeenkomstige objecten. Uit tabel&#13;
3 blijkt dat in 1985 de vestiging van erfpacht vooral in de drie noordelijke provincies&#13;
en in de IJsselmeerpolders plaatsvond. Tabel 4 ten slotte geeft aan welke eigenaren&#13;
in 1985 betrokken waren bij de vestiging van erfpacht; de overheid is daarbij de belangrijkste&#13;
groep. </inleiding><content>Tegen deze achtergrond krijgt het werkterrein van Fagoed meer reliëf. Dit beleggingsfonds&#13;
in agrarisch onroerend goed, dat op 3 maart 1987 werd gepresenteerd,&#13;
verwerft landbouwgronden (geen gebouwen) in eigendom en geeft die vervolgens in&#13;
erfpacht uit. Voor 1987 verwacht het fonds ongeveer 1200 ha aan te kunnen kopen,&#13;
binnen drie jaar moet dit worden uitgebouwd tot 1500-2000 ha per jaar.&#13;
Vergelijking met de tabellen 2 en 4 leert dat Fagoed bij verwezenlijking van deze&#13;
doelstelling al in de aanloopperiode een uitzonderlijke positie in de erfpachtmarkt&#13;
zal innemen. Aan de wieg van het fonds staat het rapport 'Een alternatief erbij',&#13;
dat in maart 1985 door een commissie van het Koninklijk Nederlands Landbouw&#13;
Comité (KNLC) werd uitgebracht. In dat rapport wordt het marktpotentieel voor&#13;
Fagoed geschat op 10 000-20 000 ha per jaar. Daarbij wordt gerekend met een jaarlijkse&#13;
grondmobiliteit van ongeveer 38 000 ha en een jaarlijkse afname van het verpachte&#13;
areaal van ongeveer 20 000 ha, zoals dat in de periode 1977-1983 is geconstateerd.&#13;
Zelfs de ondergrens van dit verwachte marktpotentieel zal binnen enkele jaren&#13;
een opvallende verschuiving in de onderverdeling van de rechtsvorm van het agrarisch&#13;
grondgebruik tot gevolg hebben. Reden om hier nog even stil te staan bij enkele&#13;
hoofdkenmerken van Fagoed.&#13;
De achterliggende gedachte is dat het hier in de land- en tuinbouw in toenemende&#13;
mate noodzakelijk blijft vreemd vermogen aan te trekken, terwijl het aandeel van&#13;
het verpachtersvermogen daarin steeds verder terugloopt. Doelgroep van de kredietverschaffing&#13;
door middel van het fonds zijn in eerste instantie ouders die het bedrijf&#13;
overdragen aan een van de kinderen, pachters die het gepachte bedrijf te koop aangeboden&#13;
krijgen, en ondernemers die willen uitbreiden. Er wordt van uitgegaan dat&#13;
deze categorieën bereid zullen zijn de eigendom over te dragen tegen de waarde in&#13;
verpachte staat. Fagoed betaalt dan als transactiesom (aankoopsom + overdrachtskosten)&#13;
70% van de door haar vastgestelde waarde in onverpachte staat. Extra waarden&#13;
die ontstaan door zuivel- en mestregelgeving worden daarbij buiten beschouwing&#13;
gelaten. Bij de aankoop zal het fonds zich richten op grond en bedrijven met&#13;
reële toekomstmogelijkheden, en daarbij gespreid over het land opereren.&#13;
De erfpachtscanon bedraagt in het begin 4,5% van de transactiesom, de canon&#13;
wordt elke drie jaar herzien. Daarbij telt voor de ene helft van de canon het prijsindexcijfer&#13;
van de gezinsconsumptie en voor de andere helft de pachtprijsontwikkeling.&#13;
De erfpacht wordt aangegaan voor minimaal 26 jaar, de erfpachter heeft na&#13;
elke twaalf jaar en bij afloop van de erfpacht een aankooprecht. De oprichting van het fonds is een initiatief van de Stichting Fagoed, waarin samenwerken:&#13;
het KNLC, Rabo Bank Nederland, Heidemij Nederland, Onderlinge&#13;
Levensverzekeringmaatschappij NOVO, Avéro Verzekeringen, Agro-Pool en de&#13;
Katholieke Nederlandse Boeren- en Tuindersbond. Het beleggingsfonds start met&#13;
tachtig miljoen gulden, de institutionele beleggers die daarin participeren zijn: Centraal&#13;
Beheer, NOVO, Avéro, Verzekeringen Drents Landbouw Genootschap, Interpolis&#13;
en Stichting Heidemaatschappij Pensioenfonds.&#13;
Tabel 5 geeft de ontwikkeling van de gemiddelde koopprijzen van landbouwgronden&#13;
in Nederland weer. De daaronderstaande grafiek brengt deze cijferreeks voor&#13;
boerderijen in beeld. Het prijsherstel dat in 1982 of 1983 is ingetreden zet zich krachtig door. Het lijkt alsof&#13;
dit herstel voor verpachte objecten grilliger verloopt dan voor onverpachte objecten.&#13;
Een juiste beoordeling hiervan wordt gestoord door het feit dat het CBS in deze periode&#13;
de grondslag waarop de cijfers worden verzameld, heeft gewijzigd. Uit onderzoek&#13;
naar verkoop van verpachte grond is gebleken dat kopers die niet zelf pachter van die&#13;
grond zijn, daarvoor een prijs betalen die de prijs van pachtvrije grond benadert. Het&#13;
bleek dat in 70% van de onderzochte gevallen de grond binnen een jaar pachtvrij zou&#13;
zijn. Voor de berekening van de gemiddelde koopprijzen hanteert het CBS daarom met&#13;
ingang van 1985 een nieuwe definitie van verpachte en onverpachte objecten.&#13;
Voor de berekening van koopprijzen van verpachte objecten tellen vanaf 1985&#13;
mee overdrachten aan de zittende pachter en overdrachten van verpachte objecten&#13;
aan anderen dan de zittende pachter, die niet binnen een jaar pachtvrij zullen zijn.&#13;
Overdrachten van verpachte objecten aan anderen dan de zittende pachter, die binnen&#13;
een jaar pachtvrij zullen zijn, worden gerekend tot de categorie onverpacht.&#13;
De vergelijkbaarheid van de prijzen door de jaren heen gaat daarmee verloren.&#13;
Om een indruk te geven van de invloed van deze definitiewijziging zijn de cijfers&#13;
voor 1984 opgenomen, zowel volgens het oude systeem als volgens het nieuwe.&#13;
Het blijkt dat de invloed op de prijzen van pachtvrije grond voor het totaal van&#13;
Nederland zeer gering is: bij los bouwland 100 gld per ha en bij los grasland 200&#13;
gld per ha lager. De prijzen van pachtvrije boerderijen dalen 300 gld per ha.&#13;
De invloed op de prijzen van verpachte gronden is echter veel groter. Voor verpacht&#13;
los bouwland leidt de nieuwe definitie tot een prijsdaling van 13% voor geheel Nederland,&#13;
met als uitschieters een stijging in de provincie Groningen van 1 % en een daling&#13;
in Friesland van 34%. Bij los grasland is de daling 12% voor Nederland, met als uitschieters&#13;
een daling van 1% in Groningen en een daling van 20% in Noord-Brabant.&#13;
De koopprijzen per landbouwgebied en per landbouwgebied ingedeeld naar provincie,&#13;
staan vermeld in de tabellen 6 en 7.&#13;
Tabel 8 geeft aan dat de jaarlijks verhandelde oppervlakte landbouwgrond constant&#13;
blijft, evenals het aandeel daarin van boerderijen en los land. In de daarop volgende&#13;
tabellen wordt informatie gegeven over de rechtspositie van de bij de transacties betrokken&#13;
partijen, en over de prijs van objecten die door de zittende pachter worden&#13;
gekocht.&#13;
In deel I van dit artikel is al melding gemaakt van de invloed van de superheffing&#13;
op de koopprijzen van onverpacht los grasland. Zowel in 1985 als in de eerste helft&#13;
van 1986 werd voor dit object met quotum anderhalf keer zoveel betaald als voor&#13;
een vergelijkbaar object zonder quotum.&#13;
Intussen loopt de prijs van onverpacht los grasland zonder quotum ook op. In 1984&#13;
werd daarvoor nog 32 000 gld per ha betaald (inclusief enkele verkopingen met quotum),&#13;
in 1985 33 000 gld en in de eerste helft van 1986 40 000 gld.&#13;
De oppervlakte die in de eerste helft van 1986 betrokken was bij overdrachten met&#13;
quotum overtreft die zonder quotum aanzienlijk. De gemiddelde oppervlakte per&#13;
overdracht met quotum is veel hoger dan wanneer er geen heffingvrije hoeveelheid&#13;
meegaat. Voor 1985 zijn deze cijfers 4,3 ha met quotum tegen 2,6 ha zonder; voor&#13;
het eerste kwartaal van 1986 4,4 ha met, tegen 1,6 ha zonder; voor het tweede kwartaal&#13;
5,0 ha met, tegen 2,8 ha zonder quotum. De transacties in grasland met heffingvrije hoeveelheid waren bijzonder levendig&#13;
in Friesland: in de eerste helft van 1986 was van de overgedragen oppervlakte onverpacht&#13;
los grasland zonder quotum het aandeel van Friesland 25%, van de overgedragen&#13;
oppervlakte met quotum was dit aandeel echter 46%. Uit de tabellen 11 en 12 valt een en ander voor Nederland en de provincies af te&#13;
lezen. Deze tabellen vermelden ook het bij de overdracht betrokken quotum. De&#13;
prijs die daarvoor in 1985 gemiddeld werd betaald, was 1,22 gld per kg heffingvrije&#13;
melk, in 1986 liep dat op tot 1,41 gld in het eerste kwartaal en 1,45 gld in het tweede.&#13;
2&#13;
De prijzen die voor onverpacht los grasland werden betaald, lagen in 1986 25%&#13;
hoger dan in 1985. Over het eerste kwartaal van 1986 was de stijging nog 20%, in&#13;
het tweede kwartaal al iets hoger dan dat. Of in deze versnelling van de toename&#13;
zich de komst van de mestregelgeving weerspiegelt, is nog niet bekend. </content><legacyfootnotes>1. Alle statistische gegevens zijn ontleend aan publikaties van het CBS.&#13;
Deel I van dit artikel is gepubliceerd in het Agrarisch recht 1987, nr. 12, blz. 582.&#13;
* Auteurs zijn als wetenschappelijk medewerker verbonden aan de vakgroep Agrarisch recht van de&#13;
Landbouwuniversiteit Wageningen.&#13;
2. Deze prijzen liggen nog aanzienlijk onder de in de pers genoemde 2,50 gld per kg melk.</legacyfootnotes><footnotes><footnote/></footnotes><auteurs>Mr. M. van der Velde &#13;
dr. ir. P. de Visser</auteurs><published>1988-01-01 00:00:00</published><modified>1988-01-01 00:00:00</modified><editiondate>1988-01-01</editiondate><htmlpath>https://denhollander.info/artikel/6270</htmlpath></article>
</articles></edition>