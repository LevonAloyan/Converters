<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1988</searchword><id>6297</id><udhid>UDH:TvAR/6297</udhid><titel>De gemeente en het uitrijden van mest</titel><searchwords><searchword>TvAR 12/1988</searchword><searchword>UDH:TvAR/6297</searchword></searchwords><attachments><attachment><name>1988_nr 12_Artikel_Bruil.pdf</name><extention>pdf</extention><url>https://denhollander.info/download/6081/ci</url></attachment></attachments><inleiding>DE APV VAN DEURNE&#13;
Op 23 februari 1988 is door de gemeenteraad van Deurne een wijziging van&#13;
de Algemene Plaatselijke Verordening vastgesteld inzake 'mesten'.2 Daarin&#13;
wordt bepaald dat het verboden is met dunne mest te mesten op zaterdagen,&#13;
zondagen en algemeen erkende feestdagen. Verder is het verboden dunne&#13;
mest anders op het land te brengen dan via een naar beneden gerichte&#13;
verspreiding. Op niet beteelde grond moet de mest worden ondergewerkt -&#13;
door de feitelijke gebruiker - op dezelfde dag als de bemesting heeft&#13;
plaatsgevonden; indien deze grond is gelegen binnen 300 meter van de&#13;
bebouwde kom dient dat binnen zes uur na de bemesting te geschieden. Het&#13;
bemesten met dunne mest van grasland dat gelegen is binnen 300 meter van&#13;
de bebouwde kom is uitsluitend toegestaan, indien daardoor geen ernstige&#13;
hinder voor de omwonenden kan ontstaan en voorts indien de&#13;
buitentemperatuur niet hoger is dan 20 graden. Transport van dunne mest&#13;
moet geschieden in volledig gesloten transportmiddelen die in zindelijke&#13;
staat moeten verkeren. B en W zijn in bijzondere gevallen bevoegd om&#13;
nadere regels te stellen ten aanzien van het bemesten ter voorkoming van&#13;
stankhinder voor omwonenden of derden. B en W kunnen ontheffing verlenen&#13;
van de genoemde verboden, uitsluitend in het belang van een&#13;
doelmatige en economisch verantwoorde bedrijfsvoering. De onder werk&#13;
verplichting en de grasland-bepaling gelden niet, indien en voor zover door&#13;
(be)regen(ing) de mest bij of direct na het verspreiden in de bodem wordt&#13;
gespoeld.&#13;
Deze APV-bepalingen betekenen een belangrijke verzwaring van het&#13;
uitrijregime zoals is neergelegd in het Besluit gebruik dierlijke meststoffen.3&#13;
Dit geldt met name het uitrijverbod voor weekends en feestdagen. In art. 7&#13;
van het besluit is bepaald dat pas uiterlijk de dag na de dag van het gebruik&#13;
moet worden ondergewerkt. Daar staat weer tegenover dat de Deurnse&#13;
onderwerkverplichting niet geldt als het regent. Van een dergelijke&#13;
onderwerkverplichting is bij de vaststelling van het besluit gebruik dierlijke&#13;
meststoffen uitdrukkelijk afgezien vanwege de te verwachten moeilijkheden&#13;
bij de handhaving daarvan.4 </inleiding><content>GEMEENTELIJKE BEVOEGDHEID&#13;
Is de gemeente bevoegd aanvullende regels te stellen met betrekking tot deze&#13;
materie? Voor de beantwoording van die vraag is behalve de regeling op&#13;
grond van de Wet bodembescherming ook de Hinderwet van belang. In dit&#13;
artikel blijft een oordeel over de wenselijkheid van aanvullende regels door de&#13;
gemeente in het kader van een APV buiten beschouwing.&#13;
De bovengestelde vraag lijkt op het eerste gezicht gemakkelijk te&#13;
beantwoorden. Art. 79 van de Wet bodembescherming - waarop het Besluit&#13;
gebruik dierlijke meststoffen is gebaseerd - bepaalt immers dat de&#13;
bevoegdheid van gemeenten tot het maken van verordeningen ten aanzien&#13;
van het onderwerp waarin deze wet voorziet, gehandhaafd blijft, voor zover&#13;
deze verordeningen niet met het bij of krachtens deze wet bepaalde in strijd&#13;
zijn. Deze bepaling kan echter allerminst verhinderen dat aanvulling met&#13;
betrekking tot bepaalde in de wet geregelde punten is uitgesloten.5&#13;
Verwezen wordt naar de situatie rond art. 72 van de Wet op de Ruimtelijke&#13;
Ordening. Dit artikel is zakelijk gezien gelijk aan art. 79 Wet&#13;
bodembescherming.6 In de jurisprudentie over art. 72 WRO speelt de zgn.&#13;
motieftheorie een belangrijke rol, naast andere criteria.7 Indien de&#13;
aanvulling op basis van art. 72 WRO een ander motief heeft dan een&#13;
planologisch, is een verordening naast het bestemmingsplan toegelaten. Is er&#13;
sprake van een zelfde motief, dan is de 'planologische' verordening&#13;
onverbindend. Dit alles is bekend, maar wel enigszins eigenaardig. Art. 72&#13;
lijkt op zich immers in het geheel niets uit te sluiten - behalve 'strijd met de&#13;
wet'. Op grond van de formulering zou men aan mogen nemen dat regelingen&#13;
met hetzelfde motief toelaatbaar zijn, nu het begrip 'onderwerp' in art. 194&#13;
gemeentewet in de rechtspraak vertaald wordt in 'motief'.8 Zou men&#13;
hetzelfde doen met art. 72 WRO en met art. 79 Wet bodembescherming dan&#13;
zouden deze artikelen inhouden dat aanvullende regelingen met hetzelfde&#13;
motief mogelijk zijn.&#13;
Deze redenering wordt in de rechtspraak niet gevolgd. Dat betekent dus&#13;
dat verordeningen met hetzelfde motief zonder meer onverbindend zijn. Zij&#13;
zijn daarentegen verbindend zodra er maar sprake is van een ander motief.&#13;
Men zou kunnen zeggen: een zelfde motief levert 'automatisch' 'strijd met' de&#13;
wet op. Dit betekent een verschil met de toetsing van Kroon (in het kader van&#13;
art. 185 gemeentewet) en rechter van gemeentelijke verordeningen in het&#13;
algemeen.&#13;
DE VERHOUDING TUSSEN HOGERE EN LAGERE REGELINGEN IN&#13;
HET ALGEMEEN&#13;
De beschouwingen die in algemene zin handelen over de gemeentelijke&#13;
verordenende bevoegdheid hebben met name betrekking op de vraag waar de&#13;
grenzen van die bevoegdheid liggen indien er in de bijzondere wet geen regels zijn gegeven. Wanneer dat&#13;
wel het geval is, wordt veelal geconcludeerd dat de situatie redelijk duidelijk is.9 Dat&#13;
dat niet het geval is, is reeds aangestipt.&#13;
Hoe dan ook, de toetsing door de Kroon (in het kader van art. 185 gemeentewet) en&#13;
de rechter verloopt in grote lijnen als volgt10:&#13;
- de eerste vraag is of de hogere en de lagere regeling hetzelfde motief hebben;&#13;
- is dat niet het geval dan is de regeling alsnog onverbindend indien er sprake is&#13;
van doorkruising of strijd met de hogere regeling (behoudens de mogelijkheid&#13;
van splitsing);&#13;
- is het motief wel hetzelfde dan wordt nagegaan of de hogere regeling uitputtend&#13;
is";&#13;
- is de hogere regeling uitputtend dan is de regeling (behoudens splitsing) onverbindend;&#13;
- is de hogere regeling niet uitputtend dan wordt ook hier nagegaan of er sprake&#13;
is van doorkruising of strijd met de hogere regeling; is dat het geval dan is de&#13;
regeling (behoudens splitsing) onverbindend. (Zie schema compendium blz. 597&#13;
hiernaast.)&#13;
In dit schema komt men dus telkens voor de vraag te staan: is sprake van strijd met of&#13;
doorkruising van de hogere regeling? Slechts indien de lagere regeling hetzelfde motief&#13;
heeft én de hogere regeling uitputtend bedoeld is wordt onmiddellijk tot onverbindendheid&#13;
geconcludeerd. Dat is op zich ook logisch, want in dat geval is impliciet&#13;
sprake van strijd met de hogere regeling. Dit toetsingsschema verschilt in zoverre van&#13;
de jurisprudentie rond art. 72 WRO dat, ook al is er sprake van een ander motief, toch&#13;
nog tot onverbindendheid geconcludeerd kan worden indien de lagere regeling met de&#13;
hogere in strijd komt.&#13;
Bovendien is de lagere regeling niet automatisch onverbindend indien deze hetzelfde&#13;
motief heeft als de hogere, maar alleen indien 'strijd met' of doorkruising van de hogere&#13;
regeling optreedt. Dat laatste was bijvoorbeeld het geval in Hendrik Ido Ambacht. Een&#13;
bepaling in de APV van deze gemeente hield in een verbod om fietsen aan de hand mee&#13;
te voeren in een winkelcentrum. Deze bepaling — een onbeperkt verbod - was&#13;
onverbindend wegens strijd met het RVV, waarin slechts was bepaald dat de&#13;
voetganger door het meevoeren van een fiets de andere voetgangers niet mocht&#13;
hinderen, hoewel art. 6 Wegenverkeerswet gemeentelijke aanvullende verordeningen&#13;
toelaat.12 DE TOETSING VAN DE APV-DEURNE&#13;
Uit het bovenstaande vloeit voort dat de vraag naar het motief van de&#13;
Deurnse verordening eigenlijk slechts interessant is als men de lijn volgt van&#13;
de art. 72 WRO-jurisprudentie, die zoals gezegd toch wat merkwaardig&#13;
overkomt. Volgt men het in de vorige paragraaf beschreven - juistere -&#13;
schema, dan komt men voor de vraag te staan, of sprake is van strijd met of&#13;
doorkruising van de hogere regeling, ongeacht het motief van de lagere. En&#13;
van 'strijd met' lijkt gezien de casus Hendrik Ido Ambacht sprake te kunnen&#13;
zijn indien de lagere regeling een onbeperkt verbod inhoudt terwijl de hogere&#13;
regeling slechts een bepaald resultaat wil bewerkstelligen (i.c. het niet&#13;
hinderen van andere voetgangers). Om het nog wat ingewikkelder te maken&#13;
meen ik dat ook de al of niet uitputtendheid van de hogere regeling in de&#13;
beschouwing betrokken zou moeten worden. Art. 79 Wet bodembescherming&#13;
lijkt dit uit te sluiten: de hogere regeling is niet uitputtend bedoeld. Normaal&#13;
gesproken moet men dit accepteren: de wetgever stelt bepaalde normen vast&#13;
en overziet dan tegelijkertijd of aanvulling door lagere overheden al of niet&#13;
gewenst is. Toch is dit in dit geval te gemakkelijk gezegd: er zit nogal wat&#13;
'licht' tussen de Wet bodembescherming zelve en de uitvoeringsregelingen,&#13;
zoals het Besluit gebruik dierlijke meststoffen. De wet bevat nagenoeg geen&#13;
materiële normen maar slechts een toedeling van bevoegdheden. De materiële&#13;
normen vindt men in de uitvoeringsregelingen. Bij de oordeelsvorming dient&#13;
dan een rol te spelen wat men bij die uitvoeringsregeling voor ogen heeft&#13;
gehad op het punt van de aanvullende regelgevende bevoegdheid van de&#13;
lagere overheden. Op zijn minst is de stelling verdedigbaar dat, indien het&#13;
Besluit gebruik dierlijke meststoffen uitputtend bedoeld was, dit voor de&#13;
aanvullende APV zou moeten leiden tot de kwalificatie 'strijd met' van art.&#13;
79. Strikt genomen zou men in dat geval misschien tot de conclusie&#13;
moeten komen dat de AMvB zélf in strijd is met de Wet&#13;
bodembescherming, maar dat zou al te bizar zijn. Hierna worden beide&#13;
toetsingslijnen beschreven.&#13;
HET MOTIEF&#13;
De gemeente Deurne geeft in het raadsvoorstel aan dat het motief van de&#13;
verordening is: het tegengaan van stankhinder. Met nadruk wordt gesteld dat&#13;
dit een ander motief is dan dat van het Besluit gebruik dierlijke meststoffen&#13;
(bescherming van de bodem en het tegengaan van ammoniakvervluchtiging)&#13;
en dus aanvulling is toegelaten (de waterscheiding volgens de art. 72-WROjurisprudentie).&#13;
Is deze stelling juist? De considerans van de Wet&#13;
bodembescherming luidt: '...dat het noodzakelijk is in het belang van de&#13;
bescherming van het milieu regels te stellen teneinde de bodem te&#13;
beschermen'. De considerans is bij de totstandkoming van de wet&#13;
aangepast. In de memorie van antwoord werd hierover opgemerkt dat onder&#13;
'milieu' ook valt de gezondheid en het welbevinden van de mens. Ook deze&#13;
begrippen kunnen dienen als referentiekader bij het stellen van regels op&#13;
basis van deze wet.13 De considerans van het Besluit gebruik dierlijke meststoffen stemt overeen met die van de&#13;
wet, doch de woorden 'in het belang van het milieu' staan er niet in. Dit&#13;
kan betekenen dat het doel van het Besluit smaller is dan dat van de wet. De&#13;
toelichting bij het Besluit gaat niet expliciet in op de considerans en het&#13;
motief van de regeling. Wel worden de nadelige gevolgen van het gebruik&#13;
van dierlijke meststoffen genoemd14: aantasting van de bodemvruchtbaarheid,&#13;
achteruitgang van de kwaliteit van de gewassen, gezondheidsrisico's voor het&#13;
vee, aantasting van de kwaliteit van het grondwater, eutrofiëring van het&#13;
oppervlaktewater en voedselarme natuurgebieden. 'Daarnaast', zo vervolgt&#13;
de toelichting, 'wordt door het gebruik van dierlijke mest een bijdrage&#13;
geleverd aan de stankhinder en aan de depositie van potentieel verzurende&#13;
stoffen'. Nu de toelichting deze nadelen noemt, mag worden aangenomen&#13;
dat het Besluit er toe strekt deze nadelen te ondervangen, inclusief de&#13;
stankhinder. Met name bij het uitrijden van mest speelt dit een belangrijke&#13;
rol: de onderwerkverplichting kan moeilijk een maatregel ter bescherming&#13;
van de bodem worden genoemd. Deze maatregel dient uitsluitend om&#13;
vervluchtiging van ammoniak tegen te gaan, gezien het voorgaande dus&#13;
mede teneinde stankhinder te voorkomen.&#13;
Het is al met al nogal twijfelachtig of de Deurnse verordening wel een&#13;
ander motief heeft dan het Besluit gebruik dierlijke meststoffen. De laatste&#13;
heeft ongetwijfeld als primair doel de bodembescherming, maar - gezien de&#13;
regeling en de toelichting - als secundair doel onder meer&#13;
ammoniakvervluchtiging en stankhinder.&#13;
DE UITPUTTENDHEID&#13;
Volgen wij nu het toetsingsschema van Koopmans, dan doet het motief zoals&#13;
gezegd weinig ter zake. Aannemende dat het gaat om hetzelfde motief dient&#13;
de vraag te worden beantwoord: is de hogere regeling uitputtend? Zoals&#13;
betoogd mag deze vraag worden gesteld ondanks art. 79 Wet&#13;
bodembescherming. De totstandkoming van het Besluit gebruik dierlijke&#13;
meststoffen is uitvoerig besproken met de Tweede Kamer.15 Nergens blijkt&#13;
dat men zich gerealiseerd heeft dat de gemeenten aanvullende regels zouden&#13;
kunnen stellen. Zijdelings komt dit probleem aan de orde wanneer het&#13;
kamerlid Te Veldhuis de vrees uitspreekt dat het stelsel van regels te ingewikkeld&#13;
wordt, gezien de bevoegdheid van de lagere overheden om&#13;
aanvullende regels te stellen. Hij had daarbij met name het oog op de aan de&#13;
provincie gedelegeerde bevoegdheden met betrekking tot de bijzondere&#13;
beschermingsgebieden. De regering meldt dat aanvulling in het algemeen&#13;
mogelijk is, verwijzend naar art. 79 Wet bodembescherming. Dat echter ook&#13;
de regering denkt aan de bijzondere beschermingsgebieden blijkt uit de&#13;
verwijzing naar art. 36, vijfde lid, van de wet en het benadrukken van de&#13;
uitdrukkelijke keuze voor de provincie inzake deze gebieden. Over het&#13;
uitrijden van mest wordt nog gezegd dat bijvoorbeeld het waterschap in het&#13;
kader van een WVO-vergunning strengere regels kan stellen. Daarvoor is&#13;
echter een speciale regeling opgenomen in art. 83 van de wet, hetgeen inhoudt dat niet is&#13;
gedacht aan de autonome gemeentelijke verordeningsbevoegdheid.16&#13;
Gezien dit alles en de zeer zorgvuldige voorbereiding van het Besluit&#13;
gebruik dierlijke meststoffen (uitgebreid overleg en advisering, bespreking in&#13;
de Tweede Kamer) is de stelling verdedigbaar dat genoemd besluit geacht&#13;
mag worden een omvattende regeling te willen bieden voor het uitrijden&#13;
van mest.&#13;
De discrepantie tussen dit resultaat enerzijds en art. 79 Wet&#13;
bodembescherming anderzijds in aanmerking genomen zou het te ver gaan&#13;
om nu reeds - zoals volgens het schema zou moeten - onmiddellijk tot&#13;
onverbindendheid te concluderen. Wel zou het een belangrijk gegeven&#13;
kunnen zijn bij de volgende stap: is er sprake van 'strijd met' de hogere&#13;
regeling. Deze zelfde vraag komt ook aan de orde als men aanneemt dat het&#13;
motief verschillend is.&#13;
IS ER SPRAKE VAN 'STRIJD MET' DE HOGERE REGELING?&#13;
Hiervoor is verwezen naar het arrest Hendrik Ido Ambacht. Is nu bij de&#13;
Deurnse APV sprake van een zelfde soort 'strijdigheid'? Ter beantwoording&#13;
van deze vraag zou nagegaan moeten worden of de APV de hogere regeling&#13;
zodanig aanvult dat dat leidt tot een onbeperkt verbod of tot reductie van de&#13;
hogere regeling tot een dode letter.17 Dat lijkt nu niet het geval: de APV&#13;
houdt weliswaar een aanmerkelijke verzwaring van het regime in, maar het&#13;
uitrijden van mest wordt - althans in theorie - niet onmogelijk. Praktisch&#13;
gezien kon dit nog wel eens anders uitpakken. In ieder geval zal de&#13;
mestopslagcapaciteit - waar de landbouw al zoveel moeite mee had met de&#13;
inwerkingtreding van de landelijke regeling - in Deurne nog aanmerkelijk&#13;
moeten worden uitgebreid. Dit - gevoegd bij de indicaties voor de&#13;
uitputtendheid van het Besluit - zou wellicht toch tot onverbindendheid&#13;
moeten leiden.&#13;
CONCLUSIE&#13;
Beide toetsingslijnen kunnen leiden tot onverbindendheid. Het merkwaardige&#13;
is dat art. 79 Wet bodembescherming daar niet zoveel af of bij doet. Slechts&#13;
wanneer men de lijn van art. 72 WRO volgt én aanneemt dat er een&#13;
verschillend motief is blijft de APV onaangetast.&#13;
Een dwingende oplossing van dit probleem is niet voorhanden. Duidelijk&#13;
is dat de wetgever met betrekking tot de regeling van de aanvullende&#13;
gemeentelijke bevoegdheid tekort is geschoten. Art. 79 van de Wet&#13;
bodembescherming biedt veel te weinig aanknopingspunten. Het is&#13;
uiteindelijk ook de wetgever die orde op zaken zal moeten stellen door een&#13;
duidelijke uitspraak (in de Wet bodembescherming) over de aanvullingsbevoegdheid op de verschillende door de wet bestreken&#13;
terreinen. Ook al zou zo'n regeling slechts inhouden dat in de&#13;
uitvoeringsbesluiten een regeling terzake wordt opgenomen. Alleen al om de&#13;
wetgever daartoe te dwingen verdient het aanbeveling dat de Kroon of de&#13;
rechter de Deurnse APV vernietigt of onverbindend verklaart. De gemeente&#13;
Deurne treft nadrukkelijk geen verwijt, waar de wetgever ook voor&#13;
gemeenten te weinig houvast heeft gegeven.&#13;
DE HINDERWET&#13;
De Hinderwet heeft mede betrekking op het tegengaan van stankhinder, dat&#13;
staat buiten kijf. De vraag rijst of de Deurnse APV in strijd zou kunnen zijn&#13;
met de Hinderwet. In de jurisprudentie van de Afdeling rechtspraak&#13;
betreffende gemeentelijke verordeningen die mede betrekking hebben op de&#13;
hinderwet-materie wordt doorgaans gesteld dat de Hinderwet uitputtend&#13;
bedoeld is. Dit zou eigenlijk automatisch tot onverbindendheid van de&#13;
verordeningen moeten leiden, maar niettemin acht de Afdeling het van&#13;
belang voor strijd met de Hinderwet of in het concrete geval een Hinderwetvergunning&#13;
vereist is. Indien een vergunningplicht wordt aangenomen -&#13;
hetzij een zelfstandige, hetzij doordat de activiteit samenhangt met een&#13;
inrichting die vergunningplichtig is - wordt voor dat geval de verordening&#13;
buiten toepassing gelaten.18&#13;
Aangenomen kan worden dat het uitrijden van mest niet zelfstandig&#13;
vergunningplichtig is. Zou men misschien nog aan kunnen nemen dat het&#13;
hier om een 'inrichting' gaat19 dan valt het uitrijden van mest van de eigen&#13;
dieren onder de uitzondering van art. 1, VIII, sub b, van het Hinderbesluit.&#13;
Is het uitrijden van mest op te vatten als een onzelfstandige&#13;
vergunningplichtige activiteit, dat wil zeggen: maakt het deel uit van een&#13;
inrichting die vergunningplichtig is? Intensieve veehouderijbedrijven zijn&#13;
inrichtingen die ingevolge art. 1, XXIV, Hinderbesluit vergunningplichtig&#13;
zijn. Gezien de meer algemene lijn in de Hinderwetjurisprudentie kan worden&#13;
betoogd dat het uitrijden van mest deel uitmaakt van de inrichting en dat&#13;
daaraan dus voorschriften mogen worden verbonden.20 De specifiek op dit&#13;
gebied betrekking hebbende jurisprudentie gaat, voor zover valt te&#13;
overzien, in dezelfde richting.&#13;
JURISPRUDENTIE HINDERWET EN MEST&#13;
In een KB van 26 januari 198421 werd door appellanten (een milieuvereniging)&#13;
aangedrongen op het mede in de overwegingen betrekken van&#13;
de verspreiding van de mest op direct aaneengesloten naast het bedrijf liggende terreinen, ter bepaling van&#13;
schade, gevaar of hinder. De Kroon overwoog echter dat 'akkers geen deel uitmaken&#13;
van een inrichting als de onderwerpelijke, zodat bij de beoordeling van de afstand&#13;
van de inrichting tot naburige woonbebouwing aan de situering van de akkers geen&#13;
betekenis wordt toegekend'. Opgemerkt zij dat het hier niet gaat om het verbinden&#13;
van voorschriften aan het uitrijden van mest op die akkers. In dit KB worden overigens&#13;
voorschriften geaccepteerd met betrekking tot opslag en transport van mest en&#13;
gier alsmede inzake het legen van gierkelders (12 keer per jaar) bij een aanvaardbare&#13;
windrichting.&#13;
Behoren de akkers dus niet tot de inrichting, de inrichting kan wel 'terreinen' omvatten.&#13;
Dat was het geval in KB 30 september 1985, nr. 24.22 Vergunningvoorschriften&#13;
die regels inhielden inzake het bemesten van een 'tot de inrichting behorend&#13;
terrein' - te weten een terrein direct naast het bedrijf gelegen - werden door&#13;
de Kroon geaccepteerd. Deze voorschriften hielden onder meer een bepaalde tijdsperiode&#13;
in en een maximum hoeveelheid.&#13;
In een ander geval23 werd door de Kroon aan een vergunning een voorschrift&#13;
toegevoegd dat het transport van onder meer mest van het bedrijf aan een bepaalde&#13;
tijd van de dag bond. In dit nummer van Agrarisch recht is verdere jurisprudentie&#13;
opgenomen. Daaruit blijkt onder meer het volgende.&#13;
Het legen van mest- en gierkelders kan wel aan voorschriften worden verbonden.&#13;
Een voorschrift dat het legen van mest- en gierkelders verbood op zon- en feestdagen&#13;
en tussen 1 juni en 1 september werd echter door de Kroon gewijzigd in een bepaling&#13;
dat maximaal een maal per twee maanden geleegd mag worden, zij het ook dan niet&#13;
op zon- en feestdagen.24 In een ander geval mag mest en gier slechts een maal per&#13;
jaar uit de inrichting worden verwijderd.25&#13;
Een bijzonder belangwekkende uitspraak vorm KB 14 december 1987, nr. 54.&#13;
Door de Kroon wordt een voorschrift toegevoegd, dat luidt: 'Het is verboden vaker&#13;
dan eenmaal in per 2 maanden vanuit de onderwerpelijke inrichting afkomstige dierlijke&#13;
mest uit te rijden over de percelen, die op de bij de aanvraag behorende kadastrale&#13;
schets zijn aangegeven met 1774,...' Dit geschiedt met het oog op onder meer&#13;
stankhinder. Deze aanvulling op het Besluit gebruik dierlijke meststoffen wordt&#13;
door de Kroon toegevoegd onder de erkenning dat het Besluit gebruik dierlijke meststoffen&#13;
reeds regels stelt op het punt van het gebruik van mest 'teneinde de bodem&#13;
en het daarin aanwezige grondwater te beschermen'. De bezwaren van appellanten&#13;
die daarop betrekking hebben kunnen dus buiten beschouwing blijven, als gevolg&#13;
van art. 38c van de Hinderwet dat bepaalt dat de Hinderwet niet van toepassing is&#13;
op inrichtingen, voor zover daaromtrent regels gelden, die zijn gesteld bij of krachtens&#13;
de Wet bodembescherming. De appellanten hadden vrees voor overbemesting&#13;
aangevoerd als bezwaar. Uit deze uitspraak kunnen - voorzichtig - de volgende&#13;
conclusies worden getrokken: - De Kroon interpreteert het motief van het Besluit gebruik dierlijke&#13;
meststoffen&#13;
beperkt: bescherming van bodem en grondwater.&#13;
- Uitrijbeperkingen in verband met de beperking van stankhinder zijn&#13;
toegelaten.&#13;
Uit het voorgaande bleek reeds dat beperkingen inzake het legen van&#13;
mest- en gier kelders eveneens zijn toegelaten. Dat betekent dat gemeenten&#13;
reeds via deze weg ook het uitrijden kunnen beperken. Er moet immers&#13;
eerst geleegd worden voordat er gereden kan worden.&#13;
APV DEURNE EN DE HINDERWET&#13;
Nu blijkt dat het uitrijden van mest in het kader van de&#13;
Hinderwetvergunning aan beperkingen kan worden onderworpen, zij het&#13;
ook niet als zelfstandige activiteit, maar als activiteit die samenhangt met de&#13;
inrichting, en vaststaat dat de Hinderwet uitputtend bedoeld is, moeten de&#13;
bepalingen van de APV-Deurne onverbindend worden geacht wegens strijd&#13;
met de wet.&#13;
SLOT&#13;
Uiteindelijk leiden alle wegen naar onverbindendheid. Wordt het motief&#13;
van het Besluit gebruik dierlijke meststoffen beperkt geïnterpreteerd, zoals&#13;
de Kroon doet in het KB van 14 december 1987, dan is de APV&#13;
onverbindend wegens strijd met de Hinderwet. Wordt het motief van het&#13;
Besluit ruimer genomen - waarvoor zoals boven is gezegd wel redenen te&#13;
vinden zijn - dan is de Hinderwet ingevolge art. 38c Wet bodembescherming&#13;
niet van toepassing, maar in dat geval is de verordening onverbindend&#13;
vanwege de 'motieftheorie' zoals gehanteerd in de art. 72 WRO-jurisprudentie.&#13;
Met enige spanning wordt dezerzijds een uitspraak van de Kroon&#13;
of van de rechter afgewacht.26 </content><legacyfootnotes>1. Met dank aan drs. G. Arbouw, student staatsrecht te Leiden, die voorbereidende werkzaamheden ver&#13;
richtte.&#13;
2. De gemeente Deurne is niet de enige gemeente die regels wil stellen ter zake van de mest. Dertien ge&#13;
meenten hebben daartoe, samen met de inspecteur milieuhygiëne, in overleg model-APV-bepalingen op&#13;
gesteld.&#13;
3. Besluit van 25 maart 1987, Stb. 114.&#13;
4. Zie de toelichting bij het Besluit, blz. 15.&#13;
5. Zie: P.D.A. Claessen - Provinciale en gemeentelijke aanvullingsbevoegdheid heroverwogen, TvO 19&#13;
mei 1983, blz. 255 e.v.&#13;
6. Ook vele andere wetten bevatten soortgelijke bepalingen. Voor een overzicht zie: Claessen a.w.&#13;
7. Claessen, a.w.; R. Crince Ie Roy - Andere dan planologische motieven, Bouwrecht 1979, blz. 86.&#13;
8. Het bekende HR 4 maart 1952, AB 1952, blz. 643 (Emmense baliekluivers).&#13;
9. Zie bijvoorbeeld. T. Koopmans - Compendium van het staatsrecht, Deventer 1987, blz. 211; F. Tonnaer&#13;
- Inleiding tot het recht van de lagere rechtsgemeenschappen, Lelystad 1988, blz. 228. Laatstge&#13;
noemde verwijst ter ondersteuning van deze bewering naar art. 72 van de Wet op de Ruimtelijke Orde&#13;
ning. Echter ook daar is de situatie geenszins duidelijk, zie: R. Crince Le Roy - Andere dan planologi&#13;
sche motieven, Bouwrechï 1979, blz. 86.&#13;
10. Zie daarover Koopmans, a.w., schematisch: blz. 217.&#13;
11. Althans voor postérieure verordeningen. Anterieure verordeningen zijn - bij een zelfde motief -&#13;
zonder meer onverbindend ingevolge art. 194 gemeentewet. Aangezien het in Deurne gaat om een posté&#13;
rieure verordening blijft dit verder onbesproken. Terzijde zij opgemerkt dat sommige gemeenten ook&#13;
voorheen reeds in hun APV regels met betrekking tot het uitrijden van mest hadden opgenomen.&#13;
12. HR 14 juni 1983, NJ 1983 nr. 729. Zie Koopmans, a.w. blz. 213.&#13;
13. Tweede Kamer, 1983-1984, 16 529, nr. 5, blz. 7.&#13;
14. Toelichting, blz. 7.&#13;
15. Deze behandeling vond plaats aan de hand van een ontwerp-Besluit, dat bij de behandeling van de&#13;
ontwerp-Meststoffenwet voorhanden was. Zie de kamerstukken met betrekking tot dit wetsontwerp, nr.&#13;
18 271; Hand. TK 1985-1986, blz. UCV 59/64, 4946-4948; 5023.&#13;
16. Tweede Kamer 1985-1986, 18 271, nr. 51, blz. 3 e.v.&#13;
17. Zie HR 2 april 1971, NJ 1971 nr. 271; de aanvullende bepalingen zijn onverbindend wegens strijd&#13;
met de wet indien zij 'generlei ruimte laten voor de toepassing van genoemde wet'. Kortom: aanvullende&#13;
beperkingen mogen, algehele frustrering niet.&#13;
18. Zie bijvoorbeeld: ARRS 1 november 1985, AB 1986, nr. 393.&#13;
19. Het begrip 'inrichting' wordt steeds ruimer geïnterpreteerd; zie de jurisprudentie, aangehaald bij&#13;
Neuerburg/Verfaille - Schets van het Nederlands Milieuhygiënerecht, blz. 95. Zo kunnen ook tank&#13;
auto's eronder vallen.&#13;
20. Zie noot 19; onder meer KB 25 november 1959, nr. 25, AB 1960, nr. 219 (Het Wijde Blik), KB 18&#13;
januari 1978, BR 1978, blz. 146 (Vlaardingen).&#13;
21. Nr. 12, Agrarisch recht 1986, nr. 3953.&#13;
22. Agrarisch recht 1987, nr. 4022.&#13;
23. KB 2 augustus 1985, nr. 53, Agrarisch recht 1987, nr. 4049.&#13;
24. KB 18 december 1987, nr. 64.&#13;
25. KB 3 februari 1988, nr. 42.&#13;
26. De NCB (Tilburg) heeft op 10 juni 1988 de Deurnse APV gezonden aan de ministers van Landbouw&#13;
en Visserij, VROM en Binnenlandse Zaken om het voor vernietiging aan de Kroon voor te dragen. Tot&#13;
op heden (half oktober '88) is niets vernomen.</legacyfootnotes><footnotes><footnote/></footnotes><auteurs>Mr. D. W. Bruil</auteurs><published>1988-12-01 00:00:00</published><modified>1988-12-01 00:00:00</modified><editiondate>1988-12-01</editiondate><htmlpath>https://denhollander.info/artikel/6297</htmlpath></article>
</articles></edition>