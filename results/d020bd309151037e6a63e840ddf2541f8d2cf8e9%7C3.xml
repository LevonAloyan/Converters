<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1985</searchword><id>6403</id><udhid>UDH:TvAR/6403</udhid><titel>De toepassing van de Natuurbeschermingswet op landbouwgronden</titel><searchwords><searchword>TvAR 10/1985</searchword><searchword>UDH:TvAR/6403</searchword></searchwords><attachments><attachment><name>1985_nr 10_Artikel_Wolff.pdf</name><extention>pdf</extention><url>https://denhollander.info/download/6185/ci</url></attachment></attachments><inleiding>1. INLEIDING&#13;
Eind 1984 sprak de Natuurbeschermingsraad zich in een ongevraagd advies1 aan de Minister van Landbouw en Visserij uit over zowel de mogelijkheid als de wenselijk-heid van toepassing van de Natuurbeschermingswet op landbouwgronden en bos-sen.2 De Raad stelt vast dat de Natuurbeschermingswet een belangrijk middel is voor de bescherming van natuurwaarden en mitsdien niet alleen op natuurterreinen, maar ook op natuurwetenschappelijk waardevolle landbouwgronden en bossen moet worden toegepast. De bescherming die de aanwijzing van waardevolle gebie-den als beschermd natuurmonument biedt, gaat verder dan de bescherming door de Wet op de Ruimtelijke Ordening en de op de zgn. Relatienota gebaseerde Beschik-king Beheersovereenkomsten.3&#13;
De Raad komt aan de hand van onderzoek ten aanzien van wet en (Kroon-) jurisprudentie tot de conclusie dat de Natuurbeschermingswet formeel-juridisch be-zien op landbouwgronden en bossen kan worden toegepast, maar plaatst daarbij uit een oogpunt van beleid enkele kanttekeningen. Waar andere op bescherming c.q. beheer van natuurwaarden gerichte instrumentaria toepassing hebben gevonden, kan het volgens de Raad aanbeveling verdienen terughoudend te zijn met de toepas-sing van de Natuurbeschermingswet.&#13;
Overigens noemt zij een aanwijzingsbeleid, waarbij slechts in uiterste noodzaak een terrein onder de werking van de wet wordt gebracht, een miskenning van de be-tekenis van de Natuurbeschermingswet. In verband daarmee wordt de ontwikkeling van een toepassingsbeleid gebaseerd op duidelijk omschreven criteria bepleit.&#13;
Het hierboven genoemde advies is tot stand gekomen na een telkens weer oplaaiende discussie in de Natuurbeschermingsraad, geïnitieerd door de leden deskundig op het gebied van de land- en bosbouw.4 Deze leden hadden bij de advisering van de Raad over de in overweging zijnde aanwijzingen5 van de Oude Waal en de Neter-selse en Mispeleindse heide minderheidsstandpunten ingenomen, nu bij deze aanwij-zingen substantiële oppervlakten landbouwgrond waren betrokken. Dit standpunt werd niet ingegeven door overwegingen verband houdende met belangenafweging, omdat een oordeel daarover niet aan de Natuurbeschermingsraad is voor-behouden6, maar door de opvatting dat de Natuurbeschermingswet, gezien de daaraan voorafgegane parlementaire behandeling, geen ruimte bood op dit soort gronden te worden toegepast. Bovendien achtten zij aanwijzing van de onderhavige landbouwgronden een te zwaar middel, nu inmiddels een ander, specifiek op de be-scherming van natuurwaarden op landbouwgronden gericht, instrument voor-handen was gekomen.&#13;
In het onderstaande zal op de voorwaarden waaronder de Natuurbeschermingswet op landbouwgronden kan worden toegepast nader worden ingegaan. Daarna komt een aantal criteria voor een aanwijzingsbeleid aan de orde.</inleiding><content>2. CRITERIA ONTLEEND AAN DE WET EN PARLEMENTAIRE BEHANDELING&#13;
a. Natuurmonument&#13;
Uiteraard dienen de als beschermd natuurmonument aan te wijzen gronden zich te kwalificeren als monument. Het dient met andere woorden te gaan om terreinen en wateren, welke van algemeen belang zijn uit een oogpunt van natuurschoon of om hun natuurwetenschappelijke betekenis.7&#13;
Een nadere precisering van dit in algemene termen omschreven criterium is moeilijk te geven aangezien het kan gaan om gebieden van zeer verschillende aard.8 Vaststaat in ieder geval dat de betekenis van de natuur- en/of landschapswaarde van een gebied, aanwijzing als beschermd natuurmonument in het algemeen belang dient te rechtvaardigen.&#13;
b. Toepasbaarheid op landbouwgronden&#13;
Het beleid ten aanzien van de natuurgebieden zal rekening moeten houden met andere dan natuurbeschermingsbelangen, maar is uiteraard vooral op de laatste gericht. De zorg voor het cultuurlandschap houdt echter primair verband met de voorziening in materiële behoeften, zodat dit onderwerp zich niet leent tot regeling in een Natuurbeschermingswet.9 Tijdens de parlementaire behandeling wordt duidelijk dat de betrokken bewindslieden, voor zover het de werkingssfeer van de wet betreft, vooral het oog hebben op natuurterreinen in de meer traditionele betekenis van het woord. Daartoe uitgenodigd door de Kamer verklaart de minister evenwel dat tot terreinen en wateren, welke van algemeen belang zijn uit een oogpunt van natuurschoon of om hun natuurwetenschappelijke betekenis ook landbouwgronden kunnen behoren, zij het dat deze slechts bij uitzondering in de aanwijzing zullen worden betrokken. Dit kan bijv. wel eens geschieden als landbouwgronden een integrerend deel uitmaken van een natuurmonument. Nimmer echter zullen afzonderlijk gelegen landbouwgronden mogen worden aangewezen louter omdat ze op zichzelf en als zo-danig aantrekkelijk voor het oog zijn. Alleen al in verband met mogelijke financiële consequenties zal met het in een aanwijzing betrekken van landbouwgronden de uiterste voorzichtigheid worden betracht.10&#13;
c. Bescherming dient niet op andere wijze te zijn verzekerd&#13;
De Natuurbeschermingswet vindt slechts toepassing indien de beoogde bescherming niet reeds op andere wijze is verzekerd. Met andere woorden: de wet heeft een com-plementair karakter; niet altijd als het kan, maar alleen als het niet anders kan, wordt de wet toegepast.11&#13;
Dit criterium is bij amendement12 in art. 7, eerste lid Natuurbeschermingswet opgenomen.&#13;
Bedoeld is hier 'overregeling' te vermijden; alleen als andere bestaande middelen ontoereikend zijn, is er ruimte voor toepassing van de Natuurbeschermingswet.&#13;
Tijdens de parlementaire behandeling werd daarbij met name gedacht aan het bestemmingsplan.&#13;
Uit de behandeling valt af te leiden, dat er eerst dan ruimte is voor aanwijzing als beschermd natuurmonument, wanneer de bescherming die het bestemmingsplan kan bieden ontoereikend is. Dit betekent dat pas tot aanwijzing mag worden over-gegaan, als andere bestaande middelen onvoldoende mogelijkheden bevatten om de nodig te achten bescherming te bieden. Dit geldt mijns inziens ongeacht het feit of die andere middelen reeds worden toegepast of (nog) niet.&#13;
d. Aanwijzing gericht op actief beheer&#13;
Aanwijzing van gronden als beschermd natuurmonument dient vooral gericht te zijn op actief beheer.&#13;
Bij de discussies in de Tweede Kamer over de noodzaak van een speciale Natuur-beschermingswet naast de Wet op de Ruimtelijke Ordening (op dat moment net in werking), verdedigde de minister deze door te stellen, dat de (afwerend) werkende planologische bestemming geen (positief) werkende bescherming biedt en daaren-boven een zgn. conserverende bestemming niet in de eigenlijke zin des woord wordt gerealiseerd.13 De minister moet hierbij vooral het oog hebben gehad op het be-heersplan ex art. 14, dat in tegenstelling tot het bestemmingsplan een actief bescher-mingskader kan bieden.&#13;
3. TOEPASSING VAN DEZE CRITERIA IN DE PRAKTIJK&#13;
Na de inwerkingtreding van de Natuurbeschermingswet is inmiddels bijna 20 jaar verstreken. Aan de hierboven genoemde criteria is door middel van aanwijzings-beleid en Kroonjurisprudentie nader inhoud gegeven. a. Aanwezigheid natuurwaarden&#13;
Dat landbouwgronden die als beschermd natuurmonument worden aangewezen ook daadwerkelijk terreinen zijn welke van algemeen belang zijn uit een oogpunt van natuurschoon of om hun natuurwetenschappelijke betekenis, zou men gevoegelijk mogen aannemen. In de aanwijzingsprocedure14 is dit echter nogal eens een punt van discussie. Het blijkt namelijk voor te komen dat de bij zo'n aanwijzing betrokken landbouwgronden op zichzelf niet veel waarden herbergen, maar zodanige relatie met het betrokken natuurgebied hebben, bijv. als rand- of overgangszone, dat ook zij als beschermd natuurmonument worden aangewezen.15&#13;
b. Integrerend deel&#13;
Hoe het begrip integrerend deel moet worden uitgelegd is door de Kroon nader in-gevuld.&#13;
Het dient te gaan om gronden die een onlosmakelijk, niet buiten beschouwing te laten, onderdeel uitmaken van een natuurgebied. Uit de verhandeling van de minister over dit punt in de Kamer kan men afleiden dat hij het oog had op onlosmakelijkheid in geografisch/topografische zin, bijv. een landbouwenclave in een groter natuurgebied. Om die reden kon de minister er ook gemakkelijk van uitgaan dat aanwijzing slechts bij hoge uitzondering zou geschieden.&#13;
De Kroon geeft een ruimere uitleg aan het begrip integrerend deel. Volgens de jurisprudentie16 kan dit worden uitgelegd als samenhang in ecologische, deels land-schappelijke, geomorfologische en hydrologische zin.&#13;
In die zin opgevat vallen veel grotere oppervlakten landbouwgrond onder de vigeur van de Natuurbeschermingswet, aangezien deze aspecten, vooral wanneer men ze weer in hun onderlinge samenhang beschouwt, nu eenmaal grote oppervlakten beslaan, en zich over visuele begrenzingen kunnen uitstrekken.&#13;
Afzonderlijk gelegen landbouwgronden die om de aldaar aanwezige natuurweten-schappelijke waarden zijn aangewezen als beschermd natuurmonument zijn de Kievietsbloementerreinen langs de Overijsselse Vecht en het Zwarte water17, de landbouwgronden in de Oeffelter Meent18 en de kwelders langs de noordkust van Groningen.19 De overwogen aanwijzing20 van de Oude Waal II bij Nijmegen (120 ha landbouwgronden) werd niet omgezet in een definitieve aanwijzing.&#13;
c. Bescherming niet op andere wijze verzekerd&#13;
In de praktijk lijkt de bij amendement opgenomen tussenzin 'waarvan de bescherming niet reeds op andere wijze door of krachtens de wet is verzekerd' in art. 7, eerste lid maar een geringe rol te spelen bij het aanwijzingsbeleid. In beroep ex art. 19 wordt door appellanten nogal eens het argument aangevoerd dat de bescher-ming van de natuur- en landschapswaarden ook door toepassing van bijv. de Wet op de Ruimtelijke Ordening of de Relatienota is te verkrijgen. De Kroon wijst deze opvatting van de hand met het argument dat hoewel een op de waarden van het ge-bied afgestemd bestemmingsplan zeker van betekenis kan zijn voor de bescherming daarvan, de bescherming ingevolge de Natuurbeschermingswet daarenboven de mo-gelijkheid opent tot het vaststellen van beheersbepalingen. Juist dergelijke beheers-bepalingen omtrent onder meer mestgift, bestrijdingsmiddelen, maaidata en vee-bezetting kunnen een blijvende instandhouding van het natuurmonument ver-zekeren.21&#13;
Overigens waren argumenten uit het gebied de Oude Waal, dat op de landbouw-gronden met betrekking waartoe een aanwijzing als beschermd natuurmonument in overweging was, beter de Relatienota dan de Natuurbeschermingswet kon worden toegepast, voor de minister aanleiding deze voorlopige aanwijzing niet in een defini-tieve om te zetten.&#13;
d. Actief beheer&#13;
Bij de bescherming van de natuur- en landschapswaarden door middel van aanwij-zing als beschermd natuurmonument is in de praktijk het accent komen te liggen op de verbodsbepalingen ex. art. 12 Natuurbeschermingswet. Het betreft hier dus pas-sieve beheersbepalingen die overigens verder kunnen gaan dan de gebruiks- en aan-legvoorschriften van het bestemmingsplan.&#13;
Actief beheer in de zin dat de eigenaar/gebruiker niet alleen bepaalde handelingen nalaat maar ze ook verricht om tot een goed beheer van het natuurmonument te ko-men is alleen mogelijk indien de minister ex art. 14 Natuurbeschermingswet een beheersplan vaststelt. Hij doet dit eerst na overeenstemming met de eigenaar/ gebruiker. De belangstelling daarvoor is tot nu toe niet groot geweest.22 Dit is ook niet verwonderlijk nu het beheersplan gericht is op het behoud of het herstel van natuur en landschap en voor de eigenaar/gebruiker materieel dezelfde consequenties heeft als de individuele vergunningplicht.23&#13;
Resumerend kan men stellen dat:&#13;
- landbouwgronden als beschermd natuurmonument kunnen worden aangewezen indien zij integrerend onderdeel uitmaken van een natuurmonument.&#13;
De Kroon geeft een ruime uitleg aan het begrip integrerend onderdeel. Zo kun-nen ook landbouwgronden bij een aanwijzing als beschermd natuurmonument worden betrokken wier natuurwaarden zo'n aanwijzing op zich zelf niet recht-vaardigen maar die bijv. een hydrologische samenhang met het te beschermen ge-bied vertonen.&#13;
- ook afzonderlijk gelegen landbouwgronden als beschermd natuurmonument kunnen worden aangewezen indien de aldaar voorkomende natuurwetenschappe- lijke waarden zo'n aanwijzing rechtvaardigen.&#13;
- er volgens de Kroonjurisprudentie geen wettelijk kader is dat bescherming van natuur- en landschapswaarden in gelijke mate verzekert als de Natuurbescher- mingswet. Door de vaststelling van beheersbepalingen kan de blijvende instand- houding van een natuurmonument worden verzekerd. De mogelijkheden van het gemeentelijk bestemmingsplan reiken wat dat betreft minder ver en behelzen uit sluitend verbodsbepalingen. De op de Relatienota gebaseerde Beschikking Be heersovereenkomsten kan weliswaar dezelfde bescherming bieden als de Natuur beschermingswet, zij het dat deze eerst is verzekerd nadat ten aanzien van de te beschermen gronden een beheersovereenkomst is gesloten.&#13;
4. CRITERIA TEN BEHOEVE VAN EEN AANWIJZINGSBELEID&#13;
Nu in feite weinig formeel-juridische beletselen de aanwijzing van landbouwgronden als beschermd natuurmonument in de weg lijken te staan, is het de vraag welke ove-rige criteria het aanwijzingsbeleid dienen te bepalen. Daarbij ga ik uiteraard uit van de veronderstelling dat niet alle gronden en zeker niet alle landbouwgronden die zo-danige natuur- en landschapswaarden bezitten dat zij voor aanwijzing als beschermd natuurmonument in aanmerking zouden komen, ook daadwerkelijk als zodanig zul-len worden aangewezen.&#13;
a. Financiële aspecten&#13;
Voor de betrokken agrarische bedrijven is zo'n aanwijzing zeer diep ingrijpend. Vanaf het moment van voorlopige aanwijzing, welker rechtsgevolgen onmiddellijk kunnen ingaan, worden zij geconfronteerd met vaak zeer vergaande verbodsbepalin-gen. Of het op dat moment bestaande gebruik mag worden voortgezet zonder ver-gunning, hangt af van de vraag of dit gebruik schadelijk wordt geacht voor het natuurmonument.24 Kan men misschien nog stellen dat de bedrijfsvoering op korte termijn over het algemeen niet zozeer door een aanwijzing wordt beïnvloed, op lan-gere termijn is dit zeer zeker het geval. Het bedrijf blijft noodgedwongen in zijn ont-wikkeling achter, hetgeen uiteraard een sterk waardedalende invloed heeft. Voor zo-ver deze schade redelijkerwijze niet of niet geheel ten laste van de betrokken onder-nemer behoort te blijven kan deze op grond van art. 18 om schadevergoeding ver-zoeken. Op dit artikel is in de praktijk tot nu toe slechts zeer sporadisch een beroep gedaan.25 Dit zal echter ongetwijfeld anders worden wanneer het beleid erop ge-richt zou zijn om een belangrijk deel van de 500 tot 700 duizend hectare landbouw-gronden die vanuit een oogpunt van natuur en landschap op enigerlei wijze bescher-mingswaardig zijn26, onder de Natuurbeschermingswet te brengen.&#13;
Zo ver zal het naar ik aanneem niet komen. De overheid zal prioriteiten dienen te stellen, die allereerst door overwegingen van financiële aard worden bepaald.&#13;
In dit verband wil ik ook wijzen op de fundamentele ongelijkheid die er bestaat tussen de Natuurbeschermingswet en de Beschikking Beheersovereenkomsten voor zover betreft het stelsel van vergoedingen.&#13;
Wanneer men uitgaat van de veronderstelling dat de natuur- en landschapswaar-den op gronden die onder de werking van de Natuurbeschermingswet worden ge-bracht, ten minste gelijkwaardig zijn aan die in reservaatsgebieden en reservaten, ontstaat de volgende situatie.&#13;
Het in reservaten en reservaatsgebieden beoogde natuurbeheer is niet inpasbaar in de bedrijfsvoering van bestaande agrarische bedrijven: de opbrengstmogelijk-heden worden te sterk verminderd. Daarom wordt voor deze gebieden gestreefd naar aankoop, waarna het reservaatsbeheer kan worden gerealiseerd. De eigenaar kan zelf het moment van verkoop bepalen. Met het oog op de invloed van de aanwij-zing tot reservaatsgebied en het nadien gevoerde beheer op de waarde van grond is in de Beschikking Beheersovereenkomsten voorzien in het recht van de eigenaar de grond aan te bieden aan het Bureau Beheer Landbouwgronden. Dat bureau is dan verplicht de grond te kopen tegen een prijs waarbij de zojuist vermelde invloed bui-ten beschouwing wordt gelaten. Vermogensverliezen voor de eigenaren worden via deze koopplicht voorkomen.27&#13;
Het feit dat uitsluitend in vergoeding van vermogensschade wordt voorzien, is te billijken doordat verkoop door de eigenaar geschiedt op basis van vrijwilligheid.&#13;
Wanneer nu echter de bestaande agrarische bedrijfsvoering in reservaten en reser-vaatsgebieden niet inpasbaar wordt geacht, is hij dat mijns inziens helemaal niet bin-nen beschermde natuurmonumenten.&#13;
Toch kan de boer in dat geval uitsluitend die schade verhalen, die redelijkerwijze niet of niet geheel te zijnen laste behoort te blijven en die hem naar billijkheid wordt toegekend. Die positie is uiteraard veel zwakker dan de positie van de eigenaar van gronden in een reservaatsgebied. Het lijkt mij dan ook alleszins gerechtvaardigd dat in de situatie dat agrarische gronden als beschermd natuurmonument worden aange-wezen de eigenaar/gebruiker, indien hij daarom verzoekt, onteigend wordt.&#13;
In die situatie is, in tegenstelling tot de regeling van de koopplicht bij reservaats-gebieden ook inkomensschade verzekerd. b. Dreigende aantasting van natuurwaarden&#13;
Een tweede overweging waardoor het aanwijzingsbeleid zich mijns inziens zou dienen te laten leiden, is ontleend aan de wetgeving die min of meer specifiek of mede op natuurbescherming is gericht.28 Deze wetten hebben alle mede tot doel bescherming van (economisch) zwakkere functies (natuurschoon en natuurwetenschappelijke waarden) die naar het gevoelen van de wetgever, ten tijde van hun totstandkoming, werden bedreigd door sterkere functies.&#13;
Naar mijn oordeel dient de vraag of een bepaald natuurmonument fysiek daad-werkelijk wordt bedreigd dan ook een belangrijk criterium te zijn om het aan te wij-zen als beschermd natuurmonument. Is dit niet het geval, dan komt het mij voor dat er moeilijk een rechtvaardiging is te vinden om een zo zwaar middel toe te passen.&#13;
Momenteel lijkt het aanwijzingsbeleid niet zozeer ingegeven door het aspect van fysieke bedreiging als wel door het ontbreken van andere beschermende voorschriften (voorbereidingsbesluit, bestemmingsplan). Ook met de kwaliteit van het beheer van de eigenaar/gebruiker wordt niet merkbaar rekening gehouden.29&#13;
c. Ontwikkeling van wetgeving en beleid&#13;
In de derde plaats zal het aanwijzingsbeleid in niet onbelangrijke mate bepaald dienen te worden door het na de invoering van de Natuurbeschermingswet ontwikkelde beleid ten aanzien van de bescherming van natuur- en landschapswaarden op met name landbouwgronden. In de laatste 15 jaar zijn de opvattingen over de waarde van het landelijk gebied in een stroomversnelling geraakt.&#13;
Veiligstelling van natuurgebieden alleen werd - hoe belangrijk op zichzelf ook - niet langer voldoende geacht. Daarnaast werd dringend aandacht gevraagd voor de ontwikkelingen die zich voltrokken in het landelijk gebied als geheel, waarvan natuurgebieden slechts een onderdeel vormen.&#13;
Enerzijds heeft dit streven geleid tot voorstellen tot wijziging van de Natuur-beschermingswet, in die zin dat de werkingssfeer van de wet zou moeten worden ver-ruimd, waardoor ook waardevolle cultuurlandschappen expliciet onder de werking van de Natuurbeschermingswet zouden vallen.30&#13;
Anderzijds hebben deze gedachten hun uitwerking gevonden in de Nota Landelijke Gebieden en meer in het bijzonder in het daarop gebaseerde Structuurschema Natuur- en Landschapsbehoud.&#13;
Het streven naar uitbreiding van de vigeur van de Natuurbeschermingswet heeft het niet gehaald, aangezien ten tijde van deze gedachtenontwikkeling de Relatienota het licht zag.&#13;
Deze nota en de daarop gebaseerde beschikking bieden een actief beschermings-kader voor natuur- en landschapswaarden, zij het dat vrijwilligheid uitgangspunt is.&#13;
Juist dit uitgangspunt doet natuurbeschermers nogal eens opteren voor het be-schermingsregime van de Natuurbeschermingswet.31&#13;
Toch gaat het mijns inziens veel te ver om vrijwilligheid te vertalen als vrij-blijvendheid. Want ook wanneer een boer niet wil meewerken aan realisering van het Relatienotabeleid bijv. omdat hij niet wenst te verkopen ten behoeve van reser-vaatsvorming of geen beheersovereenkomst wenst te sluiten, gaat van de aanwijzing van reservaats- en beheersgebieden wel degelijk een stigmatiserende werking uit. On-voldoende medewerking zal zeker op langere termijn betekenen dat hij wordt gecon-fronteerd met een hoger planologisch beschermingsniveau. Bovendien hangt hem in die situatie te allen tijde de aanwijzing als beschermd natuurmonument boven het hoofd, uiteraard aannemende dat zijn gronden ook overigens aan de criteria voor aanwijzing voldoen.&#13;
Dit alles leidt ertoe dat men het begrip vrijwilligheid dient te relativeren. Een boer die met zijn bedrijf in een reservaats- of beheersgebied zit zal dit, of hij wil of niet, merken in zijn bedrijfsvoering.&#13;
Dit neemt niet weg, dat de (toekomstige) Wet Beheer Landbouwgronden het bij uitstek aangewezen instrument is om de opzet en de bedrijfsvoering van landbouw-bedrijven te richten of mede te richten op het beheer van natuur en landschap.32&#13;
Om die reden ben ik dan ook van mening, dat, nu ook een brede meerderheid van de Tweede Kamer meermalen op spoedige indiening van een wetsvoorstel ten aan-zien van de onderhavige problematiek heeft aangedrongen, daarmee aangevend dat beheer van natuur- en landschapswaarden op landbouwgronden een apart wettelijk kader behoeft, de Natuurbeschermingswet pas op daartoe in aanmerking komende landbouwgronden mag worden toegepast nadat is vastgesteld, dat het beleid op grond van de Wet Beheer Landbouwgronden op die percelen heeft gefaald.&#13;
Ook de minister geeft in het voornoemde voorontwerp aan dat het onderhavige wetsvoorstel het meest aangewezen instrumentarium bevat voor regulering van agra-risch beheer in vanuit een oogpunt van natuur- en landschapsbehoud waardevolle gebieden.33&#13;
Alleen in specifieke situaties, indien de bescherming van een gebied dit vereist, kan volgens de minister de Natuurbeschermingswet op waardevol agrarisch cultuur-landschap worden toegepast.34 Samenvattend ben ik van oordeel dat:&#13;
- aanwijzing van landbouwgronden als beschermd natuurmonument alleen al om financiële redenen met terughoudendheid dient te geschieden.&#13;
Agrarische bedrijfsvoering is, zo niet onmiddellijk bij de aanwijzing dan toch op termijn, niet inpasbaar in het beheer van het beschermde natuurmonument. Dit leidt ertoe dat de eigenaar/gebruiker op zijn verzoek onteigend dient te worden.&#13;
- aanwijzing van landbouwgronden als beschermd natuurmonument alleen is te rechtvaardigen indien de daarop voorkomende waarden daadwerkelijk (fysiek) worden bedreigd.&#13;
- aanwijzing van landbouwgronden als beschermd natuurmonument bovendien pas mag worden overwogen, indien vaststaat dat het beleid op grond van de Wet Beheer Landbouwgronden op die percelen heeft gefaald.&#13;
5. VERHOUDING NATUURBESCHERMINGSWET - (VOORONTWERP) WET BEHEER LANDBOUWGRONDEN&#13;
Tot slot wil ik nog kort ingaan op de afstemmingsproblematiek zoals die gaat ontstaan tussen de Natuurbeschermingswet en de toekomstige Wet Beheer Landbouwgronden. Hoewel deze problemen zich vooral zullen voordoen in de verhouding tussen de laatstgenoemde wet en de Wet op de Ruimtelijke Ordening wil ik de aandacht vestigen op de volgende punten.&#13;
a. Een gecombineerde aanwijzing van een agrarisch perceel als beschermd natuur monument en als reservaats- en beheersgebied is niet uitgesloten. De Natuur- beschermingsraad35 is voor deze figuur zelfs geporteerd, waarbij men het aangaan van beheersovereenkomsten als een welkome aanvulling ziet op het beschermings- niveau dat door de aanwijzing als beschermd natuurmonument wordt geboden. Vooral in reservaatsgebieden is men voorstander van zo'n figuur. Hierdoor ontstaat de situatie dat de aanwijzing als beschermd natuurmonument als 'stok achter de deur' gaat fungeren voor het aangaan van beheersovereenkomsten. Mijns inziens is deze situatie onwenselijk nu het bij voorbaat de vrijwillige basis tot het aangaan van beheersovereenkomsten aantast.&#13;
b. Ook wanneer men kiest voor een niet gelijktijdig van toepassing zijn van beide wetten op dezelfde percelen, blijft een keuzevraagstuk bestaan.&#13;
Weliswaar verdient de toepassing van de Wet Beheer Landbouwgronden de voorkeur boven de Natuurbeschermingswet als het gaat om bescherming van waardevolle cultuurlandschappen, maar dit laat onverlet het feit dat deze keuze in sommige gevallen arbitrair kan zijn.&#13;
Nu zoals gezegd beide wetten formeel-juridisch met hetzelfde doel op dezelfde soort gronden kunnen worden toegepast zou mijns inziens op langere termijn gestreefd dienen te worden naar integratie van beide wetten tot een Beheerswet Lande-lijk Gebied.36 In zo'n wet zouden de soorten natuurgebieden en waardevolle agrari-sche cultuurlandschappen gerubriceerd kunnen worden naar waarde en huidig ge-bruik. Op die wijze zou een betere afstemming ten aanzien van aanwijzing, bescher-mingsniveau, beheersplannen etc. worden verkregen.&#13;
Ook de afstemming op andere (mede) op bescherming van natuur- en landschaps-waarden gerichte wetten zou hierdoor kunnen worden verbeterd. Momenteel is de afstemming van de Wet Beheer Landbouwgronden op de Wet op de Ruimtelijke Or-dening, voor zover betreft de aanwijzing van de gebieden, redelijk bevredigend. Al-vorens gedeputeerde staten een definitieve voordracht maken tot plaatsing van de gebieden op de lijst van beheers- en reservaatsgebieden en reservaten, toetsen zij hun voorstellen aan het Structuurschema Natuur- en Landschapsbehoud en het streek-plan of een besluit ter zake van provinciale staten.37&#13;
Bij de aanwijzing van gronden als beschermd natuurmonument vindt de afstem-ming op de ruimtelijke ordening eigenlijk alleen op nationaal niveau (RPC) plaats. In de aanwijzingsprocedure van de Natuurbeschermingswet is de rol van gedeputeer-de staten veel lijdelijker dan die bij de Wet Beheer Landbouwgronden.&#13;
c. Om op korte termijn een betere afstemming tussen de Natuurbeschermingswet en de Wet Beheer Landbouwgronden te verkrijgen dient het aanwijzingsbeleid van eerstgenoemde wet te worden gedecentraliseerd, zoals ook door de Raad voor het binnenlands bestuur is voorgesteld.38&#13;
De Natuurbeschermingswet zou zodanig dienen te worden gewijzigd, dat gedepu-teerde staten de bevoegdheid krijgen om voorstellen te doen tot aanwijzing van ge-bieden tot beschermd natuurmonument. In dat geval dient eveneens een toetsing plaats te vinden aan het Structuurschema Natuur- en Landschapsbehoud en het pro-vinciale ruimtelijke beleid. Hierdoor wordt de verbinding met de ruimtelijke orde-ning bevredigender geregeld dan momenteel, zoals gezegd, uitsluitend op rijks-niveau het geval is.</content><legacyfootnotes>1. Advies van 12 december 1984, nr. 4860.&#13;
2. Zie ook persbericht Natuurbeschermingsraad van 19 december 1984, nr. 514.&#13;
3. Vastgesteld bij besluit van 24 december 1982 (Stcrt. 1982, nr. 253), gewijzigd bij besluit van 21 april 1983 (Stcrt. 1983, nr. 80).&#13;
4. De leden als bedoeld in art. 3, derde lid Natuurbeschermingswet.&#13;
5. Zie art. 8, eerste lid Natuurbeschermingswet.&#13;
6. Zie voor de positie van de leden van de Natuurbeschermingsraad MvA, TK 1965-1966, nr. 6764, blz. 6.&#13;
7. Art. 1, sub b Natuurbeschermingswet.&#13;
8. MvT, TK 1961-1962, nr. 6764, blz. 8.&#13;
9. Idem als 8.&#13;
10. MvA, TK 1965-1966, nr. 6764, blz. 3.&#13;
11. Handelingen, TK 1965-1966, nr. 1937.&#13;
12. Amendement Baeten nr. 16 TK 1965-1966, nr. 6764, blz. 16.&#13;
13. MvA, TK 1965-1966, nr. 6764, blz. 3.&#13;
14. Artikelen 7 t/m 11 Natuurbeschermingswet.&#13;
15. Zie bijv. KB 28 april 1980, nr. 2 (Reimerswaal) en KB 18 mei 1983, nr. 73 (Dommelbeemden). Blijkens de MvT op art. 12 moet het ook mogelijk worden geacht dat deze bufferzones niet als be-schermd natuurmonument worden aangewezen maar toch onder de werking van art. 12 worden gebracht.&#13;
16. Voornoemd KB Dommelbeemden i.v.m. ecologische, landschappelijke en hydrologische samenhang en KB 13 januari 1983, nr. 47 (Kortenhoef) i.v.m. natuurschoon.&#13;
17. KB's 3 februari 1983, nr. 44 en 45 i.v.m. bodemgesteldheid en structuur in samenhang met aanwezige milieufactoren, plantkundige en vogelkundige waarden.&#13;
18. KB 13 mei 1983, nr. 41 i.v.m. plantkundige waarden.&#13;
19. KB 13 juli 1984, nr. 68 i.v.m. vogelkundige en plantkundige waarden.&#13;
20. Bij besluit van 1 maart 1983.&#13;
21. KB 13 juli 1984, nr. 68 (Kwelders) en in iets andere bewoordingen KB 3 februari 1983, nr. 44.&#13;
22. Voor zover mij bekend uitsluitend t.a.v. de Koekoekswaard en De Haak.&#13;
23. Gewezen wordt hier tevens op de bijzondere juridische statuur van het beheersplan, die het enthou-siasme daarvoor niet zal vergroten. Het wordt vastgesteld door de minister, zij het slechts dan, wan neer daarover met eigenaar en gebruiker overeenstemming bestaat. Overtreding van de bepalingen van het beheersplan levert geen wanprestatie op, maar is een strafbaar feit op grond van art. 26, twee de lid Natuurbeschermingswet.&#13;
24. MvA blz. 4 en 5. Als schadelijk wordt aangemerkt intensivering, bijv. KB 24 december 1980, nr. 43, of handelingen die juist aanleiding waren tot aanwijzing als beschermd natuurmonument, bijv. KB 18 mei 1981, nr. 73 (Dommelbeemden). Veelal mag bestaand gebruik zonder vergunning worden voortgezet, bijv. KB 3 februari 1983, nr. 44 (Hasselt) en KB 13 juli 1984, nr. 68 (Kwelders). &#13;
25. Tot 1982 slechts 2 keer. Ingeval van weigeren vergunning tot overschakeling gemengd bedrijf akker bouwbedrijf ƒ 18.000,- vermogensschade, ('s Lands bekade gorzen, aanwijzing 1-11-1971.) Ver traging in bouw als gevolg van voorlopige aanwijzing met onmiddellijk inwerking tredende rechts gevolgen. (Kop van Schouwen, aanwijzing 7-12-1978) ƒ 2.930,- .&#13;
26. Structuurschema Natuur- en Landschapsbehoud.&#13;
27. In het Voorontwerp Wet Beheer Landbouwgronden dd. 26-10-1984 is eveneens in een koopplicht voorzien: hoofdstuk V.&#13;
28. Behalve de Natuurbeschermingswet 1968 zijn of waren dit de Nuttige Dierenwet 1914, Boswet 1922, 1961, Vogelwet 1936, Jachtwet 1954, Visserijwet 1963.&#13;
29. Illustratief in dat verband is bijv. de aanwijzing tot beschermd natuurmonument van de Mispeleindse en Neterselse heide met aangrenzende beekdalen. Meerdere eigenaren hadden voor zover het natuur monument uit bossen bestond, een beheersplan opgesteld op basis van de Beschikking bosbijdragen. Dit beheersplan is mede op natuurbehoud gericht en behoeft de goedkeuring van de Directeur van Staatsbosbeheer, die pas wordt verleend nadat de Natuurbeschermingsconsulent en de Houtvester hun oordeel over het beheersplan hebben gegeven.&#13;
30. Advies Natuurbeschermingsraad dd. 9 december 1976, ingevolge het verzoek van de Staatssecretaris van CRM, dd. 16 september 1974.&#13;
31. Een sprekend voorbeeld hiervan is bijv. het advies van de Natuurbeschermingsraad van maart 1985 over het voorontwerp Wet Beheer Landbouwgronden. In dit advies wordt ten principale afwijzend gereageerd op het uitgangspunt van vrijwillige medewerking van de boer. Hierdoor, aldus de Raad, maakt de Rijksoverheid het realiseren van haar publiekrechtelijke verantwoordelijkheid en haar beleidsdoeleinden ten aanzien van de waardevolle agrarische cultuurlandschappen afhankelijk van de willekeur van individuele belanghebbende burgers. Door deze vrijblijvendheid wordt geen oplossing gebracht van de problematiek van deze gronden.&#13;
32. Considerans voorontwerp Wet Beheer Landbouwgronden.&#13;
33. Blz. 20 toelichting.&#13;
34. Blz. 21 toelichting. &#13;
35. Advies van 12 december 1984, nr. 4860.&#13;
36. Zie ook het advies van de commissie IBW van de RARO, november 1982.&#13;
37. Art. 16 Voorontwerp Wet Beheer Landbouwgronden.&#13;
38. Nederlandse Staatscourant 22 april 1983, nr. 77.</legacyfootnotes><footnotes><footnote/></footnotes><auteurs>Mr W.J. Wolff</auteurs><published>1985-10-01 00:00:00</published><modified>1985-10-01 00:00:00</modified><editiondate>1985-10-01</editiondate><htmlpath>https://denhollander.info/artikel/6403</htmlpath></article>
</articles></edition>