<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1994</searchword><id>6053</id><udhid>UDH:TvAR/6053</udhid><titel>Verslag van de jaarvergadering van de Vereniging voor Agrarisch Recht</titel><searchwords><searchword>TvAR 9/1994</searchword><searchword>UDH:TvAR/6053</searchword></searchwords><attachments><attachment><name>1994_nr 9_Artikel_RodriguesLopes.pdf</name><extention>pdf</extention><url>https://denhollander.info/download/5862/ci</url></attachment></attachments><inleiding>De vergadering van de Vereniging voor Agrarisch Recht, gehouden te Bilthoven op 3 juni&#13;
1994, werd bezocht door ongeveer negentig personen, leden dan wel genodigden. Het gezelschap&#13;
hield zich bezig met de preadviezen over arbitrage en over tuchtrechtspraak, van&#13;
de hand van Snijders respectievelijk van Huijzer en Fikkert. Mevrouw Huijzer was afwezig&#13;
(overmacht). Drie interveniënten waren uitgenodigd, te weten mr. P. Kraak (Landbouwschap)&#13;
die veel ervaring heeft met arbitrage (lid, secretaris, voorzitter van&#13;
arbitragecommissies); mr. J. den Hollander, advocaat te Middelhamis, mr. B.P. Kiewiet,&#13;
lid van het College van Beroep voor het bedrijfsleven en mr. J.A.G. van Eimeren, secretaris&#13;
van de Raad voor Arbitrage voor de Bouwbedrijven (750 zaken per jaar). Den Hollander&#13;
was evenwel verhinderd en werd vertegenwoordigd door mr. J.G. de Vries Robbé,&#13;
advocaat te 's-Gravenhage. Deze kweet zich vaderlijk en ontspannen van zijn taak, zodat&#13;
het een genoegen was naar het werk van de afwezige te luisteren.&#13;
Vrijwel alle onderwerpen werden aan de orde gesteld door de interveniënten. Snijders&#13;
en Fikkert repliceerden en slechts enkelen uit de zaal mengden zich in de discussie. Het is&#13;
dan ook niet moeilijk enig overzicht te scheppen. </inleiding><content>ONAFHANKELIJKHEID DESKUNDIGEN IN ARBITRAGECOMMISSIE&#13;
De deskundigen in arbitragecommissies zijn zelf voorheen vaak marktpartijen geweest.&#13;
Kraak vraagt zich dan ook af of zij onafhankelijk kunnen worden genoemd. Volgens Snijders&#13;
bestaat slechts bij uitzondering twijfel aan hun onafhankelijkheid. Zij treden toch&#13;
niet op als belangenbehartiger van een der partijen in geschil. Mocht het daar ooit op gaan&#13;
lijken, dan is het aan de voorzitter om in te grijpen. Ik, Rodrigues Lopes, merk even op&#13;
dat de voorzitter zelf behoort tot degenen aan wier positie twijfel wordt geuit.&#13;
TAKEN SECRETARIS ARBITRAGECOMMISSIE&#13;
Het valt Kraak op dat de positie van de secretaris van de arbitragecommissie niet of nauwelijks&#13;
aandacht heeft gekregen. Zijn takenpakket is zeker niet gering en zelfs niet al te&#13;
overzichtelijk. Er zijn elementen van organisatie, gastvrijheid, huishoudelijke verrichtingen,&#13;
administratie en zelfs van ordebewaring in aan te wijzen. KORT GEDING EN HOGER BEROEP IN ARBITRAGE&#13;
Partijen kunnen bij overeenkomst het scheidsgerecht dan wel de voorzitter daarvan de bevoegdheid&#13;
verlenen om in kort geding vonnis te wijzen (art. 1051, lid 1 Wetboek van&#13;
Burgerlijke Rechtsvordering). In de landbouwarbitrage is, vertelt Kraak, van de mogelijkheid&#13;
slechts sporadisch gebruik gemaakt, terwijl er toch veel voor te zeggen is. Partijen&#13;
kunnen bij overeenkomst voorzien in arbitraal hoger beroep van een arbitraal vonnis (art.&#13;
1050, lid 1 Bg Rv). Tot dusverre hebben in de landbouw partijen nooit overeengekomen&#13;
dat een dergelijke weg openstaat. Een van de nadelen zou zijn dat veel tijdwinst ten opzichte&#13;
van een geding voor een overheidsrechter verloren zou gaan dan wel dat in sommige&#13;
gevallen zelfs tijdverlies zou kunnen optreden.&#13;
Het staat Snijders bij dat in enkele gevallen algemene voorwaarden een kort geding&#13;
mogelijk maken. Partijen zien daar evenwel geen voordeel in, kunnen immers heel goed&#13;
en goedkoop bij de president van de rechtbank terecht. Deze treft dan voorlopige voorzieningen.&#13;
Partijen kunnen zich vervolgens afvragen of zij nog belang hebben bij een bodemprocedure&#13;
bij de desbetreffende arbitragecommissie. Van een arbitraal appel bestaan&#13;
wel voorbeelden maar, inderdaad, sporadisch.&#13;
Ik wijs er op dat het korte geding voor de president een juweel van conflictoplossing&#13;
kan zijn waarmee moeilijk te concurreren valt. De procedure is uiterst informeel, sommige&#13;
presidenten hebben als het ware hun eigen spelregels. De president fungeert soms als&#13;
een vader voor de partijen, is een goede luisteraar en weet niet zelden het conflict weg te&#13;
masseren. Zijn voorlopige voorzieningen zijn achteraf dikwijls definitief, partijen zijn tevreden&#13;
met de snelle en goedkope oplossing en verheugen zich in hun verbeterde relatie.&#13;
Geheel anders is het met appel gesteld. Daar gaat het om een herkansing voor de verliezer.&#13;
Dat veronderstelt dat er een verliezer is. Partijen in een kort geding hebben vaak het&#13;
gevoel dat van winnen en verliezen geen sprake is, beiden geloven bij de oplossing te&#13;
hebben gewonnen. Dat zou ook het geval moeten zijn bij de behandeling van een geschil&#13;
door arbiters. Sterker nog, hierin zou juist het voornaamste kenmerk van arbitrage moeten&#13;
liggen. Daarbij zou niet passen dat een ander, een zogenaamd hoger, college de zaak wederom&#13;
behandelt. Dat zou betekenen meer van hetzelfde door andere personen met kans&#13;
c.q. hoop op een andere uitkomst. Het lijkt mij dat goede arbitrage niet te veel op een particuliere&#13;
rechterlijke macht moet lijken. Een parallel met Salomon, de koning-rechter-wijze&#13;
lijkt mij het na te streven ideaal.&#13;
INCASSO VIA ARBITRAGE&#13;
De ervaring van Kraak leert dat arbitrage vaak wordt gebruikt om de wederpartij tot betaling&#13;
te dwingen. Het geding gaat dan niet of nauwelijks om de 'inhoud'. Volgens Snijders&#13;
is arbitrage daartoe ook wel een redelijk middel. Omdat echter weinig deskundigheid omtrent&#13;
de 'inhoud' vereist is, zou in dergelijke betalingskwesties volstaan kunnen worden&#13;
met een geding voor de voorzitter van de arbitragecommissie. Overigens kan men zich op&#13;
deze zaken verkijken. Soms immers beroept de niet-betaler zich op elementen uit de inhoud&#13;
van de overeenkomst. BASIS VAN ARBITRAGE, OVEREENKOMST OF NIET?&#13;
Dikwijls wordt een koopovereenkomst gesloten waarin wordt verwezen naar algemene&#13;
voorwaarden waarin onder andere wordt bepaald dat eventuele geschillen zullen worden&#13;
behandeld door een arbitragecommissie. Volgens Kraak kan men zich dan afvragen of de&#13;
wijze van behandeling van geschillen wel door partijen is overeengekomen dan wel door&#13;
de verkoper opgelegd aan de koper. Het antwoord van Snijders gaat uit van art. 17 Grondwet&#13;
dat inhoudt dat niemand tegen zijn wil kan worden afgehouden van de rechter die de&#13;
wet hem toekent. Trouwens, de wet is in dezen geheel duidelijk. Onder de overeenkomst&#13;
tot arbitrage wordt mede begrepen een arbitraal beding dat is opgenomen in de partijen&#13;
bindende statuten of reglementen (art. 1020, lid 5 BG Rv).&#13;
Een beding in de algemene voorwaarden dat voorziet in de beslechting van een geschil&#13;
door een ander dan hetzij de rechter die volgens de wet bevoegd zou zijn, hetzij een of&#13;
meer arbiters, wordt als onredelijk bezwarend aangemerkt, tenzij het de wederpartij, een&#13;
natuurlijk persoon die niet handelt in de uitoefening van een beroep of bedrijf, een termijn&#13;
van ten minste een maand na de schriftelijke inroeping van het beding gunt om voor de&#13;
beslechting van het geschil door de volgens de wet bevoegde rechter te kiezen (art. 6 :&#13;
236 onder n van de zwarte lijst). Snijders herinnert er aan dat in een eerdere ontwerptekst&#13;
gewaagd werd van arbiters of bindende adviseurs en dat later een nuancering werd aangebracht,&#13;
toen de arbitrage in 1986 in het Wetboek van Burgerlijke Rechtsvordering van een&#13;
nieuwe wettelijke regeling werd voorzien.&#13;
OPENBAARHEID ARBITRAGE&#13;
Gezien de frequente toepassing van arbitrage in de land- en tuinbouw zou volgens Kraak&#13;
openbaarheid van de procedure regel moeten zijn. Het is dan ook te betreuren dat zo vaak&#13;
een der partijen zich tegen openbaarheid verzet. Voor de beslotenheid, vertrouwelijkheid&#13;
en niet-openbaarheid van gedingen verwijst Snijders naar art. 121 Grondwet dat, met uitzondering&#13;
van de gevallen bij de wet bepaald, voorschrijft dat de terechtzittingen en de&#13;
uitspraken in het openbaar plaatsvinden. Daaruit volgt dat de eis van openbaarheid niet&#13;
voor arbitrage geldt. Gewoonlijk zijn echter belangstellenden wel aanwezig bij de mondelinge&#13;
behandeling voor de arbitragecommissie. Desgevraagd door de voorzitter blijken&#13;
partijen meestal geen bezwaar te hebben tegen die aanwezigheid. Arbitrale vonnissen behoeven&#13;
ook niet in het openbaar te worden uitgesproken. Partijen verzetten zich zeer zelden&#13;
tegen publikatie van die vonnissen. Wel worden soms de namen van partijen of&#13;
aanknopingspunten voor de identiteit van partijen buiten de publikatie gehouden.&#13;
Niet alleen Snijders, maar ook Van Eimeren en Kraak zien in publikatie van uitspraken&#13;
een voorwaarde voor het succes van arbitrage. Laatstgenoemde toont zelfs de bundels met&#13;
uitspraken die het Landbouwschap uitgeeft.&#13;
BESLISSING ALS GOEDE MANNEN NAAR BILLIJKHEID VERSUS RECHT?&#13;
Wanneer arbiters beslissen als goede mannen naar billijkheid, zouden zij, vreest Kraak,&#13;
tot een andere uitspraak kunnen komen dan een rechter die in dezelfde zaak zou beslissen met toepassing van het recht. Snijders gelooft niet dat de gevreesde tegenstelling werkelijk&#13;
bestaat. Normaliter wordt een beslissing genomen en pas daarna een motivering gezocht&#13;
om die te dragen. De rechtszekerheid betekent weliswaar dat het recht als&#13;
uitgangspunt dient, doch met de invoering van het NBW fungeert de redelijkheid en billijkheid&#13;
als correctiefactor, zelfs wanneer dwingend recht in het spel is. Hierbij sluit Van&#13;
Eimeren zich aan. Hij kent gevallen waarin arbiters zich meer door dwingend recht lieten&#13;
leiden dan de rechter.&#13;
Ik merk hierbij op dat de beslissing als goede mannen naar billijkheid slechts voorkomt,&#13;
indien partijen het scheidsgerecht daartoe bij overeenkomst opdracht hebben gegeven&#13;
(art. 1054, lid 3 Bg Rv). Tot die opdracht kunnen zij, afgezien van de benodigde&#13;
eensgezindheid, komen indien zij menen rekening te moeten houden met de mogelijkheid&#13;
dat het recht, zeg maar in de eerste plaats de wet en de jurisprudentie, onvoldoende basis&#13;
geeft voor een oplossing van hun geschil. De billijkheid is de oerbron van het recht, maar&#13;
is gaandeweg steeds meer vervangen door concretisering via wet (ook met het oog op de&#13;
rechtszekerheid) en rechtspraak. Was haar betekenis onder het BW gereduceerd tot een&#13;
soort reservebron (zij kwam nog na gewoonterecht), onder het NBW kan zij soms zelfs de&#13;
rol van voornaamste bron innemen. Haar inhoud laat zich niet altijd gemakkelijk vaststellen&#13;
zodat van haar weinig rechtszekerheid uitgaat. Natuurlijk past zij in de cultuur, mede&#13;
bepaald door plaats en tijd, maar in het karakter, de ervaring en de levensbeschouwing&#13;
van de goede mannen gaat veel kans op onvoorspelbaarheid schuil.&#13;
BEVOEGDHEID EN RISICO TIJDVERLIES&#13;
Het komt voor dat een arbitragecommissie lange tijd worstelt met de vraag of zij wel bevoegd&#13;
is een bepaalde zaak in behandeling te nemen. Mr. J.T.A.M, van Mierlo komt met&#13;
de aanbeveling aan partijen zich eerst tot de burgerlijke rechter te wenden met het oog op&#13;
de bevoegdheidskwestie. Snijders ziet als oplossing dat de arbitragecommissie zich aanvankelijk&#13;
uitsluitend met haar bevoegdheid bezighoudt om zich eerst na een positieve beslissing&#13;
daarover over de inhoud van het geschil te buigen. Sinds 1986 bestaat gelukkig&#13;
de regel dat, indien het college dat het eerst tot de zaak wordt geroepen, zich onbevoegd&#13;
verklaart, van rechtswege het andere bevoegd is.&#13;
WENSELIJKHEID LANDBOUWARBITRAGE-INSTITUUT&#13;
Arbitrage is in het algemeen goedkoop. Dit is in hoge mate te danken aan de deskundigen&#13;
die zich gewoonlijk tegen geringe vergoeding ter beschikking stellen, omdat zij zich nuttig&#13;
willen maken voor de groep waarmee zij zich na daarin veel ervaring te hebben opgedaan,&#13;
vereenzelvigen. Kraak waarschuwt dat, wanneer een instituut wordt opgezet, dit&#13;
idealisme weldra verkeert in professionalisme en velen op de gedachte komen aan een gemakkelijk&#13;
verdiend groot neveninkomen. Dan kan het zelfs zo ver komen dat de rechterlijke&#13;
macht juist de minst kostbare weg biedt om een geschil op te lossen.&#13;
De meeste geschillen, constateert Den Hollander, gaan over kwaliteit. Zij kunnen het&#13;
beste worden opgelost door een onmiddellijke inzet van experts bij de levering van de&#13;
produkten. Dan zou het meeste te zeggen zijn voor de oprichting van een agrarisch expertisebureau. En voor de gevallen waarin sprake is van een juridisch geschil, kan men nergens&#13;
beter terecht dan bij de gewone rechter. Snijders kan met Den Hollander hierin meegaan,&#13;
maar weet zeker dat de kosten van een dergelijk bureau veel hoger zijn dan een tien&#13;
jaar geleden het geval zou zijn geweest. Volgens mr. A. Vughts kan men in de praktijk&#13;
van de vele kwaliteitsgeschillen gewoonlijk volstaan met de inschakeling van een expert,&#13;
die de kwaliteit van het produkt vaststelt en die eventueel bemiddelt tussen partijen. Sommige&#13;
leden van bestaande arbitragecommissies zouden nu reeds aldus als experts kunnen&#13;
optreden. Dat een expert op zeer korte termijn ter plaatse kan zijn, toont, zegt mr. L.P.J.&#13;
Menens, de ervaring bij de vaststelling van wildschade aan.&#13;
Mr. A.R. Noordhuis stelt een gevaar aan de orde dat zich kan voordoen bij de oprichting&#13;
van een instituut. Soms zijn in een bepaalde sector enkele grote organisaties dominant.&#13;
Deze zouden zich meester kunnen maken van het instituut en waarschijnlijk&#13;
onderling afspraken maken. Spreker maakt de vergadering deelgenoot van een ervaring&#13;
die hij heeft opgedaan in een arbitraal geding over het suikerquotum van een boer. In de&#13;
suikersector delen CSM en Suikerunie de lakens uit of, liever gezegd, de kandidaat-arbiters.&#13;
Nog afgezien van hun weldra te kort schieten in juridische kennis, kunnen die arbiters&#13;
de loop van het geding beïnvloeden. Is een van de grote organisaties partij in het&#13;
geding, dan wordt dit behandeld door deskundigen, afkomstig van de andere organisatie.&#13;
De organisatie die partij is, kan publikatie van de uitspraak verbieden. Dit laatste heeft gelukkig&#13;
geen effect op degene die weet dat hij de uitspraak kan opvragen.&#13;
PACHTRECHT EN ARBITRAGE&#13;
De vraag rijst of het pachtrecht, hoofdzakelijk immers bestaande uit dwingend recht, zich&#13;
laat verenigen met behandeling van geschillen langs de weg van arbitrage.&#13;
Mr. J.W. van der Stappen laat die verenigbaarheid in het midden, maar wijst er op dat&#13;
de behoefte aan snelheid zich in pachtzaken in het algemeen niet laat gelden. Daarbij&#13;
heeft de pachtrechtspraak voordelen die niet naar arbitrage doen verlangen. De niet tot de&#13;
rechterlijke macht behorende deskundigen die met de kantonrechter de pachtkamer vormen,&#13;
zijn zwijgzaam, nuttig en kosten weinig. Van de rechtspraak wordt zeer veel in&#13;
Agrarisch Recht gepubliceerd.&#13;
In zijn preadvies stelt Snijders dat de huidige Pachtwet geen mogelijkheid tot arbitrage&#13;
laat, doch de waarschijnlijk toekomstige regeling van bijzondere kortdurende pacht in de&#13;
Pachtwet voor geschillen omtrent toepassing van een reeks artikelen wel.&#13;
Men kan hierover geheel anders denken en dat doet prof. mr. A.H.T. Heisterkamp.&#13;
Dwingend recht sluit arbitrage helemaal niet uit. Wel moeten de arbiters dat dwingende&#13;
recht toepassen. Doen zij dat niet, dan zal de pachtrechter hun vonnis desgevorderd vernietigen.&#13;
Ook de Hoge Raad, zegt prof. mr. P.A. Stein, stelt zich op het standpunt dat&#13;
dwingend recht arbitrage niet uitsluit.&#13;
Ik wijs er op dat de overeenkomst tot arbitrage (art. 1020, lid 1 Bg Rv) niet mag leiden&#13;
tot de vaststelling van rechtsgevolgen die niet ter vrije beschikking van de partijen staan&#13;
(lid 3). Hieruit valt onder andere af te leiden dat partijen langs de weg van arbitrage niet&#13;
kunnen ontkomen aan dwingend recht, maar ook dat arbiters kunnen opereren in een&#13;
rechtsgebied dat door dwingend recht wordt geregeerd. STRAFRECHTSPRAAK OF TUCHTRECHTSPRAAK&#13;
Een zaak kan behandeld worden door de economische strafrechter dan wel door de tuchtrechter,&#13;
indien de pleger van het strafbare feit verplicht aangesloten is bij een organisatie&#13;
die haar leden onderwerpt aan een dergelijke rechter. De keuze is dan niet aan de pleger,&#13;
maar aan de officier van justitie. Is iemand niet aangesloten bij een organisatie, dan worden&#13;
eventuele door hem gepleegde handelingen bij uitsluiting behandeld door de strafrechter.&#13;
Den Hollander is niet te spreken over deze ongelijkheid. Hij wijst er op dat een&#13;
tuchtrechter, uit vrees door sommigen binnen de groep voor partijdig te worden gehouden,&#13;
weldra de neiging vertoont de verdachte strenger te behandelen dan de strafrechter&#13;
gedaan zou hebben. Dit zou, zegt Mertens, er toe kunnen leiden dat een op grond van een&#13;
overeenkomst verplicht aangeslotene die een bepaald feit gepleegd heeft of wil plegen,&#13;
graag iets doet dat hem op schorsing door de organisatie komt te staan.Fikkert voegt hier&#13;
aan toe dat tegenover de grotere mildheid van de strafrechter staat dat deze de mogelijkheid&#13;
heeft de delinquent zijn behaalde financiële voordeel te ontnemen.&#13;
Beslissend is dus het oordeel van de officier, gegeven de verplichte aansluiting. Deze&#13;
laatste is niet in strijd met Europees recht.&#13;
Fikkert vertelt dat als gevolg van een afspraak met het Openbaar Ministerie 95% van&#13;
de aan de Landbouwkwaliteitswet en de Wet economische delicten gerelateerde gevallen&#13;
aan tuchtrechtspraak wordt onderworpen en de resterende, want ernstiger gevallen, aan de&#13;
strafrechter worden voorgelegd.&#13;
STATUS TUCHTRECHTCOLLEGE&#13;
De Algemene Wet Bestuursrecht kent al dan niet bij de wet ingestelde zelfstandige bestuursorganen.&#13;
Genoemde wet regelt in het algemeen de beschikkingen die het orgaan&#13;
neemt, doch niet die met betrekking tot straf. Fikkert ziet aldus een leemte in art. 1 van&#13;
die wet.&#13;
KARAKTER TUCHTRECHT&#13;
Tuchtrechtspraak leidt eigenlijk tot niet meer dan een bindend advies. Na een behandeling&#13;
voor de Raad van beroep kan derhalve de gewone rechter worden ingeschakeld. Niet-nakoming&#13;
van een bindend advies is immers wanprestatie, tenzij de eiser redelijkerwijs niet&#13;
van zijn wederpartij mocht verlangen dat deze in de gegeven omstandigheden het advies&#13;
naleeft. De rechter vernietigt het advies indien dit onredelijk bezwarend is. Maar zo ver&#13;
komt deze, zegt Kraak, vrijwel nooit. Den Hollander voegt hier aan toe dat de gewone&#13;
rechter kan vaststellen dat de door de tuchtrechter veroordeelde geen verwijt trof.&#13;
TUCHTRECHT EN PUBLIEKRECHTELIJKE NORMEN&#13;
De normen die de tuchtrechter handhaaft binnen een bepaalde groep, zijn, maakt mr. M.P.&#13;
Kiewiet duidelijk, publiekrechtelijk van aard. Hij behandelt feiten die strafbaar zijn ingevolge de Wet economische delicten. De officier van justitie die de feiten ten laste legt,&#13;
handelt per definitie in het algemeen belang en kan er dus niet op uit zijn groepsdoeleinden&#13;
te verwezenlijken.&#13;
OPENBAARHEID TUCHTRECHTSPRAAK&#13;
Openbaarheid is nauwelijks een kenmerk van tuchtrechtspraak. Eerst in hogere instantie,&#13;
voor de Raad van Beroep, speelt zij een rol.&#13;
HOGER BEROEP VAN VONNISSEN TUCHTRECHTER&#13;
Kiewiet ziet de economische tuchtrechtspraak als effectief en snel, kortom zeker een succes.&#13;
De vonnissen zouden door een hoger arbitragecollege moeten worden getoetst op&#13;
overeenstemming met art. 6 van het Europese Verdrag voor de Rechten van de Mens, dat&#13;
wil zeggen op de onafhankelijkheid en onpartijdigheid van de arbiters en de openbaarheid&#13;
van de berechting (zie zojuist boven). Als veiligheidsmarge is daar dan nog het College&#13;
van Beroep voor het Bedrijfsleven. Het hogere college, zeg maar Tuchthof, zou dan niet&#13;
meer voor tuchtrechtspraak bestemd zijn en dus maar beter niet in het leven worden geroepen.&#13;
Zo zou men bij de rechterlijke macht terecht komen met het hoger beroep in de&#13;
tuchtrechtspraak.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1994-03-21 00:00:00</published><modified>1994-03-21 00:00:00</modified><editiondate>1994-03-21</editiondate><htmlpath>https://denhollander.info/artikel/6053</htmlpath></article>
</articles></edition>