<edition><articles><article><jaar>1997</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1997</searchword><id>5807</id><udhid>UDH:TvAR/5807</udhid><titel>Natuurcompensatie bij ruimtelijke ingrepen. Een bestuurlijk-juridische beschouwing</titel><searchwords><searchword>TvAR 10/1997</searchword><searchword>UDH:TvAR/5807</searchword></searchwords><attachments><attachment><name>1997_nr 10_Artikel_deLaat.pdf</name><extention>pdf</extention><url>https://denhollander.info/download/5738/ci</url></attachment></attachments><inleiding>1. Inleiding&#13;
De afgelopen jaren heeft op rijksniveau besluitvorming plaatsgevonden over een aantal belangrijke planologische ingrepen. Om maar een paar recente voorbeelden te noemen: de Betuweroute, de HSL, de uitbreiding van Schiphol en de aanleg van de Rijkswegen 50 en 73. Wat daarbij telkens tot nieuwe discussies aanleiding gaf, was de vraag hoe omgegaan moet worden met de belangen van natuur en landschap: moet er gecompen-seerd worden, en zo ja, hoe dan?&#13;
Met het oog hierop heeft de regering in 1993 het compensatiebeginsel neergelegd in het Structuurschema Groene Ruimte (hierna te noemen: SGR). Hiermee is al veel duidelijkheid gewonnen. Discussies gaan bij dit soort grote projecten niet langer meer over de vraag óf het compensatiebeginsel moet worden toegepast (dat moet namelijk voortaan zonder meer), maar met name nog over de wijze waarop het beginsel moet worden toegepast.&#13;
Vanwege het grote belang dat wordt gehecht aan een duurzaam behoud en herstel van natuur-, bos- en recreatiewaarden is in het SGR een zware planologische bescher-ming opgenomen. Als na afweging van belangen toch een ruimtelijke ingreep wordt toegestaan, zal deze in elk geval gecompenseerd moeten worden. Het compensatie-beginsel is gebaseerd op het stand-still-beginsei. Uitgangspunt is dat bij aantastingen van gebieden welke onder de bescherming van het compensatiebeginsel van het SGR vallen, in principe geen netto verlies van waarden mag optreden.&#13;
Het compensatiebeginsel is nog volop in ontwikkeling. Op alle drie bestuursniveaus wordt intensief geëxperimenteerd met de toepassing van het beginsel in de praktijk. Een veelheid aan vragen doet zich daarbij voor. Welke methode moet worden gehan-teerd voor de bepaling van de waarde van de aan te tasten natuur? Wie is verantwoor-delijk voor de compensatie? Mag er alleen gecompenseerd worden in natura of mag het ook in geld? In dit verband spelen ook vragen van juridische aard. Hoe zit het met de juridische afdwingbaarheid? In hoeverre geldt het compensatiebeginsel voor lagere overheden? Moet het beginsel in een wet worden opgenomen? Zijn er al uit-spraken van de (bestuurs-)rechter over de toepassing van het compensatiebeginsel? En hoe verhoudt het zich in de praktijk tot de uitoefening van bevoegdheden in het kader van de Wet op de Ruimtelijke Ordening? Met name op deze juridische aspecten, welke in de vele publicaties over compensatie wat onderbelicht zijn gebleven, wordt in deze bijdrage nader ingegaan. </inleiding><content>2. Structuurschema Groene Ruimte; onontkoombaarheid&#13;
In 1993 is het kabinetsstandpunt over het Structuurschema Groene Ruimte versche-nen. Het SGR geeft de hoofdlijnen aan van het ruimtelijke beleid van het Rijk op het terrein van de landinrichting, het natuurbehoud en de openluchtrecreatie. Ten aanzien van het compensatiebeginsel bepaalt het SGR:&#13;
Indien na afweging van belangen voor gebieden met de functie natuur en/of bos en/of re-creatie wordt besloten dat een van de genoemde functies moet wijken voor of anderszins aanwijsbare schade ondervindt van een ander aantoonbaar zwaarwegend maatschappelijk belang, waarvoor een ruimtelijke ingreep wordt toegestaan, zullen in elk geval mitigerende en, indien deze onvoldoende zijn, tevens compenserende maatregelen moeten worden getroffen.&#13;
Nadrukkelijk stelt het SGR dus de eis van de onontkoombaarheid voorop. Alleen als een aantasting onontkoombaar is, kan compensatie aan de orde komen. Van een dergelijke onontkoombaarheid is slechts sprake wanneer het zwaarwegend maatschappelijk belang dat met de ingreep gemoeid is, aangetoond is, én onderzoek heeft aangetoond dat er geen alternatieve locaties elders voorhanden zijn (het 'nee, tenzij'-beginsel). Als het zwaar-wegend maatschappelijk belang niet is aangetoond, mag de ingreep niet plaatsvinden. Hetzelfde geldt als de ingreep elders of op een minder schadelijke wijze kan worden uitgevoerd.&#13;
In de praktijk blijken de vragen met betrekking tot de onontkoombaarheid nogal eens met de compensatie zelf te worden verward. Dit is niet terecht. Strikt genomen gaat het bij de onontkoombaarheid om voorvragen die verband houden met een bestuurlijke afweging die als zodanig niets met compensatie van doen heeft. Pas als het verantwoordelijk orgaan na afweging van belangen besluit dat het belang van het behoud van aanwezige waarden moet wijken voor een ander zwaarwegend maatschap-pelijk belang, waarvoor aantoonbaar geen andere locaties voorhanden zijn, komt compensatie aan de orde. In alle gevallen dient volledige compensatie plaats te vinden. Bij de bepaling van de omvang van de compensatie kan derhalve geen rol spelen dat het gaat om een extra groot maatschappelijk belang (bijvoorbeeld een belangrijke weg of een woonwijk). Ook het feit dat een initiatiefnemer bereid is meer dan gebruikelijk te compenseren, mag bij de afweging geen rol spelen. Het is dus niet zo dat door mid-del van toepassing van het compensatiebeginsel ingrepen kunnen worden 'afgekocht'. Het misverstand dat dit wel kan, is tamelijk hardnekkig.&#13;
Misschien dat een voorbeeld uit een heel ander terrein van het recht, te weten het verkeersrecht, het verschil tussen voorvragen en compensatie zelf kan verduidelijken. Er zijn tabellen in omloop waaruit kan worden afgelezen op welke schadevergoeding verkeersslachtoffers aanspraak kunnen maken bij lichamelijk letsel. Op die wijze krijgt het slachtoffer een zekere compensatie voor het ondervonden leed. Maar niemand zal - hoop ik - volhouden dat het betalen van zo'n geldbedrag het recht oplevert om over te gaan tot het toebrengen van zwaar lichamelijk letsel (gewoonten die bestaan in de sportwereld laat ik in dit verband even buiten beschouwing).&#13;
2.1. Toepassingsgebieden&#13;
Het compensatiebeginsel is van toepassing op de gebiedscategorieën van het SGR. Het is ook van toepassing op ingrepen buiten die gebieden die directe effecten hebben binnen die gebieden. Het gaat om de volgende gebiedscategorieën:&#13;
1. kerngebieden van de ecologische hoofdstructuur;&#13;
2. gerealiseerde natuurontwikkelingsgebieden;&#13;
3. kleinere natuurgebieden buiten de ecologische hoofdstructuur die als zodanig zijn aangewezen in het streekplan, onder de werking van de Natuurbeschermingswet vallen of zijn vastgelegd in een bestemmingsplan;&#13;
4. biotopen van aandachtssoorten die op indicatie van de soortenbeschermingsplan- nen van het Rijk in streekplannen en/of bestemmingsplannen zijn opgenomen;&#13;
5. bossen en landschappelijke beplantingen vallend onder de Boswet;&#13;
6. grootschalige openbare recreatievoorzieningen (bijvoorbeeld Midden-Delfland en Spaarnwoude).&#13;
Het Rijk gaat ervan uit dat deze gebiedscategorieën nauwelijks aanleiding tot discussie geven (Nota Uitwerking Compensatiebeginsel SGR, blz. 4). Dit kan misschien zo zijn voor de (politieke) vraag of dergelijke gebieden in het algemeen onder de bescher-ming van het compensatiebeginsel behoren te vallen. Moeilijker kan het echter liggen met de concrete vaststelling of in een specifiek geval sprake is van een gebied dat onder een van de genoemde categorieën valt. Op welk moment is bijvoorbeeld een natuurontwikkelingsgebied als bedoeld onder 2 gerealiseerd? Wanneer is sprake van een aanwijzing in een streekplan of van vastlegging in een bestemmingsplan als bedoeld onder 3? En vallen de onder 4 vermelde biotopen van aandachtssoorten die in streekplannen en/of bestemmingsplannen zijn opgenomen, niet onder de bescher-ming van het compensatiebeginsel indien die opname niet is geschied op indicatie van de soortenbeschermingsplannen van het Rijk? Terecht heeft de VNG er al op gewezen dat het hanteren van gebiedscategorieën waarvan de begrenzing niet eenduidig is vastgesteld of zelfs helemaal niet is vast te stellen de lagere overheden opzadelt met problemen bij de feitelijke realisering.1 Het verdient dan ook aanbeveling dat door het Rijk de gebieden welke onder de bescherming vallen nader worden geconcreti-seerd en geobjectiveerd.&#13;
Verschillende provincies hebben inmiddels zo'n concretisering gegeven voor de gebieden die onder de (aanvullende) bescherming van hun eigen provinciale compen-satiebeginsel vallen. Sommige provincies hebben voor dit doel zogeheten 'kwetsbaar-heidskaarten' ontwikkeld. De provincie Noord-Brabant (waarover later meer) gaat nog een stapje verder. De te beschermen gebieden zijn onder de naam 'groene hoofd-structuur' (GHS) aangeduid op de streekplankaart en nader ingevuld op detailkaar-ten. Bovendien is in het streekplan bepaald dat het provinciale compensatiebeleid ook van toepassing is op gebieden buiten de GHS waar al een hoofdfunctie natuur of bos aanwezig is. Deze vangnetbepaling heeft al veel discussies beslecht over de vraag of een gebied nu wel of niet onder de bescherming van het compensatiebeginsel valt.&#13;
2.2. Uitgangspunten bij compensatie; uitwerking compensatiebeginsel SGR&#13;
De uitgangspunten van het compensatiebeginsel zijn opgenomen in het SGR en nader uitgewerkt in de Notitie op toepassing compensatiebeginsel bij concrete projecten (ook wel genoemd Uitwerking compensatiebeginsel SGR), waarmee het kabinet in septem-ber 1995 heeft ingestemd. Voornaamste uitgangspunt is dat - per geval voor iedere gebiedscategorie - wat betreft areaal en kwaliteit in beginsel geen netto verlies aan waarden mag optreden. De initiatiefnemer van de ingreep wordt verantwoordelijk gesteld voor het totstandkomen van de compensatie. De vergunningverlenende instan-tie voor de ingreep moet er als bevoegd gezag op toezien dat de initatiefnemer daad-werkelijk compenseert.&#13;
Om invulling te geven aan het beginsel 'geen netto verlies' moet een aantal stappen worden doorlopen. Allereerst moet de initatiefnemer zijn project zo veel mogelijk landschappelijk inpassen en mitigerende maatregelen nemen. Vervolgens moet het verloren gegane areaal in hectaren gecompenseerd worden. De laatste stap is het vast-stellen van een kwaliteitstoeslag, welke afhankelijk is van de vervangbaarheid van de verloren gegane kwaliteit en de kosten van het aanloopbeheer. Op de gecompliceerde problematiek van het berekenen van natuurkwaliteiten ga ik in deze bijdrage niet nader in; laat ik volstaan met de opmerking dat de komende jaren op de arbeidsmarkt een grote vraag zal ontstaan naar integere ecologen.&#13;
Een volgend uitgangspunt is dat compensatie moet plaatsvinden in de directe omge-ving van de ingreep. Dit heeft allereerst een ecologische achtergrond: de samenhang&#13;
in de natuur moet zo veel mogelijk intact blijven. Daarnaast is er ook een bestuurlijk-&#13;
maatschappelijke achtergrond: veel gemeenten willen het verlies aan natuur- of recre-&#13;
atiewaarden zo veel mogelijk binnen de eigen grenzen zien goedgemaakt.&#13;
Compensatie dient in beginsel plaats te vinden in natura, niet in geld. Alleen in uit-zonderingsgevallen kan financiële compensatie worden overwogen. Te denken valt aan het geval dat fysieke compensatie zou leiden tot onaanvaardbare procedurele vertragingen.&#13;
Tot slot wordt door het Rijk nog nadrukkelijk gesteld dat het niet de bedoeling is om met compensatiemiddelen bestaand beleid te financieren.&#13;
3. Provinciale invulling: Noord-Brabant als voorbeeld&#13;
De provincies moeten zorgen voor de doorvertaling van het compensatiebeginsel. Enkele provincies, waaronder Zuid-Holland, Overijssel en Noord-Brabant, hebben de afgelopen jaren al de nodige ervaringen op dit punt opgedaan. Op de toepassings-praktijk in de provincie Noord-Brabant zal hierna nader worden ingegaan.&#13;
Al in 1992 - dus nog vóór de totstandkoming van het SGR - heeft de provincie Noord-Brabant het compensatiebeginsel opgenomen in het Streekplan. In 1993 is het beginsel ook nog eens opgenomen in het provinciale Natuurbeleidsplan. Het provin-ciaal beleid is gericht op een planologische basisbescherming van de groene hoofd-structuur. De GHS (in andere provincies ook wel PEHS genoemd) is ruimer dan het gebied dat onder de bescherming van het SGR valt. Zo vallen bijvoorbeeld agrarische gebieden met meerwaarde waarop geen sectorinstrumentarium wordt ingezet, onder de GHS. Voor heel deze GHS geldt op dezelfde wijze als bij de SGR-gebiedscatego-rieën het 'nee, tenzij'-beginsel: als het zwaarwegend maatschappelijk belang niet is aangetoond, mag de ingreep niet plaatsvinden. Hetzelfde geldt als de ingreep elders of op een minder schadelijke wijze kan worden uitgevoerd.&#13;
Ook ten aanzien van de vraag op welke wijze, in welke mate en op welke locatie gecompenseerd moet worden, komen de Brabantse uitgangspunten in hoofdzaak overeen met die van het Rijk. Wel is een aantal zaken wat verder uitgewerkt. Bewust is in Brabant afgezien van het ontwerpen van een stelsel van normen voor financiële compensatie. Zo'n stelsel kan namelijk averechts werken doordat het gaat fungeren als een prijslijst: hoeveel gaat het kappen van dit bos me kosten? Bovendien acht de provincie Noord-Brabant het principieel onjuist dat een initiatiefnemer zijn verantwoordelijkheid kan afkopen. Het is zijn eigen verantwoordelijkheid om- uiter-aard in nauw overleg met de gemeente - een compensatielocatie te zoeken en in te richten. Dit uitgangspunt werkt tot op heden in Brabant uitstekend. Weliswaar heb-ben Provinciale Staten in 1993 voor alle zekerheid een provinciaal compensatiefonds in het leven geroepen, maar daar is het bij gebleven: in alle gevallen blijkt tot nog toe compensatie in natura haalbaar.&#13;
De aan te bieden compensatie moet verder additioneel zijn; het mag niet zo zijn dat onder het mom van compensatie natuur gerealiseerd wordt die er toch al zou komen. In de praktijk blijkt het niet altijd gemakkelijk een duidelijke grens aan te geven tussen wat wel en wat niet additioneel is. In elk geval is duidelijk dat compen-satie niet mag plaatsvinden in de Ecologische Hoofdstructuur (EHS). De provincie heeft tot taak om samen met het Rijk die EHS te realiseren. Het is in strijd met de compensatiegedachte om die gronden aan te wenden als compensatie, omdat realise-ring van de EHS een reeds bestaande taak is. Ontwikkelingen die om andere redenen al vigerend beleid zijn, omdat er in het kader van het gemeentelijk landschapsbeleids-plan of ander beleid al geld voor is uitgetrokken, kunnen eveneens niet als compensa-tie gelden. Ook het voldoen aan een al bestaande herplantplicht op grond van de Bos-wet kan uiteraard niet tevens als compensatie gelden voor weer een nieuwe ingreep.&#13;
3.1. Zekerstelling&#13;
Van groot belang is dat de aangeboden compensatie zekergesteld is of, met andere woorden, 'hard' is, en dat de gemeente dat ook kan aantonen. Dit element is tot nog wat onderbelicht gebleven in de literatuur - ten onrechte, omdat het welslagen van de compensatie hiermee staat of valt. Het Brabantse uitgangspunt is allereerst dat tege-lijk met het 'aantastende' bestemmingsplan ook de compensatie planologisch geregeld wordt. Dit dient bij voorkeur te geschieden in hetzelfde of een gelijktijdig aangeboden bestemmingsplan. De provincie acht het niet meer dan logisch dat een initiatiefnemer die een bepaald gebied op de schop wil nemen en daarvoor een bestemmingsplan laat maken, ook nadenkt over de locatie waar nieuwe natuur terug moet komen én ook daarvoor een bestemmingsplan laat maken. In het vooroverleg over het ontwerp-bestemmingsplan, waarbij ook de provincie betrokken is, kan bezien worden of de aangedragen locatie reëel is en op enig draagvlak kan rekenen. Is er weinig draagvlak en worden bezwaren verwacht, dan kan naar het oordeel van de provincie beter gezocht worden naar een andere locatie.&#13;
Op dit moment vindt een integrale herziening plaats van de Brabantse buitenge-biedplannen. Om praktische redenen wordt er daarbij nogal eens voor gekozen om de planologische compensatie 'mee te nemen' in het bestemmingsplan buitengebied van de desbetreffende gemeente.&#13;
De zekerstelling heeft nog een andere kant, namelijk het veiligstellen van de feite-lijke realisering van de compensatie en van het beheer. Hier ziet de provincie een cen-trale rol weggelegd voor de gemeenten. De provincie gaat ervan uit dat de gemeente zelf met initiatiefnemers, beheerders en anderen goede afspraken maakt. Belangrijk is hier de eigen inschatting van de gemeente van de specifieke situatie en van de proble-men die daarmee kunnen samenhangen. Factoren die hierbij een rol kunnen spelen zijn de 'betrouwbaarheid' van de initiatiefnemer, diens solvabiliteit, te verwachten bezwaarschriften tegen de compenserende bestemming etc. De exacte vorm waarin de zekerstelling geregeld wordt, is voor de provincie niet zo van belang. Gelet op de jurisprudentie kan de provincie op dit punt ook niet te veel regels stellen (hierover meer in het volgende hoofdstuk). Het gaat er slechts om dat de realisering van de compensatie op enigerlei wijze afdoende veiliggesteld is. Voor de hand liggende mogelijkheden zijn het vragen van een bankgarantie en het sluiten van een overeen-komst tussen gemeente, initiatiefnemer en beheerder.&#13;
In overleg met de Afdeling Noord-Brabant van de VNG is hiervoor een model-overeenkomst gemaakt. Dit model bevat afspraken over wijze van uitvoering, locatie en termijn binnen welke de compensatie gerealiseerd (en gefinancierd) zal worden. Ook is voorzien in een boeteclausule voor het geval dat de initiatiefnemer nalatig blijft om tijdig tot compensatie over te gaan. Met name bij meer omvangrijke gevallen van compensatie is het zinvol om de toekomstige beheerder van het gebied bij de af-spraken te betrekken; dit met het oog op uitvoering en beheer van de compensatiemaat-regelen. Aard en inhoud van de op te stellen overeenkomst zijn natuurlijk sterk af-hankelijk van de feitelijke situatie. Soms zal een simpele briefwisseling al voldoende zijn. In meer gecompliceerde gevallen zal voor een zwaardere vorm moeten worden gekozen.&#13;
Een voorbeeld: in juli 1995 is het Natuurcompensatieplan voor de aanleg van het tracé van de A50 tussen Eindhoven en Oss officieel vastgesteld door de minister van Verkeer en Waterstaat. Dit plan voorziet in aankoop van ruim 200 ha (landbouw-) grond, waarvan 70% wordt omgevormd tot bos; de rest wordt omgevormd tot droog of nat natuurgebied. Daarnaast wordt 600 ha agrarisch gebied heringericht teneinde het landschap een kleinschaliger karakter te geven. De kosten voor mitigatie en com-pensatie zijn begroot op 33,5 miljoen gulden. Voor de zekerstelling van de uitvoering van het natuurcompensatieplan is een bestuursovereenkomst aangegaan tussen een groot aantal betrokken partijen, waaronder Rijkswaterstaat, de provincie Noord-Bra-bant, het ministerie van LNV, de Domeinen, acht gemeentebesturen, Staatsbosbeheer, de Ruilverkavelingscommissie, het Brabants Landschap en enkele waterschappen. Uitgangspunt bij dit omvangrijke project is dat binnen een aantal in het plan aangege-ven zoekgebieden volledige compensatie plaatsvindt van waarden die door aanleg van de A50 verloren gaan. Daarbij wordt alles zo veel mogelijk afgestemd op de in uit-voering zijnde landinrichting. Ook het beheer wordt geregeld. Fysieke compensatie volgens de zogenaamde gidssoortenbenadering is uitgangspunt. Alleen als na zeven jaar mocht blijken dat fysieke compensatie op bepaalde plaatsen niet haalbaar is, komt financiële compensatie aan de orde. Een voortgangscommissie houdt de voortgang van de werkzaamheden in de gaten en zal hierover jaarlijks rapporteren aan de onder-tekenaren van de overeenkomst.&#13;
Een alternatief dat in de praktijk goed blijkt te werken is het instituut van de bank-garantie. Kenmerk van deze (aan de Ontgrondingenwet ontleende) variant is dat de initiatiefnemer eenzijdig verklaart over te gaan tot feitelijke uitvoering van de com-pensatie. Locatie, termijn en wijze van uitvoering worden daarbij aangegeven. De bankgarantie vervalt aan de gemeente dan wel aan een nader aan te wijzen partij (bij-voorbeeld een terreinbeherende instantie of een compensatiefonds) als de compensa-tie niet of niet naar behoren plaatsvindt. De voordelen van deze variant zijn legio. Vanuit de gemeente gezien is er het voor-deel dat de procedure betrekkelijk licht is (zo zal er als regel geen gemeenteraad aan te pas komen). Een bankgarantie is daarnaast in het zakelijk verkeer tamelijk ge-bruikelijk en zal dus veel initiatiefnemers nogal bekend voorkomen. Een belangrijk voordeel is er ook voor de natuur. Voor de initiatiefnemer is er namelijk een stimu-lans is om snel tot compensatie over te gaan: hoe eerder hij de compensatie uitvoert, des te sneller neemt zijn kredietruimte bij de bank weer toe. De hoogte van de bank-garantie dient wel zodanig te zijn dat het verrichten van de compensatie voor de initiatiefnemer altijd voordeliger is dan het verbeuren van de bankgarantie. Gelet op de jurisprudentie is het wel van belang dat een bankgarantie voldoende concreet en bindend is.&#13;
4. Afdwingbaarheid&#13;
Er wordt nogal eens gesteld dat de Wet op de Ruimtelijke Ordening (WRO) geen mogelijkheden biedt om de realisering van compensatie daadwerkelijk af te dwingen. Wat daarbij opvalt is dat die mening vooral verkondigd wordt op plaatsen waar men om andere redenen toch al geen voorstander is van compensatie. In de praktijk is gebleken dat er wel degelijk goede mogelijkheden zijn om binnen het kader van de WRO de uitvoering van compensatie zeker te stellen. Het is daarbij echter wel zaak om rekening te houden met het stelsel van de wet en de beperkingen die daar bij horen. Zo kan compensatie alleen worden afgedwongen bij bestemmingsplannen - en artikel 19-aanvragen - voor nieuwe activiteiten; derhalve niet bij activiteiten die al zijn toegestaan op grond van bestaande bestemmingsplannen. Het Rijk gaat nogal gemakkelijk aan dit beginsel voorbij in de Notitie Uitwerking Compensatiebeginsel SGR, waar op blz. 3 het volgende wordt opgemerkt:&#13;
Wat betreft ruimtelijke ingrepen die zijn voorzien in c.q. mogelijk zijn op basis van een bestemmingsplan van een oudere datum dan het tijdstip waarop het SGR is vastgesteld, het volgende. In een bestemmingsplan wordt de planologische mogelijkheid geschapen om een ingreep te realiseren. Het tijdstip, waarop concrete besluitvorming over het al dan niet reali-seren ervan plaatsvindt, is bepalend voor het antwoord op de vraag of het compensatiebegin-sel moet worden toegepast. Een besluit tot een ingreep, ook al ligt deze planologisch vast in een vigerend bestemmingsplan, is dus compensatieplichtig.&#13;
Naar mijn mening mist een dergelijke compensatieplicht elke juridische basis. Op geen enkele manier kan worden afgedwongen dat een initiatiefnemer die op grond van een vigerend bestemmingsplan een ingreep pleegt, de verloren gegane waarden compenseert. De hierboven weergegeven passage moet dan ook vooral worden be-schouwd als een intentieverklaring van het Rijk om het compensatiebeginsel bij wijze van zelfbinding toe te passen in alle gevallen (dus ook bij verouderde plannen) waar-bij het Rijk zelf als initiatiefnemer betrokken is. Daarnaast valt er een aansporing in te lezen in de richting van provincies en gemeenten om eveneens het compensatiebeginsel bij wijze van zelfbinding toe te passen, daar waar die overheden zelf initiatiefnemer van projecten zijn. Tot een dergelijke zelfbinding hebben de provincies zich bij monde van het IPO inmiddels bereid verklaard. Of bij alle gemeenten, en zeker bij andere initiatiefnemers, op dit moment een dergelijke bereidheid tot zelfbinding bestaat, is voorlopig even de vraag. Elke afdwingbaarheid ontbreekt in elk geval. Naar mijn mening volstaat het niet uit te gaan van vrijwilligheid, doch verdient opne-ming in een wettelijke regeling de voorkeur (zie hfdst. 6 van dit artikel).&#13;
Planologische medewerking mag voorts niet afhankelijk gesteld worden van belan-gen die niet met de ruimtelijke ordening te maken hebben. Met name is het niet toe-laatbaar om medewerking afhankelijk te stellen van de bereidheid tot betaling van een geldbedrag ten behoeve van compenserende maatregelen. Het doet er in dat verband niet toe of zo'n betalingsplicht wordt opgenomen in het bestemmingsplan dan wel wordt gerelateerd aan verlening van een bouw- of aanlegvergunning, een vrijstelling of anderszins. Vanwege dit uitgangspunt is het vooral oppassen geblazen voor over-heden die geloven in financiële compensatie: een overheid die planologische mede-werking verleent op voorwaarde dat er een storting plaatsvindt in het provinciale natuurontwikkelingsfonds is niet meer met ruimtelijke ordening bezig, maar meer met natuurbeleid of met de eigen begroting.&#13;
Bij verlening van een vergunning op grond van de gemeentelijke kapverordening kan de Afdeling bestuursrechtspraak (ABRvS) wel instemmen met zo'n betalingsver-plichting, mits sprake is van een directe relatie tussen (de omvang van) de betalings-verplichting en de aantasting van de doelstelling (ABRvS 1 februari 1995, Gemeente-stem nr. 7013, 8).&#13;
Een compensatieverplichting kan ook niet als voorschrift in een bestemmingsplan worden opgenomen. In het kader van de WRO kan namelijk geen verplichting tot actief handelen worden opgenomen; dit vanwege het negatief-werend karakter van het bestemmingsplan dat met zich brengt dat alleen ongewenste ontwikkelingen kun-nen worden voorkomen. Overigens past hier wel een kleine nuancering: zoals Backes opmerkt kan in vrij enge grenzen wel worden gewerkt met het stellen van nadere eisen in de vorm van beplantingsvoorschriften. En ook heeft de Afdeling er weinig problemen mee indien aan een bouwvergunning een voorwaarde wordt verbonden, welke inhoudt dat aanpassingsmaatregelen moeten worden uitgevoerd zoals die in algemene zin in het bestemmingsplan zijn omschreven (zie bijvoorbeeld ABRvS 14 juni 1996, Spoorwegplannen Boxtel, M en R maart 1997, nr. 3).&#13;
Naast de hierboven genoemde zijn er nog meer beperkingen. Geïnteresseerden verwijs ik verder naar het zeer lezenswaardige artikel van Ch. Backes, 'Mogelijk-heden en onmogelijkheden binnen de WRO voor compensatie van het verlies van natuurwaarden', Bouwrecht, december 1994.&#13;
4.1. Mogelijkheden tot zekerstelling&#13;
Welke mogelijkheden zijn er dan wel om compensatie af te dwingen en zeker te stellen? Allereerst is het van belang dat, zolang er nog geen wettelijke regeling is (waarover later meer), het compensatiebeginsel in het streekplan dan wel in andere provinciale beleidsstukken is opgenomen. Wanneer er zo'n provinciale beleidsuitspraak is, kan aan een planologische ingreep medewerking worden geweigerd als niet voorzien is in voldoende compensatie. Als argument voor het onthouden van goedkeuring dient dan dat zo'n ingreep planologisch niet verantwoord is als het verlies van natuurwaar-den op deze plaats, gelet op deze ecologische functie, niet wordt gecompenseerd. Voor de zekerstelling geldt in het verlengde hiervan hetzelfde. Planologische mede-werking kan worden geweigerd als er weliswaar een locatie aangeboden is, maar onvoldoende zekergesteld is dat op de aangeboden locatie ook daadwerkelijk natuur wordt gerealiseerd ter vervanging van de verloren gegane natuur. De onthouding van goedkeuring is dan wel degelijk gebaseerd op planologische motieven, omdat de ruimtelijke aanvaardbaarheid van de ingreep sterk samenhangt met het realiseren van vervangende natuur in de nabije omgeving. Ik verwijs voor een verdere uitwerking nogmaals naar het hierboven genoemde artikel van Backes in Bouwrecht.&#13;
De te plegen compensatie moet dus steeds uitdrukkelijk gerelateerd zijn aan con-crete waarden die ter plaatse verloren gaan; het is dus zaak niet in algemeenheden te praten. Ik waag zelfs de stelling te verkondigen dat, wanneer dit uitgangspunt maar voldoende in de gaten gehouden wordt, het onder omstandigheden mogelijk moet zijn om ook in die provincies waar zo'n provinciale beleidsuitspraak tot op heden ontbreekt (bijvoorbeeld in Noord-Holland en Friesland), goedkeuring te onthouden aan plannen waarin (de zekerstelling van) de compensatie onvoldoende is geregeld. Voorwaarde is dan wel dat zo'n onthouding van goedkeuring rechtstreeks kan wor-den gerelateerd aan rijksbeleid, zoals vastgelegd in het SGR of het Meerjarenplan Bosbouw.&#13;
5.&#13;
Jurisprudentie&#13;
n de loop der jaren heeft zich een uitgebreide jurisprudentie over de toepassing van het compensatiebeginsel ontwikkeld. Daaruit blijkt onder meer dat op de hierboven geschetste wijze compensatie wel degelijk kan worden afgedwongen. Hierna zal ik allereerst ingaan op jurisprudentie met betrekking tot de zekerstelling van compensa-tie. Vervolgens besteed ik aandacht aan de overige compensatie-jurisprudentie.&#13;
5.1. Jurisprudentie over zekerstelling&#13;
Het SGR is nog tamelijk nieuw. De goedkeuring door de Eerste Kamer dateert van oktober 1995. De meeste jurisprudentie vloeit dan ook voort uit geschillen over de compensatieverplichtingen van het Meerjarenplan Bosbouw en het Structuurschema Natuur- en Landschapsbouw, dan wel over provinciale compensatieverplichtingen.&#13;
In het KB Heerde van 3 september 1990 (AB 1991, 38) oordeelde de Kroon dat een bestemmingsplan dat voorzag in de aanleg van een golfbaan niet voor goedkeuring in aanmerking kwam, omdat onvoldoende rekening was gehouden met het compensatie-beginsel uit het Meerjarenplan Bosbouw en het Streekplan Veluwe. Het feit dat de initiatiefnemer bereid bleek tot het verstrekken van een bankgarantie ten behoeve van de realisering van de compensatie deed hier niet aan af. Volgens de Kroon was daar-mee namelijk onvoldoende gewaarborgd dat compensatie in natura ook daadwerke-lijk zou plaatsvinden. Vergaande conclusies ten aanzien van de afdwingbaarheid van compensatieverplichtingen kunnen uit deze en andere uitspraken echter nog niet getrokken worden. In de diverse Kroonuitspraken waarin het compensatiebeginsel uit het Structuurschema Natuur- en Landschapsbouw, Meerjarenplan Bosbouw en streekplannen aan de orde is, staat namelijk de vraag centraal of de Kroon uit plano-logische overwegingen al dan niet akkoord kan gaan met een aantasting van een gebied, en niet zozeer de vraag of de zekerstelling goed geregeld is. Het feit dat de zekerstelling onvoldoende geregeld is, wordt met name gebruikt als een extra over-weging wanneer de Kroon om planologische redenen toch al goedkeuring wil ont-houden. In die gevallen waarin de Kroon wel akkoord gaat met een ingreep, blijkt vooral in oudere uitspraken niet van bijzondere aandacht voor het aspect 'zekerstel-ling' (vgl. KB 26 november 1990, AB 1991, 182). In latere Kroonuitspraken is er die aandacht wat meer. Met name hangt dit samen met het beleid dat inmiddels hierover in verschillende provincies geformuleerd is. Zo wordt in het KB van 25 maart 1995 uitdrukkelijk in de beoordeling betrokken dat een privaatrechtelijke overeenkomst, waarin de boscompensatie is veiliggesteld, is gesloten tussen de gemeente Rucphen en de initiatiefnemer. Ook speelt in die uitspraak een rol het feit dat een planologische regeling is getroffen waarin het elders aanplanten van bos mogelijk wordt gemaakt. Daarmee is naar het oordeel van de Kroon de boscompensatie voldoende veiliggesteld.&#13;
Per 1 januari 1994 is de Kroon als beroepsinstantie voor bestemmingsplannen vervangen door de Afdeling bestuursrechtspraak. Interessant was dan ook hoe de bestuursrechter zich zou opstellen met betrekking tot het aspect 'zekerstelling'. Al in 1994 kregen zowel de president van de rechtbank in Breda als zijn college in 's-Her-togenbosch te oordelen over verzoeken om schorsing van verklaringen van geen bezwaar, waarin het in hfdst. 3 van dit artikel besproken compensatiebeleid van de provincie Noord-Brabant aan de orde was. In diverse uitspraken bleken beide presi-denten zich niet alleen te kunnen verenigen met het geformuleerde compensatiebeleid als zodanig, maar ook actief na te gaan of voldaan was aan de gestelde eisen op het gebied van de zekerstelling. In het Bredase geval kon een dreigende schorsing wegens het ontbreken van voldoende zekerstelling slechts afgewend worden doordat ge-meente en initiatiefnemer ijlings een overeenkomst afsloten, waarbij ook de plaatselijke milieugroep betrokken werd.&#13;
Het wachten was nog op uitspraken van de Afdeling bestuursrechtspraak in het kader van een beroep tegen een bestemmingsplan. Inmiddels zijn er verschillende uit-spraken waarin het bestaan van afspraken met betrekking tot de zekerstelling een rol speelt bij de vraag of gekomen kan worden tot goedkeuring van een bestemmingsplan voor een ingreep. Zo speelt het bestaan van een raamovereenkomst tussen de NS en de gemeente Boxtel voor de realisering van landschappelijke en ecologische maatrege-len een rol bij de goedkeuring van het bestemmingsplan 'Spoorwegplannen' in die gemeente (ABRvS 14 juni 1996, nr. E01.94.0166, M en R maart 1997, nr. 3). En bij de beslissing tot goedkeuring van het bestemmingsplan voor een golfbaan in de gemeente Ambt Delden speelt een rol dat tussen de gemeente en de eigenaar een convenant is gesloten waarin concrete afspraken zijn vastgelegd over de realisering van een inrich-tingsplan (ABRvS 16 december 1996, nr. E01.95.0047, Nieuwsbrief Stichting Advise-ring Bestuursrechtspraak 96-159).&#13;
In bovenvermelde uitspraken was de zekerstelling geregeld en bleven de bestem-mingsplannen in stand bij de Afdeling bestuursrechtspraak. Maar zou omgekeerd het ontbreken van dergelijke afspraken ook kunnen leiden tot vernietigen van een bestemmingsplan? Inmiddels is ook hierover een uitspraak verschenen welke aan duidelijkheid niets te wensen over laat. De Afdeling oordeelde over een beslissing van Gedeputeerde Staten van Zuid-Holland omtrent goedkeuring van het bestemmings-plan 'Zanderij Westerbaan' van de gemeente Katwijk namelijk als volgt:&#13;
In de Nota Planbeoordeling 1993 is ten aanzien van natuur en landschap als goedkeurings-criterium aangegeven dat voor de vaststelling van een bestemmingsplan zekerheid dient te bestaan over de compensatie van natuur- en landschapswaarden die verloren gaan, bijvoorbeeld door middel van een overeenkomst. Een goedkeuringscriterium is blijkens genoemde nota concreter van karakter en heeft daarom minder interpretatieruimte. Gebleken is dat noch voor de vaststelling van dit plan, noch ten tijde van het nemen van het bestreden besluit zekerheid bestond over de compensatie van natuur- en landschapswaarden. Verweer-ders hebben nagelaten aan te geven waarom zij het in dit geval, in afwijking van hun beleid, niet nodig hebben gevonden dat vooraf voldoende zekerheid bestond over compensatie van het verlies aan landschaps- en natuurwaarden.&#13;
Op grond hiervan vernietigt de Afdeling het besluit van GS voor zover het betreft (een deel van) een aan te leggen weg door een duingebied (ABRvS 23 juli 1997, nr. E01.94.0191, Nieuwsbrief Stichting Advisering Bestuursrechtspraak 96-107).&#13;
De strekking van deze uitspraak is duidelijk. Consequentie van het niet voldoen aan de verplichting tot zekerstelling is dat GS goedkeuring kunnen onthouden aan het bestemmingsplan. Meestal komt het niet zo ver omdat tijdens het vooroverleg of vóór de goedkeuring van het bestemmingsplan door initiatiefnemer dan wel de gemeente toch nog voldoende zekerheid wordt aangeboden. En zolang het compen-satiebeleid nog in de kinderschoenen staat, wordt soms in de beroepsfase het bieden van aanvullende zekerheid nog wel geaccepteerd (zie bijvoorbeeld het in par. 5.2 genoemde geval van de Noordoosttangent Tilburg). In de praktijk blijkt het dan ook maar betrekkelijk weinig voor te komen dat daadwerkelijk goedkeuring moest wor-den onthouden.&#13;
Zo'n geval deed zich enige tijd geleden voor in de Brabantse gemeente Deurne. In een bestemmingsplan voor de bouw van een ruitersportcentrum was de compensatie onvoldoende uitgewerkt, ondanks eerdere aanbevelingen van de Provinciale Planolo-gische Commissie in het kader van het vooroverleg. Qua omvang leek de compensa-tie nog wel te voldoen, maar het vastgestelde bestemmingsplan bood naar het oordeel van GS geen inzicht in de plaats en de kwaliteit van de compenserende maatregelen. Het beschikbaar stellen van financiële middelen achtten zij onvoldoende. Daarom werd goedkeuring onthouden aan het bestemmingsplan (GS 29 maart 1995). De ini-tiatiefnemer heeft tegen deze beslissing geen beroep ingesteld. Pikant was overigens de identiteit van die initiatiefnemer: het ministerie van Landbouw, Natuurbeheer en Visserij - kennelijk niet de natuurpoot van het departement!&#13;
Zoals hiervoor al vermeld speelde in meerdere van bovengenoemde uitspraken (bijvoorbeeld Boxtel en Ambt Delden) het bestaan van privaatrechtelijke afspraken tussen gemeente en initiatiefnemer met betrekking tot de zekerstelling van compensatie een rol. Ter discussie stond daar echter niet expliciet de principiële vraag in hoeverre het toegestaan is om naast de publiekrechtelijke regulering van de WRO tevens gebruik te maken van het privaatrecht. Uit de bekende uitspraak van de Hoge Raad van 26 januari 1990 (Staat/Windmill, N] 1991, 393) kan worden afgeleid dat privaat-rechtelijke afspraken met een dergelijke strekking toelaatbaar zijn, mits zij geen onaanvaardbare doorkruising vormen van het met rechtswaarborgen omklede publiek-rechtelijke bestemmingsplan. De bedoelde privaatrechtelijke afspraken beogen een zekerstelling dat de compensatie ook daadwerkelijk gerealiseerd wordt en vervolgens in stand blijft. Ze vormen dan ook geen doorkruising van het bestemmingsplan, maar hebben juist als strekking een extra waarborg te bieden voor het realiseren van de doelstellingen van het bestemmingsplan. In de praktijk pleegt de bestuursrechter dan ook korte metten te maken met bezwaren tegen dat soort afspraken.&#13;
Van belang in dit verband is ook het arrest van de Hoge Raad van 8 juli 1991 (Kunst- en Antiekstudio Lelystad, AB 1991,659). Overeenkomsten met een dergelijke strekking worden op zichzelf rechtsgeldig geacht, waarbij zelfs mogelijk is dat de gebruiksbeperkingen verder gaan dan de in het bestemmingsplan opgenomen beper-kingen. Een gemeentelijke vordering tot nakoming is dus in beginsel mogelijk. Overi-gens geldt hierbij wel dat geen sprake mag zijn van misbruik van de privaatrechtelijke bevoegdheid en dat ook dit privaatrechtelijk overheidsoptreden ingevolge art. 3:1, lid 2 Awb wordt beheerst door publiekrechtelijke normen. Op de achtergrond bij deze uitspraak speelde mee de reeds lang bestaande gemeentelijke praktijk op het punt van de hantering van het privaatrecht, die door de WRO-wetgever door de jaren heen intact is gelaten. Op bovengenoemde arresten zijn inmiddels uitspraken gevolgd waarin lagere rechters ingaan op de geoorloofdheid van privaatrechtelijke overeen-komsten in concrete gevallen. Zo overwoog de president van de rechtbank Breda op 18 juni 1996 onder verwijzing naar het arrest Lelystad: "Het staat verweerder vrij om, naast het opnemen van voorschriften in het bestemmingsplan of het stellen van voor-waarden aan de vrijstelling, in een privaatrechtelijke overeenkomst ... vast te leggen dat de bungalows niet permanent bewoond mogen worden" (vgl. HR 8 juli 1991, AB 1991, 659).&#13;
De beste manier van zekerstelling is en blijft intussen natuurlijk een zodanige fei-telijke zekerstelling dat al die juridische instrumenten niet nodig zijn. GS van Noord-Brabant kregen onlangs te oordelen over een bestemmingsplan voor een boskap, welke plaats zal vinden in het jaar 2005. De compenserende aanplant van het nieuwe bos vindt thans reeds - dus acht jaar tevoren - plaats!&#13;
5.2. Overige jurisprudentie over het compensatiebeginsel&#13;
Zoals hierboven reeds gesteld, vloeit de meeste jurisprudentie voort uit geschillen over de compensatieverplichtingen van het Meerjarenplan Bosbouw en het Structuur-schema Natuur- en Landschapsbouw, dan wel over provinciale compensatieverplich-tingen. In veel van deze uitspraken worden standaardoverwegingen gebruikt, die in grote lijnen overeenkomen met de passages die thans in het SGR zijn opgenomen omtrent de onontkoombaarheid - derhalve het aanwezig zijn van een zwaarwegend maatschappelijk belang en het ontbreken van alternatieven - en omtrent het treffen van compenserende maatregelen.&#13;
Daarmee is nog niet gezegd dat de uitkomst van deze overwegingen steeds dezelfde is. Opvallend veel uitspraken hebben betrekking op de realisering van golfbanen in bos- en natuurgebieden (onder meer AB 1990, 50 Leende; AB 1990, 51 Best; AB 1991, 181 Ommen; AB 1991, 182, Melick en Herkenbosch; AB 1991, 38 Heerde; AB 1991, 279 Ameland; AB 1994, 608 Lochem; AB 1995, 54 Opsterland). Daarbij heeft het sommigen verbaasd dat ondanks nagenoeg identieke standaardoverwegingen de uitkomsten van de afweging onderling sterk verschilden. Waarom wordt nu de ene keer wel een golfbaan toegestaan en de andere keer weer niet? Hoewel ik me de ver-bazing wel enigszins kan voorstellen, acht ik deze niet geheel terecht. Zoals gebruike-lijk in de jurisprudentie omtrent bestemmingsplannen zijn veel uitspraken namelijk sterk gekleurd door feitelijke elementen (plaatselijke behoefte, provinciale beleidsuit-spraken, omvang van de vestiging) en ter plaatse aanwezige waarden, zodat het trek-ken van algemene conclusies niet altijd mogelijk is. Ik verwacht niet dat het feit dat de Afdeling bestuursrechtspraak de rol van beroepsinstantie heeft overgenomen van de Kroon hier veel verandering in brengt. Bovendien houden de verschillen in uitkomst sterk verband met de planologische afweging of wel of niet een ingreep toelaatbaar moet worden geacht. Zoals ik heb aangegeven in hfdst. 2 is dit in wezen een voor-vraag die als zodanig niet veel met compensatie te maken heeft. Los hiervan verwacht ik wel dat binnen afzienbare tijd een proefschrift zal verschijnen over de Nederlandse golfbaan-jurisprudentie in het laatste kwart van de twintigste eeuw.&#13;
Op de toelaatbaarheid van een ingreep en met name op de vraag in welke gevallen een zwaarwegend maatschappelijk belang aanwezig moet worden geacht, wil ik in dit verband niet diepgaand ingaan. De grootschalige ondergrondse gasopslag bij Langelo in de onmiddellijke omgeving van natuurkerngebieden wordt bij het ontbreken van alternatieven in elk geval voldoende zwaarwegend geacht (Vz. ABRvS 13 juli 1995, AB 1996, 2). Uit een uitspraak van de president van de rechtbank in Leeuwarden van 28 april 1997 (Jurisprudentie Milieurecht 1997/1), waarin het ging om het (economi-sche) belang van de NAM om boringen te ondernemen in de Waddenzee, blijkt wel dat hoge eisen worden gesteld aan de motivering van de aanwezigheid van zo'n belang.&#13;
Het gaat bij compensatie vooral om feitelijke waarden. Aan het teloorgaan van potentiële waarden wordt onder omstandigheden wat minder zwaar getild. In het KB van 5 december 1994 (Moergestel) overwoog de Kroon met betrekking tot de uitbrei-ding van een camping in een natuurkerngebied als volgt:&#13;
Uit het streekplan in samenhang met bij de provinciale nota Handleiding bestemmingsplan-nen buitengebied behorende kaarten blijkt voldoende dat het gebied is aangewezen als natuurkerngebied. Deze aanwijzing is gebaseerd op de aanwezigheid van in natuurweten-schappelijk opzicht waardevolle planten in het gebied waarvan het plangebied deel uitmaakt. Weliswaar komen deze planten niet in het plangebied zelf voor, maar vanwege de eenheid wat betreft bodemtype zijn de gronden in het plangebied eveneens als floristisch waardevol aangemerkt. Ook naar Ons oordeel bezit het gebied potentiële natuurwaarden. Het gebied is dan ook niet ten onrechte aangemerkt als een natuurkerngebied. In het streekplan is uitbrei-ding van bestaande toeristisch-recreatieve bedrijven in natuurkerngebieden uitgesloten tenzij aan een aantal randvoorwaarden wordt voldaan. Deze - naar ons oordeel in het algemeen aanvaardbare - voorwaarden houden in dat de economische noodzaak moet zijn aangetoond, alternatieve uitbreidingslokaties moeten ontbreken, de uitstralingseffecten aanvaardbaar die-nen te zijn en de oppervlakte aan natuurkerngebied dat verloren gaat, moet worden gecom-penseerd.&#13;
Hoewel de Kroon hiermee aangeeft dat potentiële waarden, welke erkend zijn in een streekplan of anderszins, in beginsel voor compensatie in aanmerking komen, zijn er in dit specifieke geval een aantal omstandigheden die aan dit beginsel afbreuk doen. Het gaat daarbij onder meer om het niet-ingrijpende gebruik, de aanleg van een groenstrook rond de camping en het feit dat ook andere gronden in de omgeving op een andere wijze in gebruik zijn dan in een natuurkerngebied toelaatbaar is, onder meer als sportvelden. Onder deze omstandigheden acht de Kroon&#13;
nu, zoals volgt uit het voorafgaande, de uitbreiding niet zal leiden tot een aantasting van actuele natuurwaarden, bij afweging van de betrokken belangen in dit geval de uitstralings-effecten van de betrekkelijk geringe uitbreiding niet zo onaanvaardbaar en het vereiste van compensatie niet zo zwaarwegend dat in verband hiermee aan de belangen van betrokkene moet worden voorbijgegaan. (KB 5 december 1994, AB 1995, 379) Niet elke locatie is geschikt voor compensatie. En compensatie is ook meer dan alleen maar wat bomen planten. Ook landschappelijke overwegingen kunnen bij de toetsing door de bestuursrechter een rol spelen. Bij wijze van compensatie voor een kap elders verleende de gemeente Boxtel een aanlegvergunning voor bosbeplanting in een land-goed. De rechtbank vernietigde dit besluit omdat deze beplanting een aanmerkelijke toename van het bosgebied betekent. Zo'n verstoring van het evenwicht tussen open en bosgebied is een aantasting van de landschappelijke waarden van het landgoed. De bosbeplanting moest dus elders plaatsvinden (Rb. 's-Hertogenbosch 15 november 1995). In beginsel gaat het bij compensatie om ingrepen in het kader van een bestem-mingsplan. Maar soms blijft het daar niet bij. Ten aanzien van een bestemmingsplan waarbij een gemeente in het verleden toestemming had gegeven om - kennelijk voor-uitlopend op het bestemmingsplan - alvast een houtwal te rooien zonder de vereiste rechtsgeldige vergunningen te hebben verleend en zonder dat appellanten daartegen eventueel bezwaar hadden kunnen indienen, oordeelde de Kroon:&#13;
Onder deze omstandigheden is er reden om bij de beooordeling van de aanvaardbaarheid van het bestemmingsplan uit te gaan van de situatie zoals die was vóór het rooien van de houtwal. Het gemeentebestuur heeft bij afweging van alle betrokken belangen geen rekening gehouden met het verlies van de houtwal en heeft daardoor een onvolledige afweging ge-maakt. Derhalve moeten de belangen opnieuw worden afgewogen, waarbij een reële com-pensatie voor de verloren gegane houtwal in de zin van groenvoorzieningen als belang zal moeten worden meegewogen. (KB 3 januari 1995 Conijnsberghe Rijsbergen, AB 1995, 351).&#13;
Inmiddels heeft de Afdeling bestuursrechtspraak het algemene uitgangspunt dat een verplichting tot handelen niet als bestemmingsplanvoorschrift kan worden opgenomen, nog eens uitdrukkelijk bevestigd waar het betrof de verplichting tot compensatie:&#13;
Voor zover het Groene Hart van mening is dat in het plan onvoldoende waarborgen zijn opgenomen, overweegt de Afdeling dat in het plan in het algemeen geen gebodsbepalingen kunnen worden opgenomen. (ABRvS 14 juni 1996, Spoorwegplannen Boxtel, M en R maart 1997, nr. 3. In dezelfde zin ABRvS 8 juli 1996, Baanverdubbeling Liempde; deze uitspraak, gepubliceerd in Gemeentestem nr. 7057, 10 is om meerdere redenen lezenswaardig, onder meer vanwege de relatie met de m.e.r.-plicht.)&#13;
Ook bij ruimtelijke ingrepen die niet direct gebaseerd zijn op de WRO, wordt het compensatiebeginsel zo veel mogelijk op overeenkomstige wijze toegepast. Zo was in 1995 ook bij de dijkverbeteringsprojecten in het kader van de Deltawet grote rivieren volledige compensatie van natuurwaarden uitgangspunt. Zelfs in het kader van deze noodwet kon compensatie dus worden meegenomen, zolang maar voldaan werd aan het algemene uitgangspunt dat er een aantoonbaar verband diende te zijn met de uit-voering van de dijkverbetering zelf.&#13;
Compensatie is voor iedereen een leerproces. Enige tijd geleden behandelde de Afdeling bestuursrechtspraak het bestemmingsplan voor de Noordoosttangent van de stad Tilburg. Over de aanleg van de weg was tientallen jaren geprocedeerd. Nog tijdens de zitting bij de Raad van State kwam de toenmalige burgemeester Brokx van Tilburg met een aanbod tot aanvullende compensatie van 1,4 ha natuur met de woor-den: "Ik wil u niet het genoegen gunnen dat u dit besluit kunt vernietigen omdat er niet genoeg gecompenseerd is" (ABRvS 9 oktober 1995, Noordoosttangent Tilburg, nr. E01.94.0299). 5.3. Compensatie bij bossen&#13;
De oorsprong van het compensatiebeginsel is (volgens Lambers en anderen) gelegen in de behoefte aan voldoende hout voor de Limburgse kolenmijnen en voor de scheepsbouw.2 De herplantplicht uit de Boswet was dan ook de eerste en lange tijd de enige vorm van compensatie die wettelijk geregeld was. Anders dan het compensatie-beginsel uit het SGR, dat uitgaat van herstel van verloren gegane kwaliteiten, heeft de Boswet steeds een puur kwantitatieve doelstelling gehad, te weten de instandhouding van de hoeveelheid hout in Nederland. Inmiddels is in het SGR nadrukkelijk vast-gelegd dat ook voor bossen het principe geldt van instandhouding op dezelfde plaats. Toch verklaart het historische gedachtegoed van de Boswet misschien de bij velen nog bestaande opvatting dat bij bestaande bossen, met name indien deze geen bijzondere natuurwaarden bezitten, niet zo zwaar hoeft te worden getild aan de uitgangspunten van het compensatiebeginsel. Belangrijk is in verband hiermee de uitspraak van 27 juni 1996 (nrs. E01.94.0366 en E01.94.0388, Nieuwsbrief Stichting Advisering Bestuurs-rechtspraak 96-77), waarin de Afdeling bestuursrechtspraak over de toepassing van het Gelderse boscompensatiebeleid overweegt dat de boscompensatieregeling in het streekplan is opgenomen om uitvoering te geven aan het Meerjarenplan bosbouw. De hoofddoelstelling van dit meerjarenplan is nader uitgewerkt in een aantal doelstellin-gen waaronder het op dezelfde plaats duurzaam in stand houden en ontwikkelen van het bestaande bosareaal. Naar het oordeel van de Afdeling kan uit voornoemde doel-stellingen worden afgeleid dat wordt beoogd een bescherming van bestaand bos te realiseren. In verband hiermee volgt vernietiging van het desbetreffende planonder-deel, omdat GS zijn uitgegaan van een onjuiste - lees: te kwantitatieve - interpretatie van de boscompensatieregeling.&#13;
Bovenvermelde uitspraak is overigens tevens van belang omdat de Afdeling bestuurs-rechtspraak in navolging van de provincie Gelderland het boscompensatiebeginsel zodanig interpreteert dat "als in een bos woningen worden gebouwd, dit niet alleen dient te worden beschouwd als verlies van het bos waarin de woningen zijn voorzien, maar ook van het omliggende bos".&#13;
Op de verhouding tussen (de herplantplicht van) de Boswet en het compensatie-beginsel ga ik in het kader van dit artikel niet nader in.&#13;
6.&#13;
Een wettelijke regeling voor het compensatiebeginsel?&#13;
Naar aanleiding van kamervragen heeft de minister van LNV bij brief van 19 augus-tus 1996, nr. GRR 961711 over de status van het SGR het volgende opgemerkt:&#13;
De pkb Structuurschema Groene Ruimte (SGR) is een plan voor het nationaal ruimtelijk beleid in het kader van de Wet op de Ruimtelijke Ordening. Dit betekent dat de in het SGR opgenomen beslissingen het uitgangspunt vormen voor het rijksbeleid. Provincies en ge-meenten wordt gevraagd in hun beleid rekening te houden met de inhoud van de pkb en deze te laten doorwerken in hun streek- en bestemmingsplannen. Het SGR bevat echter voor lagere overheden geen juridisch bindende verplichtingen. Hoewel lagere overheden het compensatiebeginsel bij wege van zelfbinding in toene-mende mate toepassen, is er op dit moment derhalve geen sprake van een juridisch bin-dende verplichting voor lagere overheden. Van een bindende werking voor burgers is uiteraard al helemaal geen sprake. Al enige jaren wordt nagedacht over de vraag of het compensatiebeginsel in een meer algemene vorm in het natuur- en landschapsbe-leid zou moeten worden verankerd, al dan niet in de vorm van een wettelijke regeling. In het kabinetsstandpunt over het SGR (blz. 198) staat hieromtrent het volgende te lezen:&#13;
Het ligt in de rede het compensatiebeginsel als zodanig vast te leggen in wet- en regelgeving. Nader onderzoek is vereist naar het meest geschikte wettelijk kader. De besluitvorming over het juridisch kader wordt mede bepaald op basis van de opgedane ervaringen in de experi-menteerfase gedurende de komende jaren.&#13;
In verband hiermee heeft de Grontmij het afgelopen jaar in opdracht van het ministe-rie van Landbouw, Natuurbehoud en Visserij een onderzoek gedaan naar de wijze waarop de verschillende overheden in de praktijk het compensatiebeginsel toepassen. Het is de bedoeling dat het kabinet op basis van de resultaten van dat onderzoek op korte termijn (als streefdatum is in een eerder stadium genoemd 1 januari 1998) tot besluitvorming komt over de wettelijke verankering. Hoewel het hierboven weer-gegeven citaat uit het SGR wellicht anders doet vermoeden, staat het op dit moment nog volstrekt niet vast dat ook daadwerkelijk gekozen zal gaan worden voor een wet-telijke regeling. Met name binnen de diverse departementen blijken nogal wat bezwa-ren te bestaan tegen het regelen van het compensatiebeginsel in een wet. Zo heerst bij sommigen de opvatting dat de tijd nog niet rijp is en dat eerst meer ervaring moet worden opgedaan. Bij anderen zijn de bezwaren in wezen terug te voeren tot bezwa-ren tegen het compensatiebeginsel als zodanig. Hoe dan ook, ik verwacht niet dat zonder slag of stoot gekozen zal worden voor een wettelijke verankering.&#13;
6.1. Argumenten voor een wettelijke regeling&#13;
Toch ligt het volstrekt voor de hand dat een zo veelomvattende verplichting als de verplichting tot compensatie niet slechts een grondslag kan vinden in nota's en beleidsregels. Wil men compensatie serieus nemen, dan is een wettelijke grondslag nodig. De meerwaarde van een wettelijke regeling is op de eerste plaats dat er - ook bij projecten waarbij het Rijk niet betrokken is - geen discussies meer hoeven plaats te vinden over de vraag of het compensatiebeginsel geldt, maar uitsluitend nog over de vraag hoe het moet worden toegepast. Opneming in een wet is verder van belang uit een oogpunt van rechtszekerheid en rechtsgelijkheid voor de inititatiefnemers van concrete projecten. Op dit moment is er te veel verschil in benadering tussen de ver-antwoordelijke overheidsorganen bij het beoordelen van compensatievoorstellen. Ook zijn er veel onduidelijkheden, bijvoorbeeld over de mate van binding van de lagere overheden aan het rijksbeleid. Er bestaan kortom grote beleidsverschillen en daardoor ook grote verschillen in verplichtingen.&#13;
Een ander argument voor een wettelijke regeling is dat aldus de positie van natuur en landschap in de belangenafweging versterkt wordt. Dit is mede van belang gelet op de vele overheidsgelden die de afgelopen jaren aan het natuurbeleid besteed zijn. Ook de Habitat-richtlijn vormt een argument. Art. 6 van deze richtlijn bepaalt dat, indien met inachtneming van de gestelde randvoorwaarden (dwingende redenen van algemeen belang, het ontbreken van alternatieven) toestemming wordt verleend voor een project met negatieve gevolgen voor een beschermd gebied, de betreffende lidstaat alle nodige compenserende maatregelen moet nemen "om te waarborgen dat de samenhang van Natura 2000 bewaard blijft". Deze richtlijn moet worden geïmple-menteerd in het Nederlandse recht. Bindende wetgeving is daarbij een vereiste, zo kan worden afgeleid uit jurisprudentie van het Europees Hof van Justitie. Hoewel ik de laatste tijd uit de pers heb begrepen dat in Den Haag de uitspraken van dat Hof niet altijd even nauwgezet worden bijgehouden, moet toch ook deze richtlijn als een argument voor een wettelijke regeling gezien worden. Voor een bespreking van de Habitat-richtlijn in het algemeen en de compensatieverplichting in het bijzonder in relatie tot het Nederlandse recht verwijs ik verder naar Backes' Juridische bescher-ming van ecologisch waardevolle gebieden (Zwolle 1993, blz. 308 e.v.).&#13;
Tot slot kan er kan niet aan worden voorbijgegaan dat het compensatiebeginsel de afgelopen jaren een sterke maatschappelijke en politieke belangstelling geniet. Ook vanuit deze optiek kan gesteld worden dat de tijd rijp is voor een wettelijke regeling.3&#13;
6.2. Welke wet verdient te voorkeur?&#13;
Natuurcompensatie heeft raakvlakken met de ruimtelijke ordening en met de natuur-bescherming. Voor wat betreft een wettelijke regeling zou dan ook in twee richtingen kunnen worden gedacht: men zou de verplichting tot compensatie kunnen opnemen in de Natuurbeschermingswet, of men zou kunnen denken aan de Wet op de Ruimte-lijke Ordening. Enige tijd terug leken de gedachten in ons land vooral uit te gaan naar een regeling in het kader van de WRO.4 Argument daarvoor was met name het alge-mene karakter van de WRO. Juist dit algemene karakter vormt echter naar mijn mening een belangrijk argument tegen een regeling in de WRO. De WRO beoogt een algemeen en integraal kader te bieden voor de ruimtelijke ordening in ons land. Bij-zondere belangen worden dan ook niet met name in de WRO genoemd (een enkel schoonheidsfoutje daargelaten: op grond van art. 10 WRO mogen de planvoorschrif-ten geen eisen bevatten met betrekking tot de structuur van agrarische bedrijven). Het zou in strijd zijn met het integrale en facetmatige karakter van de WRO wanneer een bijzonder belang als dat van de natuur(compensatie) in deze wet afzonderlijk erkenning zou krijgen. Tevens zou het een stuk moeilijker worden om weerstand te bieden aan de roep om ook aan zaken als bijvoorbeeld infrastructuur, perifere detail-handel en intensieve veehouderij bijzondere aandacht te schenken in de WRO.&#13;
Opneming in de Natuurbeschermingswet verdient naar mijn oordeel sterk de voorkeur. Het compensatiebeginsel past volledig bij de centrale doelstelling van de wet, te weten bescherming van natuurwaarden. Met opneming in die wet wordt bovendien recht gedaan aan het principiële uitgangspunt dat de bescherming voorop staat en dat het compensatiebeginsel niet tot doel heeft het aantasten van natuurwaarden te verge-makkelijken. Ook gelet op verschillende in een wet op te nemen uitgangspunten (zie par. 6.3) ligt een regeling in de natuurbeschermingswetgeving voor de hand. In Duits-land zijn goede ervaringen opgedaan met een vergelijkbare regeling.&#13;
6.3. Inhoud van een wettelijke regeling&#13;
In een wettelijke regeling dienen in elk geval de navolgende centrale uitgangspunten te worden neergelegd:&#13;
- het beginsel van de onontkoombaarheid ('nee, tenzij'-beginsel);&#13;
- het beginsel 'geen netto verlies' (met als te doorlopen stappen mitigatie - areaal - kwaliteitsverlies);&#13;
- compensatie in natura;&#13;
- compensatie zo veel mogelijk in dezelfde regio;&#13;
- de initiatiefnemer is verantwoordelijk.&#13;
Naast de bovenstaande uitgangspunten, die gebaseerd zijn op het SGR, zou deze wet-telijke regeling ook bij voorkeur een grondslag dienen te bevatten voor de zekerstel-ling van de compensatie. Daarbij gaat het op de eerste plaats om het uitgangspunt dat de compensatie planologisch dient te worden vastgelegd in een bestemmingsplan als-mede om het uitgangspunt dat de feitelijke uitvoering van de compensatie en van het beheer dienen te worden zekergesteld. Ook dient buiten twijfel te worden gesteld dat de aan te bieden compensatie additioneel moet zijn. Met andere woorden: geen com-pensatie op een plaats waar op grond van vigerend beleid al natuur (bijvoorbeeld de Ecologische Hoofdstructuur) wordt gerealiseerd. Ten slotte dienen uiteraard de gebiedscategorieën welke onder de bescherming vallen bepaald of bepaalbaar te zijn.&#13;
Een verdergaande gedetailleerde regeling lijkt me minder wenselijk en kan zelfs averechts werken. Backes maakt aannemelijk dat het succes van de Duitse wetgeving wellicht nog groter zou zijn geweest als men had gekozen voor een wat minder gede-tailleerde regeling.5 Een dergelijk perfectionisme past gelukkig minder bij onze Neder-landse wetgevingscultuur, maar het blijft oppassen geblazen. Onlangs nog hoorde ik een Haagse wetgevingsambtenaar de opvatting verkondigen dat een wettelijke rege-ling van het compensatiebeginsel zou neerkomen op een gigantische wetgevingsope-ratie, omdat dan in honderden wetten een uitgewerkte regeling zou moeten worden opgenomen. Zo'n opvatting is uiteraard koren op de molen voor degenen die liever helemaal geen wet willen!&#13;
Een al te grote detaillering verdraagt zich ook wat moeilijk met het gegeven dat het bij compensatie gaat om een uitzondering op de hoofdregel. Niet de uitzondering, maar de hoofdregel van bescherming dient het meeste accent te krijgen! Een goed geformuleerde vangnetbepaling sorteert in de praktijk waarschijnlijk praktisch het-zelfde effect.6&#13;
In elk geval wil ik waarschuwen tegen pogingen om begrippen als 'geen netto ver-lies' of 'vervangbaarheid van de natuur' al te zeer uit te werken in wetgeving. De wetenschappelijke kennis en het inzicht in de verschillende factoren en verbanden zijn nog steeds relatief beperkt. Vaak ook zullen meerdere wegen naar Rome leiden. Laat de wetgever zich beperken tot de hoofdlijnen en nadere invulling overlaten aan de praktijk en aan jurisprudentie. Ik verwijs in dit verband naar de wijze waarop aan begrippen als 'bescherming van het milieu' (art. 8.10 Wet milieubeheer) en 'schadelijk voor de natuurwetenschappelijke betekenis' (art. 12 Natuurbeschermingswet) nadere inkleuring wordt gegeven.&#13;
7.&#13;
Slot&#13;
Voor het compensatiebeginsel bestaat een maatschappelijk draagvlak, dat nog steeds groeiende is. Op alle bestuursniveaus is inmiddels ervaring opgedaan met de toepas-sing van het beginsel. Tegelijk zijn er nog veel onduidelijkheden. Ook zijn er nog grote beleidsver schillen en daarmee ook grote verschillen in verplichtingen. Om die reden is het van belang dat een wettelijke regeling tot stand komt, bij voorkeur in het kader van de Natuurbeschermingswet. Zolang die regeling er nog niet is, is het van groot belang dat gebruik wordt gemaakt van de mogelijkheden die de huidige regel-geving (met name in het kader van de WRO) op dit moment biedt. In de bestem-mingplanpraktijk in Noord-Brabant en andere provincies is gebleken dat het beginsel wel degelijk kan werken en ook afdwingbaar is. Het neerleggen van het compensatie-beginsel in het streekplan en andere ruimtelijk relevante besluiten biedt daarbij juri-disch aanzienlijke voordelen.</content><legacyfootnotes>1. Vgl. de reactie van de VNG d.d. juli 1996 op de Nota Uitwerking Compensatiebeginsel SGR.&#13;
2. Zie C. Lambers, 'Compensatie voor schade aan het milieu', M en R oktober 1996, blz. 177.&#13;
3.Deze opvatting komt uit onverdachte bron: ondergetekende kan niet verdacht worden van een grote voorliefde voor Haagse regelgeving. Zie bijvoorbeeld de NJB-special 'Zorgen om wetgeving', NJB 1993, blz. 1434.&#13;
4.Zie Ch. Backes, 'Mogelijkheden en onmogelijkheden binnen de WRO voor compensatie van het verlies van natuurwaarden', Bouwrecht december 1994, blz. 981.&#13;
5. Zie Ch. Backes, Juridische bescherming van ecologisch waardevolle gebieden, Zwolle 1993, blz. 522.&#13;
6. Zie Ch. Backes, a.w., blz. 96 en 525; vgl. ook - waar het gaat om het toepassingsgebied - het effect van de vangnetbepaling in het Brabantse streekplan.</legacyfootnotes><footnotes><footnote/></footnotes><auteurs>Mr. EG.M. de Laat</auteurs><published>1997-10-01 00:00:00</published><modified>1996-09-24 00:00:00</modified><editiondate>1997-10-01</editiondate><htmlpath>https://denhollander.info/artikel/5807</htmlpath></article>
</articles></edition>