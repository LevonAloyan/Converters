<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1990</searchword><id>6222</id><udhid>UDH:TvAR/6222</udhid><titel>Interessante VAR-studiemiddag kwekersrecht-octrooirecht</titel><searchwords><searchword>TvAR 5/1990</searchword><searchword>UDH:TvAR/6222</searchword></searchwords><attachments><attachment><name>1990_nr 5_Artikel_Padberg-deHaan.pdf</name><extention>pdf</extention><url>https://denhollander.info/download/6016/ci</url></attachment></attachments><inleiding>Op 13 februari jl. organiseerde de Vereniging van Agrarisch Recht een studiemiddag&#13;
over Kwekersrecht - Octrooirecht in verband met biotechnologie.&#13;
De studiemiddag, die gehouden werd op de bloemenveiling te Bleiswijk, trok tegen&#13;
de honderd belangstellenden. Duidelijk bleek dat ook buiten de juridische wereld&#13;
veel belangstelling bestaat voor dit onderwerp.&#13;
Inleidingen werden verzorgd door de heer Van Nispen, advocaat te Den Haag, de&#13;
heer Wolf, advocaat te Den Haag en de heer Steemers, Directie Juridische en Bedrijfsorganisatorische&#13;
Zaken van het Ministerie van Landbouw, Natuurbeheer en&#13;
Visserij. (Zie voor een integrale versie van hun inleidingen resp. de nrs. 4 en 3 van&#13;
1990 van dit blad.)&#13;
Hierna volgt een verslag van de uitvoerige discussie die volgde op de inleidingen.&#13;
Aan de heer Steemers werd gevraagd naar de reden van het wel opnemen door&#13;
de Europese Commissie van het onderscheidbaarheidscriterium 'important characteristics',&#13;
terwijl dit criterium bij de revisie van het UPOV-verdrag juist is weggelaten.&#13;
De heer Steemers antwoordt hierop dat de UPOV dit criterium niet heeft laten&#13;
vallen, maar heeft gemodificeerd. In het huidige voorstel wordt gesproken over 'duidelijke&#13;
onderscheidbaarheid'. Kennelijk vond men in Brussel de oorspronkelijke&#13;
formulering duidelijker.&#13;
De heer Delforge vraagt of er geen moeilijkheden te verwachten zijn bij het in Nederland&#13;
realiseren van openstelling van kwekersrecht voor rassen van alle gewassen&#13;
in verband met de beperkte mogelijkheden voor vooronderzoek.&#13;
De heer Steemers verwijst naar de Europese Kwekersrechtverordening, waarin de&#13;
bepaling opgenomen is dat er tenminste onderzoek in één van de lidstaten moet&#13;
plaatsvinden. De UPOV-tekst spreekt over de noodzaak voor de lidstaten om bilaterale&#13;
afspraken te maken over onderzoek.&#13;
De heer Kras voegt hier nog aan toe dat in diverse ons omringende landen wetsvoorstellen&#13;
ter behandeling liggen om het kwekersrecht uit te breiden tot rassen van&#13;
alle gewassen.</inleiding><content>De heer Lucassen vraagt aan de heer Van Nispen of het verlenen van octrooien&#13;
op planten door het Europees Octrooibureau niet leidt tot een praktijk die het voeren&#13;
van de discussies in nationaal en internationaal verband zinloos maakt. Zijns inziens&#13;
horen besluiten van deze strekking in de politiek te worden gemaakt.&#13;
De heer Van Nispen antwoordt hierop dat er een noodzaak is om biotechnologische&#13;
vindingen, ook nu al, op een bevredigende wijze te beschermen. Het kan wel zijn dat er op termijn een versterkt kwekersrecht komt, maar er moet ook in de tussentijd&#13;
adequate bescherming zijn. Ditzelfde geldt bij niet-totstandkoming van een&#13;
versterkt kwekersrecht.&#13;
De heer Steemers bestrijdt overigens dat deze octrooiverlening verder veredelen&#13;
onmogelijk zou maken. Dit zou alleen anders zijn als er te hoge prijzen zouden worden&#13;
berekend. Verder is de heer Steemers het met de heer Van Nispen eens dat wetsinterpretatie&#13;
door het Europees Octrooibureau het gat in de bescherming moet&#13;
vullen.&#13;
De heer Perizonius merkt op dat men zich wel moet bedenken dat zonder de activiteit&#13;
van de octrooihouder die bepaalde uitvinding er nooit (zo snel) zou zijn geweest.&#13;
De heer Dissen stelt dat alleen daar waar een plant het produkt is van een technische&#13;
ontwikkeling, een octrooi op zijn plaats is. Voor de bescherming van plantenrassen&#13;
in de ruime zin van het woord ziet hij het kwekersrecht nog steeds als een&#13;
goede beschermingsmogelijkheid, vooral omdat dit zo'n specifieke regeling is.&#13;
De heer Urselmann stelt dat de gedachte dat het kwekersrecht wordt uitgehold&#13;
door dit octrooirecht op planten, onjuist is omdat de beschermingsstelsels elkaar in&#13;
tijd opvolgen. Het kwekersrecht kan namelijk pas gaan gelden als er een eerste&#13;
bruikbaar ras is ontwikkeld met de geoctrooieerde component/de geoctrooieerde&#13;
werkwijze.&#13;
De heer Van Nispen is het met deze opmerking over de tijdsspanne niet eens. Hij&#13;
stelt dat de rechten elkaar behoorlijk in tijd zullen overlappen. Plantenveredelaars&#13;
zullen ook echt niet gaan wachten met hun activiteiten totdat het octrooi uitgeput&#13;
is. De heer Van Nispen vraagt zich zelfs af of het wel redelijk is als tegelijkertijd&#13;
of na elkaar zowel octrooirecht als kwekersrecht wordt aangevraagd. Zeker als dit&#13;
door dezelfde persoon gebeurt. De overige inleiders zijn dit niet met hem eens en&#13;
stellen dat er toch altijd sprake is van een nieuwe activiteit, nl. het met succes inbrengen&#13;
van het een en ander in een nieuw ras. Er is dan duidelijk een nieuw object. Het&#13;
is niet de bedoeling dat het kwekersrecht het octrooirecht overdoet. Maar je kunt&#13;
toch niet zeggen dat het ras daarna vrij moet zijn.&#13;
De heer Perizonius stelt dat er gesleuteld moet gaan worden aan het overgangsgebied.&#13;
Belangrijke vraag daarbij is: 'Hoe gaan we de licentieverhoudingen regelen?'.&#13;
Hij denkt dat er niet zozeer wijzigingen in de wetgeving nodig zijn.&#13;
Op een vraag van mevrouw Van Os antwoordt de heer Steemers dat als er een geoctrooieerde&#13;
vinding in een ras zit en daaruit een nieuw ras ontwikkeld wordt, ook&#13;
de nieuwe ontwikkelaar te maken krijgt met de rechthebbende op het geoctrooieerde&#13;
bestanddeel indien dat meeverhuisd is. Dit is duidelijk te lezen in de EG-richtlijn&#13;
Biotechnologie.&#13;
De heer Steemers merkt op dat de stap van 'plant' naar 'ras' veel te gemakkelijk&#13;
wordt afgeschilderd. Men moet niet vergeten dat nog aan alle vereisten voor kweker&#13;
srechtverlening moet worden voldaan.&#13;
De heer De Vries wijst op dit punt nog naar het verschil tussen vegetatieve en generatieve&#13;
vermeerdering.&#13;
Naar aanleiding van een vraag van de heer Noodelijk verduidelijkt de heer Steemers&#13;
het fenomeen van het afhankelijk kwekersrecht. Hij merkt daarbij op dat er zijns inziens geen verschil in problematiek ligt tussen de verhouding octrooirechthouder/&#13;
kwekersrechthouder en kwekersrechthouder/kwekersrechthouder. In het&#13;
eerste geval wordt gewerkt met een niet-exclusieve licentie, in het tweede met een afhankelijk&#13;
kwekersrecht.&#13;
De heer Kasse vraagt, of men het eens is met de herdefiniëring van het zogenaamde&#13;
'farmers privilege' en of men denkt dat de toenadering van kwekersrecht en octrooirecht&#13;
zal leiden tot verdwijning van dit verschijnsel.&#13;
Over het algemeen is men van mening dat het achterhouden van teeltmateriaal&#13;
voor een volgende teelt, wat overigens bij sierteeltgewassen niet is toegestaan, een&#13;
uitholling van het recht van de kwekersrechthouder betekent en dat het zo snel mogelijk&#13;
in de enge betekenis moet worden gehanteerd. In die betekenis zou alleen het&#13;
gebruik voor eigen consumptief gebruik over blijven.&#13;
Aan het einde van de discussie wordt geconcludeerd dat er voor beide rechtssystemen&#13;
ruimte moet zijn. Men is het er over eens dat met betrekking tot deze problematiek&#13;
op internationaal vlak de knoop zo spoedig mogelijk moet worden doorgehakt.</content><legacyfootnotes/><footnotes><footnote/></footnotes><auteurs>Mr. E.C. Padberg-de Haan</auteurs><published>1990-05-01 00:00:00</published><modified>1990-05-01 00:00:00</modified><editiondate>1990-05-01</editiondate><htmlpath>https://denhollander.info/artikel/6222</htmlpath></article>
</articles></edition>