<edition><articles><article><jaar>1983</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1983</searchword><id>6445</id><udhid>UDH:TvAR/6445</udhid><titel>Administratieve ruilverkaveling en de vereenvoudigde procedure voor herinrichting of ruilverkaveling</titel><searchwords><searchword>TvAR 9/1983</searchword><searchword>UDH:TvAR/6445</searchword></searchwords><attachments><attachment><name>1983_nr 9_Artikel_Haan.pdf</name><extention>pdf</extention><url>https://denhollander.info/download/6227/ci</url></attachment></attachments><inleiding>1. VEREENVOUDIGDE PROCEDURE&#13;
Nota van wijzigingen&#13;
In het maartnummer schreef ik over Administratieve ruilverkaveling als vijfde vorm&#13;
van landinrichting. Wie kennis neemt van de begin juli uitgebrachte Nota naar aanleiding&#13;
van het eindverslag met de bijbehorende Tweede nota van wijzigingen, zal&#13;
onder de indruk komen van de snelle en uitvoerige wijze waarop de Regering op de&#13;
in het artikel gedane voorstellen tot aanvulling van het wetsontwerp heeft gereageerd.&#13;
En wel in de vorm van een vereenvoudigde procedure voor herinrichting of&#13;
ruilverkaveling, welke thans is opgenomen in titel 7 van hoofdstuk III. Deze titel,&#13;
die aanvankelijk slechts een tweetal artikelen (81 en 82) bevatte betreffende een gelijktijdige&#13;
voorbereiding van landinrichtingsprogramma en landinrichtingsplan,&#13;
geeft thans in de nieuwe artt. 81 t/m 82f een aantal bepalingen onder het hoofd&#13;
'Vereenvoudigde voorbereiding van een besluit tot herinrichting of ruilverkaveling'.&#13;
Kort samengevat komt de inhoud van deze procedure op het volgende neer.&#13;
Inhoud&#13;
Voor een gebied waarvoor op het voorbereidingsschema in een vereenvoudigde&#13;
voorbereiding van herinrichting danwel ruilverkaveling is voorzien, wordt geen&#13;
landinrichtingsprogramma vastgesteld, doch alleen een landinrichtingsplan (art.&#13;
81). Dit plan wordt dan echter wel verzwaard met een aantal elementen uit het programma&#13;
(nadere uitwerking van uitgangspunten en doeleinden, beschrijving van te&#13;
verwachten gevolgen, eventueel aanwijzing van voorzieningen waarvoor een geldelijke&#13;
bijdrage van openbare lichamen wordt vereist). Aldus het nieuwe artikel 82,&#13;
terwijl ook de volgende artikelen een belangrijke verzwaring inhouden, zelfs ten&#13;
aanzien van de thans bestaande ruilverkavelingsprocedure, namelijk de vaststelling&#13;
van het landinrichtingsplan door Provinciale in plaats van Gedeputeerde Staten.&#13;
Geen alternatief&#13;
Hoewel ik de voorgestelde vereenvoudigde procedure een verbetering ten opzichte&#13;
van het oorspronkelijke wetsontwerp vind, is zij op geen stukken na als een alternatief&#13;
voor de door mij voorgestelde administratieve ruilverkavelingsprocedure te beschouwen.&#13;
Immers in die procedure wordt ook het landinrichtingsplan achterwege&#13;
gelaten en dus tevens de vaststelling daarvan door Provinciale Staten, eenvoudig omdat in een administratieve ruilverkaveling geen voorzieningen worden getroffen,&#13;
welke toetsing aan het streekplan nodig zouden maken. Zo'n ruilverkaveling&#13;
beoogt niets anders dan een herverkaveling van gronden binnen het kader van de&#13;
bestaande streek- en bestemmingsplannen, hoogstens met enige aanpassingswerken,&#13;
zoals ook bij kavelruil plegen voor te komen, waarvoor eventueel een&#13;
aanlegvergunning kan zijn vereist. Wat zijn dan de redenen geweest, waarom de&#13;
Regering niettemin gemeend heeft met de vereenvoudigde procedure te moeten&#13;
volstaan? M.a.w. wat waren eigenlijk haar bezwaren tegen de door mij&#13;
voorgestelde procedure?</inleiding><content>2. BEZWAREN TEGEN MIJN VOORSTEL&#13;
Nota&#13;
Men vindt deze in de Nota naar aanleiding van het eindverslag uitvoerig&#13;
omschreven en wel in paragraaf 13 van het Algemeen deel onder het hoofd&#13;
'Administratieve ruilverkaveling'. Zij zijn drieërlei.&#13;
Procedure&#13;
In de eerste plaats vindt de Regering dat de door mij voorgestelde procedure te licht&#13;
is, omdat gemeenten en waterschappen niet rechtstreeks bij het voorstel worden betrokken&#13;
en omdat de mogelijkheid tot het indienen van bezwaren tegen de begrenzing&#13;
van het gebied en de voorgenomen voorzieningen ontbreekt. Van het laatste&#13;
bezwaar moet ik de juistheid toegeven. In een dergelijke bezwarenprocedure kan&#13;
echter gemakkelijk worden voorzien, zonder dat men in de loodzware procedure&#13;
van het landinrichtingsplan terecht komt. Dat echter gemeenten en waterschappen&#13;
op gelijke wijze in de voorbereidingsprocedure zouden moeten ingeschakeld als bij&#13;
een landinrichtingsplan ontken ik. De reden die de Regering hanteert is, dat het niet&#13;
uitgesloten is, dat tot de voorzieningen die voor de nieuwe kavelindeling nodig zijn&#13;
ook openbare wegen en waterlopen behoren. Zodra dat echter het geval is, kan van&#13;
administratieve ruilverkaveling in mijn gedachtengang geen sprake meer zijn en&#13;
moet dus de gewone, eventueel vereenvoudigde, procedure worden gevolgd.&#13;
Formele basis&#13;
Het tweede bezwaar is helemaal ongegrond. Het betreft het ontbreken van een formele&#13;
basis voor de stemming in de vorm van een plan waarover kan worden besloten.&#13;
Nu heb ik in de voorgestelde tekst inderdaad alleen over een voorstel van Centrale&#13;
Landinrichtingscommissie en Gedeputeerde Staten tot administratieve&#13;
ruilverkaveling gesproken. Voor mijn part noemt men dat een plan, mits het maar&#13;
niet gelijkgesteld wordt met het voor dit doel veel te zware landinrichtingsplan.&#13;
Waar het echter op aan komt is, dat bij stemming besloten wordt tot&#13;
herverkaveling in de zin van samenvoeging en verdeling van gronden via een plan&#13;
van toedeling. Dat op zichzelf is al meer dan genoeg als basis voor besluitvorming.&#13;
Over de bijkomende voorzieningen (kavelinrichtingswerken), hoewel in het&#13;
voorstel omschreven, hoeft helemaal niet gestemd te worden, want die missen ten opzichte van de herverkaveling&#13;
zelfstandige betekenis. Het enige verschil met kavelruil is, dat hier niet bij overeenkomst,&#13;
doch bij meerderheid van stemmen wordt beslist.&#13;
Structuurschema&#13;
Het derde bezwaar tegen mijn voorstel moet eigenlijk aan het adres van het Landbouwschap&#13;
worden gericht. De gedachte om de administratieve ruilverkaveling niet&#13;
te laten concurreren met de integrale landinrichtingsvormen en haar daarom alleen&#13;
buiten de gebieden van het Structuurschema Landinrichting toe te passen is namelijk&#13;
aldaar geuit. Persoonlijk zou ik minder bezwaar tegen het wegvallen van deze beperking&#13;
hebben, hoewel de administratieve ruilverkaveling dan vrijwel zeker de gewone&#13;
op den duur zou verdringen. Al was het maar vanwege de veel geringere kosten en&#13;
het milieuvriendelijke karakter. Hoe dat zij, in ieder geval kan ook de gewone ruilverkaveling&#13;
binnen de structuurschemagebieden zodanig worden uitgekleed, dat&#13;
praktisch een administratieve verkaveling overblijft. Maar wel moet dan de gewone,&#13;
eventueel vereenvoudigde procedure worden gevolgd. En dat maakt nogal enig verschil,&#13;
ook al wil men van departementswege graag het tegendeel doen geloven.&#13;
3. BEZWAREN TEGEN HET WETSVOORSTEL&#13;
Overeenstemming&#13;
Nader overleg kort na het verschijnen van de Nota ten departemente gevoerd, heeft&#13;
helaas de meningen niet tot elkaar kunnen brengen. Enerzijds bleek principiële overeenstemming&#13;
te bestaan over het uitgangspunt, dat een vorm van administratieve&#13;
ruilverkaveling mogelijk moet zijn en waarschijnlijk in de toekomst grote kansen zal&#13;
krijgen. Herverkaveling is vanwege de snelle veranderingen in het grondgebruik nu&#13;
eenmaal vaker nodig dan volledige herinrichting. Gaat de infrastructuur van een gebied&#13;
misschien 50 tot 100 jaar mee, binnen dat raamwerk van wegen, waterlopen&#13;
en landschapselementen zal tussentijds minstens nog een keer verkaveld moeten&#13;
worden, teneinde het grondgebruik zo optimaal mogelijk te houden.&#13;
Verschil&#13;
Het verschil van mening betreft slechts de procedure van de administratieve ruilverkaveling.&#13;
Mij werd voortdurend voorgehouden, dat het beoogde doel ook bereikt&#13;
zou kunnen worden door de gewone ruilverkaveling in de praktijk zodanig te&#13;
vereenvoudigen, dat de wettelijke procedure, hoe zwaar ook op papier, snel doorlopen&#13;
kan worden. Ik kreeg zelfs een schema van netwerkplanning te zien, hetwelk&#13;
moest bewijzen, dat wat door mij administratieve ruilverkaveling wordt genoemd&#13;
slechts een voorbereidingsduur van twee en een uitvoeringsduur van vier jaar zou&#13;
vergen. Exact het tijdschema waarop ook mijn eigen voorstel was afgestemd. Als&#13;
een landinrichtingsplan niet meer omvat dan een voorstel tot her kaveling, zullen&#13;
- aldus deze redenering - de wettelijk voorgeschreven overleg-, inspraak- en bezwarenprocedures en zelfs de besluitvormingsprocedure voor Provinciale Staten&#13;
uiterst snel kunnen verlopen. Ik geloof daar niets van en wel om de volgende&#13;
redenen.&#13;
Vereenvoudiging&#13;
Vooreerst is de voorbereiding van de gewone ruilverkaveling primair in handen van de&#13;
Landinrichtingsdienst. Van deze dienst niets dan goeds, waar het betreft de voorbereiding&#13;
en uitvoering van integrale landinrichting, in nauwe samenwerking overigens&#13;
met de Dienst van het Kadaster en de Openbare Registers. Het laat zich echter niet&#13;
aanzien, dat een dienst die vooral op cultuurtechnische activiteiten is gericht, binnen&#13;
het kader van een wettelijke procedure die daar al even zeer het accent op legt,&#13;
gemakkelijk tot het weglaten daarvan zal komen. Zoveel zelfverloochening kan nu ook&#13;
weer niet worden gevraagd, tenzij men er een uitdrukkelijk beleid van maakt, zoals&#13;
destijds met de kavelruil is gebeurd. Dat zal met de administratieve ruilverkaveling&#13;
eveneens moeten gebeuren. Maar voor de kavelruil is dan ook een simpele procedure&#13;
vastgesteld, die - hoewel zij hetzelfde beoogt als een administratieve verkaveling - in&#13;
geen vergelijking staat tot de zgn. vereenvoudigde procedure voor herinrichting en&#13;
ruilverkaveling, welke thans wordt voorgesteld.&#13;
Verzwaring&#13;
In feite is het maar de vraag van welk standpunt men de voorgestelde procedure beziet.&#13;
Tegen de achtergrond van het wetsontwerp mag inderdaad van een vereenvoudiging&#13;
worden gesproken, wanneer het landinrichtingsprogramma komt te vervallen, ook al&#13;
wordt daartegenover het landinrichtingsplan verzwaard. Vergeleken met de thans&#13;
bestaande ruilverkavelingsprocedure is echter ook dan nog van een ernstige verzwaring&#13;
sprake. De Tweede Kamer moet zich wat dit betreft niet van de wijs laten brengen, zelfs&#13;
niet door netwerkplanning. Het papier is ook in dat opzicht geduldig, maar de&#13;
werkelijkheid van bijna 60 jaar Ruilverkavelingswet wel even anders. Die houdt een&#13;
continue ontwikkeling in van de eenvoudige vooroorlogse ruilverkaveling via de zgn.&#13;
ruilverkaveling nieuwe stijl uit het Meerjarenplan 1958 naar de integrale landinrichting&#13;
van het huidige Structuurschema. Het Ontwerp Landinrichtingswet is daarvan met&#13;
zijn zware koppelingen aan het ruimtelijke beleid op Rijks-, provinciaal en&#13;
gemeentelijk niveau eenvoudig de neerslag. En er is geen sprake van, dat baron&#13;
Münchhausen - zelfs al ware hij heden ten dage aan het hoofd van onze onvolprezen&#13;
Landinrichtingsdienst geplaatst - zich aan eigen haren uit het procedurele moeras van&#13;
de artt. 81 t/m 82f zou kunnen trekken, teneinde zo iets moois als de administratieve&#13;
ruilverkaveling van de grond te tillen.&#13;
4. TWEE WEGEN&#13;
Aparte vorm&#13;
In feite staan er maar twee wegen open om tot zo'n vorm van ruilverkaveling te komen.&#13;
De ene is die welke ik in het maartnummer heb beschreven in de vorm van een apart hoofdstuk met een geheel eigen procedure en toepassingsgebied. Dat is naar&#13;
mijn stellige overtuiging verreweg de beste weg, omdat zij als het ware op voorhand&#13;
succes garandeert. Zij geeft namelijk extra mogelijkheden aan gebieden buiten de&#13;
structuurschemakaart, die anders gedurende lange tijd van wettelijke ruilverkaveling&#13;
verstoken zullen blijven. Het mag nu wel zo zijn, dat men hoopt de toegestane&#13;
2000 ha per jaar buiten deze kaart enigszins te kunnen verhogen, bijv. tot 5000,&#13;
maar ook dat is gezien de stijgende behoefte een druppel op een gloeiende plaat, namelijk&#13;
ten hoogste een of twee kleine verkavelingen per jaar. Ik schat die behoefte,&#13;
vooral in voormalige ruilverkavelingsgebieden en andere gebieden met redelijk goede&#13;
infrastructuur, eerder op 25.000 per jaar en vermoedelijk ben ik dan nog aan de&#13;
lage kant. Het gaat namelijk om meer dan de helft van het landelijk gebied en Drenthe&#13;
is met ruim 10.000 ha kavelruil een duidelijk signaal van deze behoefte. Zelfs&#13;
verwacht ik, dat men in vele structuurschemagebieden, evenals in het ZW-kwartier&#13;
van Groningen, op den duur zal zeggen: aan ons lijf liever geen herinrichtingspolonaise,&#13;
geef ons maar een administratieve verkaveling1).&#13;
Verdere vereenvoudiging&#13;
Welnu, dat laatste is theoretisch ook bereikbaar langs de weg van een verdere vereenvoudiging&#13;
van de procedure van het wetsontwerp. Want - laten we wel wezen -&#13;
dit wat de Regering nu voorstelt is nog maar een begin. Ten opzichte van de huidige&#13;
ruilverkavelingsprocedure met haar gemiddeld 7 jaar voorbereiding en 9 jaar uitvoering&#13;
is zelfs nog sprake van een ernstige verzwaring, zowel in procedureel als in materieel&#13;
opzicht. Procedureel, doordat Provinciale Staten formeel zijn tussengeschakeld&#13;
en ook allerlei overleg- en inspraakprocedures die bij enkele grondruil eenvoudig&#13;
niet passen. En materieel, doordat het landinrichtingsplan nu wordt uitgebreid&#13;
met nieuwe onderdelen als HELP2) en naar ik vrees op den duur ook milieueffectrapportage&#13;
(MER), die bij een louter administratieve verkaveling ook nergens&#13;
op slaan. Al deze overtollige elementen zullen bij verdere vereenvoudiging door de&#13;
Kamer dus weggeamendeerd moeten worden, omdat men anders behalve zichzelf&#13;
ook de Nederlandse landbouw en zelfs de milieuorganisaties voor de gek houdt.&#13;
Wetstechnisch zou dit kunnen door aan titel 7 van Hoofdstuk III nog een aantal bepalingen&#13;
toe te voegen, luidende dat wanneer het landinrichtingsplan geen openbare&#13;
wegen en waterlopen en ook geen toewijzing aan openbare lichamen omvat en geheel&#13;
past binnen de geldende streek- en bestemmingsplannen, Gedeputeerde Staten&#13;
dit plan kunnen vaststellen, zelfs met weglating van HELP of MER.&#13;
Nadelen&#13;
Onmiskenbaar heeft deze verdere vereenvoudiging van de gewone procedure belangrijke&#13;
nadelen ten opzichte van de administratieve ruilverkaveling als aparte landinrichtingsvorm. Vooreerst, omdat het integrale landinrichtingsbeleid dan pas goed&#13;
onder druk van de concurrentie van deze nieuwe vorm zal komen te staan. Die druk zal&#13;
zowel van landbouw- als van milieuzijde naar mijn vaste overtuiging steeds groter&#13;
worden, omdat de herinrichting vooral in natuur- en landschappelijk gevoelige&#13;
gebieden voor beide belangengroepen op een frustratie kan uitlopen en omdat de gewone&#13;
ruilverkaveling daar - anders dan de administratieve - dan geen alternatief meer is.&#13;
Voorts is er het nadeel, dat het langs deze weg van procedurevereenvoudiging in de&#13;
praktijk uiterst moeilijk zal zijn om een administratief ruilverkavelingsbeleid op gang te&#13;
brengen, gezien de ambtelijke weerstanden die daartegen nu eenmaal leven. En tenslotte&#13;
is vertraging moeilijk te vermijden, omdat praktisch elke keuze voor de vereenvoudigde&#13;
procedure zal worden voorafgegaan door langdurige discussies over de vraag of toch niet&#13;
wat meer dan administratieve verkaveling nodig of wenselijk ware.&#13;
Ontknoping&#13;
Hoewel het Landbouwschap op mijn voorstel beide wegen aan de Regering ter overweging&#13;
had aanbevolen, is aan geen van beide varianten van die zijde ook maar&#13;
enigszins recht gedaan. Integendeel, in plaats van tijdig nader te overleggen - nadat de&#13;
weg daartoe politiek en maatschappelijk door het RARO-advies volledig was vrijgemaakt&#13;
- hoe de uitwerking het beste kon geschieden, heeft men zich nodeloos&#13;
begeven in een onvruchtbare discussie tussen cultuurtechnici die wonderlijk genoeg&#13;
vasthouden aan een veel te zware wettelijke procedure, en juristen die daartegenover&#13;
stellen, dat de procedure niet zwaarder mag zijn dan het doel dat zij dient. Aan de&#13;
Tweede Kamer is het nu om de knoop door te hakken en wel krachtig, als het even kan.</content><legacyfootnotes>1. Tussen haakjes: het bovenstaande betekent niet dat ik een tegenstander ben van herinrichting, want&#13;
bij mijn weten ben ik een der eersten geweest, die voor deze combinatie van herverkaveling en onteigening&#13;
heeft gepleit. Zie het rapport van de Werkgroep Balans Ruilverkavelingswet, Tijdschrift&#13;
voor Kadaster en Landmeetkunde 1968, blz. 323 e.v.&#13;
2. Herziening Evaluatie Landinrichtingsprojecten.</legacyfootnotes><footnotes><footnote/></footnotes><auteurs>prof. mr P. de Haan</auteurs><published>1983-09-01 00:00:00</published><modified>1983-09-01 00:00:00</modified><editiondate>1983-09-01</editiondate><htmlpath>https://denhollander.info/artikel/6445</htmlpath></article>
</articles></edition>