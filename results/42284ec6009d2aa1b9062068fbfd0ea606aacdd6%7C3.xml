<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2013</searchword><id>10311</id><udhid>UDH:TvAR/10311</udhid><titel>Wetgeving en literatuur</titel><searchwords><searchword>TvAR 1/2013</searchword><searchword>UDH:TvAR/10311</searchword></searchwords><attachments><attachment><name>TvAR2013_01_04_Wetgeving.pdf</name><extention>pdf</extention><url>https://denhollander.info/download/8863/ci</url></attachment></attachments><inleiding>Algemeen&#13;
Tarieven&#13;
Alles wordt duurder, dus ook de tarieven van de Planten­ziektenwet. Het gaat dan om Regeling tarieven Plantenziek­tenwet. In deze regeling zijn de tarieven vastgelegd die in rekening worden gebracht voor fytosanitaire keuringen als­mede voor een aantal andere fytosanitaire werkzaamheden zoals het uitvoeren van monsteranalyses en de behandeling van aanvragen met betrekking tot het verlenen van bepaal­de vergunningen. De fytosanitaire werkzaamheden worden uitgevoerd door de Nederlandse Voedsel- en Warenautoriteit (NVWA) en de keuringsdiensten, te weten de Stichting Ne­derlandse Algemene Kwaliteitsdienst Tuinbouw (Naktuin­bouw), de Stichting Bloembollenkeuringsdienst, de Stich­ting Kwaliteits-Controle-Bureau (KCB) en de Stichting Nederlandse Algemene Keuringsdienst voor zaaizaad en pootgoed van landbouwgewassen (NAK) (Stcrt. 21 decem­ber 2012, nr. 26623). Ook de Regeling retributies veterinaire en hygiënische aangelegenheden I is aangepast (Stcrt. 21 de­cember 2012, nr. 26665).&#13;
</inleiding><content>Algemene wet bestuursrecht&#13;
De wijziging van het bestuursprocesrecht (Wet aanpassing bestuursprocesrecht) heeft het Staatsblad bereikt (Stb. 2012, 682). Met name hoofdstuk 8 van de Awb is flink gewijzigd. De bevoegdheid van de verschillende rechters is uit de bij­zondere wetgeving verwijderd en nu geregeld in bijlage 2 bij de Awb: de bevoegdheidsregeling bestuursrechtspraak. Een voorbeeld: afdeling III uit de Boswet komen te verval­len; art. 4 van genoemde regeling bepaalt dat beroep open (blijft) bij het College van Beroep voor het bedrijfsleven.&#13;
Veel vragen&#13;
Bij de voorbereiding van de begroting van ELI heeft de vas­te kamercommissie maar liefst 506 vragen gesteld. Deze zijn beantwoord in Kamerstukken II 2012/13, 33400 XIII, nr. 36. Het gaat werkelijk over van alles. Mocht de lezer nog ergens een vraag over hebben, dan is dat zeker te vinden in dit document van 132 blz.&#13;
Zakelijke rechten&#13;
Zonnerechten&#13;
Onder deze titel schreef S.C.A. van Nierop een artikel in WPNR 5-12 januari 2013, p. 15 e.v. De exploitatie van zon­ne-energie kan worden gehinderd door naastgelegen bebou­wing of beplanting, die voor schades zorgen. Welke moge­lijkheden biedt het privaatrecht om dit te voorkomen? Aan de orde komen het opstalrecht, de erfdienstbaarheid, de kwalitatieve verplichting en het kettingbeding. Deze kunnen de zgn. preventieve zonnerechten veilig stellen. Achteraf re­gelen is een stuk lastiger (burenrecht, hinder), maar er zijn voorbeelden uit andere landen die navolging verdienen.&#13;
Ruimtelijke Ordening&#13;
Geiten&#13;
Geen voorspoedige start van 2013 voor de geitenhouder uit Landerd die van B&amp;W een vrijstelling van het bestem­mingsplan had gekregen voor de bouw van een geitenstal en een sleufsilo. Dat besluit was al eerder geschorst en op 31 december 2012 heeft de Kroon besloten de schorsing met drie maanden te verlengen (Stb. 697). Er moet eerst nog ge­keken worden naar de consequenties van het rapport van de Gezondheidsraad.&#13;
Beheer landelijk gebied&#13;
Ecologische hoofdstructuur&#13;
In een brief aan de Tweede kamer geeft de staatssecretaris een overzicht van de overeenkomsten die zijn gesloten met de provincies ter uitvoering van het Investeringsbudget Lan­delijk Gebied (ILG). Nog dit jaar wordt de decentralisatie een feit en is de ILG afgelopen. De middelen gaan naar het Provinciefonds. De Kamer wordt gevraagd het wetsvoorstel wijziging WILG (33441) snel in behandeling te nemen (Ka­merstukken II 2012/13, 30825, nr. 187). De overeenkomsten zelf zijn via de website van EZ te vinden. Wat er precies met de EHS gaat gebeuren is nog niet duidelijk.&#13;
Structuurbeleid&#13;
Glastuinbouw&#13;
De glastuinbouw kampt met problemen, zo erkent ook de staatssecretaris. Zij gaat in de komende tijd onderzoeken wat er moet gebeuren (Kamerstukken II 2012/13, 32627, nr. 10).&#13;
Dieren&#13;
Wet dieren&#13;
De eerste fase van de Wet dieren treedt in werking per 1 ja­nuari 2013 (Stb. 2012, 659). Deze eerste fase betreft de in­werkingstelling van de artikelen inzake diergeneesmidde­len, diervoeders, dierlijke producten alsmede het merendeel van de meer algemene bepalingen van die wet, zoals die in­zake de bestuurlijke boete. Voorts treden in werking het ar­tikel dat handelt over de erkenning van de intrinsieke waar­de van dieren (art. 1.3 van de wet) en het artikel dat voorziet in de wijzing van het Burgerlijk Wetboek waarbij wordt be­paald dat dieren geen zaken zijn (art. 11.2 van de wet). Bij dit besluit worden tevens het Besluit diergeneesmiddelen, het Besluit diervoeders 2012, het Besluit dierlijke produc­ten en het Besluit handhaving en overige zaken Wet dieren in werking gesteld.&#13;
Dierenwelzijn &#13;
De minister van EZ heeft gereageerd op het rapport ‘Nale­ving dierenwelzijnswetgeving in de vee-industrie’ (Kamer­stukken II 2012/13, 28286, nr. 608). Met dat rapport van Varkens in Nood en de stichting Dier en Recht wordt de vloer aangeveegd. &#13;
Doden van dieren &#13;
Met ingang van 1 januari 2013 treedt Verordening (EG) nr. 1099/2009 inzake de bescherming van dieren bij het doden in werking. Deze verordening bevat de regels voor het do­den van dieren die bedrijfsmatig voor productiedoeleinden worden gehouden. De verordening vervangt Richtlijn (EG) nr. 93/119/EG. Teneinde uitvoering te kunnen geven aan de verordening zijn het Besluit doden en dieren en het Besluit ritueel slachten met ingang van dezelfde datum gewijzigd (Stb. 586). De Regeling doden van dieren 2012 is gebaseerd op die beide besluiten en voorziet in nadere uitvoeringsbe­palingen. De onderwerpen die in deze regeling aan de orde komen betreffen de aanwijzing van de bevoegde autoriteit, de strafbaarstelling van de verschillende verbodsbepalingen in de verordening, de wijze van goedkeuring van gidsen van goede praktijken en voorzieningen ten aanzien van opleidin­gen en getuigschriften van vakbekwaamheid. (Stcrt. 28 de­cember 2012, nr. 26209). &#13;
Pelsdierhouderij &#13;
De ministerraad heeft besloten het initiatiefvoorstel verbod pelsdierhouderij ter bekrachtiging aan de koningin voor te leggen. Inwerkingtreding op 15 januari 2013 (Kamerstukken II 2012/13, 30826, nr. 29). &#13;
Milieurecht &#13;
Activiteitenbesluit &#13;
De wijziging van het Activiteitenbesluit (agrarische activi­teiten) treedt in werking per 1 januari 2013 (Stb. 2012, 643). &#13;
Europees agrarisch recht &#13;
Subsidies &#13;
De publicatie van subsidiegegevens kan wel wat doorzichti­ger, zo vindt ook de regering, maar men heeft ook rekening te houden met privacy-belangen van individuen. Nederland publiceert de gegevens conform de regels van de EU. Dat Nederland daarmee slechts 35% op de transparantie-index scoort en dat andere landen daarop veel hoger staan, kan de minister ook niet helpen (Kamerstukken II 2012/13, 28625, nr. 156). &#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2013-01-01 00:00:00</published><modified>2013-01-01 00:00:00</modified><editiondate>2013-01-01</editiondate><htmlpath>https://denhollander.info/artikel/10311</htmlpath></article>
</articles></edition>