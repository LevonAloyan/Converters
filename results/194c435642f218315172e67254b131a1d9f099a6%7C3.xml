<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2000</searchword><id>5653</id><udhid>UDH:TvAR/5653</udhid><titel>Evaluatie van de Pachtwet: de geschiedenis herhaalt zich</titel><searchwords><searchword>TvAR 5/2000</searchword><searchword>UDH:TvAR/5653</searchword></searchwords><attachments><attachment><name>2000_nr 5_Artikel_Hoog.pdf</name><extention>pdf</extention><url>https://denhollander.info/download/5585/ci</url></attachment></attachments><inleiding>1. Inleiding&#13;
Bij de wijziging van de Pachtwet in 1995 is, gezien de ingrijpendheid daarvan, bepaald&#13;
dat na vier jaren een evaluatie zou plaatsvinden. De Staatssecretaris van Landbouw,&#13;
Natuurbeheer en Visserij heeft daartoe op 1 maart 1999 de Commissie Pachtbeleid1&#13;
ingesteld, die in januari 2000 rapporteerde.2 Het rapport heeft direct geleid tot een&#13;
aantal reacties uit met name de landbouwsector. De reacties waren voornamelijk&#13;
negatief van aard.3&#13;
Alvorens in te gaan op de concrete bevindingen van de commissie, is het noodzakelijk&#13;
vast te stellen wat onder het begrip evaluatie dient te worden verstaan. Van&#13;
Dale4 beschrijft het begrip evaluatie als het vaststellen van wat iets waard is, waardering&#13;
of beoordeling. Aan welke voorwaarden dient te zijn voldaan wil er sprake zijn&#13;
van een kwalitatief volwaardige evaluatie? Ten eerste zal er sprake moeten zijn van&#13;
een grondige dossierkennis. Het spreekt voor zich dat van een inhoudelijk voldoende&#13;
kennis slechts sprake kan zijn wanneer men tot beoordeling van het dossier in staat is,&#13;
dus wanneer er sprake is van voldoende deskundigheid. Daarnaast zal – zeker in geval&#13;
van complexe zaken – een uitvoerige en grondige studie van literatuur en praktijk en&#13;
– in dit geval – wetgeving en jurisprudentie dienen plaats te vinden. Hetgeen voor de&#13;
analyse van de actuele situatie geldt, geldt eveneens – en misschien nog wel in sterkere&#13;
mate – voor voorstellen voor de toekomst. Bij deze laatsten zal een nauwkeurige&#13;
inschatting moeten worden gemaakt van de te verwachten maatschappelijke effecten.&#13;
Het spreekt voor zich dat een evaluatie slechts verantwoord is, indien deze volledig is:&#13;
het weglaten van elementen leidt tot een vertekend beeld van de werkelijke situatie. </inleiding><content>2. De opdracht aan de evaluatiecommissie&#13;
Bepalend voor de evaluatie is de opdracht daartoe, en de interpretatie daarvan. De&#13;
opdracht zal ruimte moeten laten om tot een volwaardige evaluatie te komen. Laat de&#13;
opdracht dat niet toe, dan kan er geen sprake zijn van een volwaardige evaluatie, en&#13;
kan deze derhalve niet dienen als grondslag voor het wijzigen van bestaande en het&#13;
ontwikkelen van nieuwe regelgeving. De opdracht aan de evaluatiecommissie bestond uit de feitelijke opdracht en de inhoudelijke&#13;
grondslag daarvan.5 Deze laatste bestond uit de volgende inleiding:&#13;
De Pachtwet heeft drie doelstellingen:&#13;
– beschermen van de pachter;&#13;
– rekening houden met de belangen van de verpachter;&#13;
– waarborgen van het algemeen landbouwbelang.&#13;
De Pachtwet werkt als een instrument voor de financiering van grond. Sinds een aantal jaren&#13;
loopt het pachtareaal terug. Om deze tendens te keren zijn in 1995 een aantal wijzigingen in&#13;
de Pachtwet doorgevoerd. Deze dienen te worden geëvalueerd.&#13;
In het Regeerakkoord is liberalisering van de wet tot uitgangspunt genomen.&#13;
De feitelijke opdracht luidde als volgt:&#13;
Aan de commissie wordt de volgende opdracht gegeven op basis van de in het regeerakkoord&#13;
overeengekomen liberalisering van het pachtbeleid:&#13;
1: Het opstellen van een evaluatie van de werking van de huidige wet, mede in het licht van&#13;
het regeerakkoord.&#13;
Daarbij zijn aan de orde:&#13;
a. de drie doelstellingen van de wet;&#13;
b. de onderscheiden in 1995 nieuw ingevoerde pachtvormen.&#13;
Hierbij dienen in ieder geval aan de orde te komen de bedoelde en onbedoelde effecten van&#13;
het huidige pachtbeleid, inclusief de in 1995 doorgevoerde wijzigingen in de Pachtwet en het&#13;
uitgangspunt in het Pachtnormenbesluit 1995 van een rendement van 2% van de vrije verkeerswaarde&#13;
in 2001. Ook de huidige ontwikkelingen op de grondmarkt en de ontwikkelingen&#13;
in de landbouw – zoals schaalvergroting, grotere marktconformiteit en concurrentiekracht,&#13;
verbreding van landbouwactiviteiten, en meer duurzaamheid – zijn aandachtspunten.&#13;
2: Het ontwikkelen van een toekomstvisie voor de pacht, in het licht van het regeerakkoord.&#13;
Bij dit laatste dienen in ieder geval de volgende aspecten aan de orde te komen:&#13;
– de resultaten van het gestelde onder 1 en de gevolgen daarvan;&#13;
– de noodzaak van een apart wettelijk regime voor de pacht, mede in het licht van de onderscheiden&#13;
betrokken belangen van pachter, verpachter en overheid (beleid op het gebied van&#13;
landbouw en alternatieve bestemmingen zoals natuurbeheer, stedenbouw en infrastructuur);&#13;
– het pachtbeleid in andere landen;&#13;
– de gewenste rol voor de overheid ten aanzien van het reguleren van pachtverhoudingen;&#13;
– beleidsvarianten met de gevolgen voor de regelgeving en organisatie.&#13;
Het is duidelijk dat er in dit geval geen sprake is van een open opdracht tot evaluatie,&#13;
doch dat er in tweeërlei opzicht sprake is van inhoudelijke instructies. Ten eerste&#13;
wordt aangegeven welke onderdelen in ieder geval in de evaluatie aan de orde dienen&#13;
te komen, zoals de doelstellingen van de Pachtwet, de in 1995 doorgevoerde wijzigingen&#13;
in de Pachtwet, de 2%-norm van de vrije verkeerswaarde in het Pachtnormenbesluit&#13;
1995 en de algemene ontwikkelingen in de landbouw. Tegen dergelijke&#13;
instructies bestaat vanzelfsprekend geen bezwaar: de evaluatie heeft (mede) tot doel&#13;
een aantal specifieke vragen te beantwoorden; het ligt voor de hand deze dan ook aan&#13;
te geven. De tweede soort instructie – de opdracht wordt gegeven op basis van de in het regeerakkoord overeengekomen liberalisering van het pachtbeleid – is van bedenkelijker&#13;
aard, afhankelijk hoe deze dient te worden geïnterpreteerd. Het is niet&#13;
bezwaarlijk wanneer het voornemen tot liberalisering beoordeeld wordt aan de hand&#13;
van de evaluatie. De formulering ‘op basis van’ doet evenwel vermoeden dat waar het&#13;
begrip evaluatie wordt gebruikt, eerder wordt bedoeld het zich beperken tot het vinden&#13;
van argumenten die het voornemen tot liberalisering ondersteunen, met weglating&#13;
of bagatellisering van de argumenten die het voornemen ter discussie stellen.&#13;
Als dat werkelijk de interpretatie is geweest, en de voorzitter van de Commissie heeft&#13;
dit expliciet erkend,6 kan niet gesproken worden van een volwaardige evaluatie van de&#13;
Pachtwet. Ik kom op dit aspect terug bij de behandeling van de individuele onderdelen&#13;
van het rapport, alsmede in mijn conclusie.&#13;
3. De uitvoering van de opdracht&#13;
In de inleiding is al aangegeven dat aan een kwalitatief volwaardige evaluatie tenminste&#13;
een grondig literatuur- en praktijkonderzoek ten grondslag dient te liggen. Als&#13;
bijlagen bij het rapport bevinden zich een lijst van geraadpleegde literatuur en een&#13;
lijst van personen met wie gesproken is. De literatuurlijst is opmerkelijk genoeg om&#13;
hier integraal weer te geven:&#13;
Haan, P. de (1969). Pachtrecht, commentaar op wet en jurisprudentie. Zwolle: TjeenkWillink.&#13;
Heida, G. Pacht en Pachtwet. Agrarisch recht, januari 1992, p. 10-17.&#13;
Houwing, Ph.A.N./Rombach, J./Heisterkamp, A.H.T. Pachtwet (losbladig). Deventer:&#13;
Kluwer.&#13;
Landbouw-Economisch Instituut (april 1999; nr. 6.99.02). ‘Going concern’-waarde en marktprijs&#13;
van landbouwbedrijven. Berekening en analyse van het verschil. Den Haag.&#13;
Landbouw-Economisch Instituut (juni 1999; nr. 1.99.05). Ontwikkelingen rond pacht.&#13;
Den Haag.&#13;
Landbouw-Economisch Instituut (december 1999; nr. 1.99.12). Ontwikkelingen rond pacht&#13;
(vervolg): achtergronden, gebouwen en pachtnormen. Den Haag.&#13;
Noord, J. van. Pacht in veranderend landbouwbeleid. Agrarisch recht, mei 1988, p. 239-245.&#13;
Noort, P.C. van den. Pachtbeleid in Nederland. Agrarisch recht, januari 1992, p. 45-59.&#13;
Noort, P.C. van den. Pachtnormen, pachtservituut en de teruggang van pacht in Nederland.&#13;
ESB 29-9-1982, p. 1049-1054.&#13;
De lijst is interessanter vanwege de literatuur die ontbreekt dan vanwege de literatuur&#13;
die vermeld is. In de periode 1989-1995 is een groot aantal artikelen over de voorgenomen&#13;
liberalisering van de Pachtwet gepubliceerd7 en daarnaast zelfs twee preadviezen.&#13;
8 Van al deze literatuur zijn slechts twee artikelen op de literatuurlijst terug&#13;
te vinden. Zelfs het rapport van de interdepartementale werkgroep,9 dat toch de basis&#13;
heeft gevormd voor de wetswijziging in 1995, komt in de literatuurlijst niet voor. Ook in de periode na 1995 is relevante literatuur verschenen, die door de commissie&#13;
kennelijk is genegeerd. Behoudens de drie rapporten van het Landbouw Economisch&#13;
Instituut is de geraadpleegde literatuur van algemene aard dan wel gedateerd.&#13;
Het ontbreken van een deugdelijke literatuurstudie werpt zijn schaduw vooruit:&#13;
waar de grondslag onvolledig is, rijst het vermoeden dat de daarop gebaseerde analyse&#13;
en aanbevelingen dat tenminste ook zijn, en wellicht zelfs onjuist.&#13;
4. De totstandkoming van de huidige pachtwetgeving&#13;
De beschrijving van de totstandkoming van de huidige pachtwetgeving valt in twee&#13;
delen uiteen: een algemene beschouwing over de geschiedenis van de pachtwetgeving&#13;
en een beschouwing over de recente wijziging van de Pachtwet.10&#13;
Het rapport begint met een historische beschouwing over de totstandkoming van de&#13;
pachtwetgeving. Hoewel het om een voor de evaluatie niet van wezenlijk belang zijnd&#13;
onderdeel gaat, is het toch wenselijk enkele kanttekeningen te maken. Vermeld wordt&#13;
dat een van de redenen van de wetgever om te komen tot een integrale pachtwetgeving&#13;
– de Pachtwet 1937 – het feit was dat ook verpachters van de verbeterde economische&#13;
positie van de pachters profiteerden (2.2.2). Deze overweging is voorzover&#13;
ik kan nagaan niet terug te vinden; ik verwijs naar de uitvoerige historische beschouwing&#13;
van De Grooth.11 De reden om te komen tot een integrale pachtwetgeving was&#13;
het versterken van de rechtspositie van de pachter. Vervolgens vermeldt de Commissie&#13;
dat regering en parlement na de oorlog van mening waren dat een nieuwe wet het&#13;
op dat moment geldende Pachtbesluit zou moeten vervangen, niet alleen omdat het&#13;
buiten het parlement om tot stand was gekomen, maar ook omdat het te eenzijdig de&#13;
belangen van de pachter behartigde (2.2.4). Het eerste argument is niet het belangrijkste&#13;
en is dan ook als zodanig niet in de parlementaire behandeling terug te vinden: het&#13;
belangrijkste punt was dat het Pachtbesluit een regeling was die in bezettingstijd en in&#13;
feite onder Duits gezag tot stand was gekomen. Ook de overweging over de belangen&#13;
van partijen is in de parlementaire geschiedenis niet terug te vinden. De uiteindelijk in&#13;
1958 tot stand gekomen Pachtwet verschilt inhoudelijk dan ook niet wezenlijk van&#13;
het Pachtbesluit. De Commissie geeft nota bene zelf aan dat de positie van de pachter&#13;
nog sterker werd door het invoeren van het recht op indeplaatsstelling. Anders dan&#13;
de Commissie stelt, werd in de Pachtwet niet voor het eerst het recht op indeplaatsstelling&#13;
na overlijden – door de Commissie aangeduid als het recht op vererving –&#13;
ingevoerd. Ditzelfde recht was reeds geregeld in artikel 33 Pachtbesluit. Ook de&#13;
opmerking van de Commissie dat in de Pachtwet meer dan in het Pachtbesluit rekening&#13;
werd gehouden met de belangen van de verpachter, en wel op het punt van de&#13;
vaststelling van de hoogste toelaatbare pachtprijs, is onjuist. De Commissie stelt ten&#13;
onrechte dat het uitgangspunt van het Pachtbesluit – dat de pachter in ieder geval een&#13;
redelijke winst moet hebben, desnoods ten koste van enig redelijk rendement van de&#13;
verpachter – werd vervangen door het criterium dat van de winst, na aftrek van de&#13;
pachtprijs, niet alleen voor de pachter maar ook voor de verpachter een redelijk deel zou moeten overblijven. In het systeem van de Pachtwet – artikel 3 lid 2 – prevaleren&#13;
de belangen van de pachter boven die van de verpachter.12&#13;
5. De recente wijzigingen van de Pachtwet&#13;
Na de algemene historische beschouwingen volgt een overzicht van de meer recente&#13;
wijzigingen in de Pachtwet voorzover deze tot doel hebben de afname van het pachtareaal&#13;
tegen te gaan. Ook hier blijkt de analyse fouten te vertonen. De eerste wijziging&#13;
in de Pachtwet die diende om de terugloop van het pachtareaal tegen te gaan,&#13;
was naar het oordeel van de Commissie die uit 1984, waarbij de 65-jarige leeftijd van&#13;
de pachter als grond voor het beëindigen van de pachtovereenkomst werd ingevoerd&#13;
(2.2.5.1). Dit oordeel is geheel onjuist: het motief voor de wijziging was het bevorderen&#13;
van een verjonging van het pachtareaal door middel van een versnelde bedrijfsopvolging.&#13;
13 Ik verwijs in dit kader naar de Memorie van Toelichting.14 De conclusie&#13;
van de Commissie dat de wijzigingen de afname van het reguliere pachtareaal niet tot&#13;
staan hebben weten te brengen, mist derhalve elke relevantie: de wijzigingen hadden&#13;
dat doel niet en konden naar hun aard ook nauwelijks gevolgen in die zin hebben.&#13;
De Commissie refereert vervolgens aan het eerder genoemde rapport van de interdepartementale&#13;
werkgroep (2.2.5.2), dat zij volgens haar eigen opgave niet bestudeerd&#13;
heeft. Had zij dat wel gedaan, dan had zij kunnen constateren dat de werkgroep naast&#13;
de constatering dat een van de belangrijkste oorzaken van de terugloop van het pachtareaal&#13;
is gelegen in de pachtdruk – het verschil tussen de vrije en verpachte waarde&#13;
van grond – ook nog andere conclusies had getrokken, en met name dat er geen duidelijke&#13;
relatie bestaat tussen de mate waarin de pachter beschermd wordt en de toeof&#13;
afname van het pachtareaal,15 hetgeen een geheel ander uitgangspunt oplevert voor&#13;
de beoogde evaluatie.&#13;
Ook in haar exposé over de pachtnormen (2.3.4.1) is de Commissie op zijn zachtst&#13;
gezegd onnauwkeurig, waar zij spreekt over de hoogst toelaatbare pachtprijzen voor&#13;
los land waar in werkelijkheid land wordt bedoeld, dus ook land dat deel uitmaakt&#13;
van een hoeve. Men dient overigens voorzichtig om te gaan met het onderscheid tussen&#13;
de begrippen los land en hoeve. Zowel de marginale hectare bij een volledig&#13;
eigendomsbedrijf als het gehele grondoppervlak behorende bij het aan de agrarisch&#13;
ondernemer in eigendom toebehorende erf met daarop de woning en bedrijfsgebouwen&#13;
zijn formeel los land. In het laatste geval is de situatie in feite materieel gelijk te&#13;
stellen met een hoeve.&#13;
Ten aanzien van de pachtnormen vermeldt de Commissie (2.3.3) dat de regering&#13;
wilde bereiken dat van de winst – ongeacht de omvang – aan beide partijen een redelijk&#13;
deel zou toekomen. De opzet was dus niet langer dat de pachtprijs aan de pachter&#13;
in elk geval, en desnoods ten koste van enig redelijk rendement, een op zichzelf redelijke winst zou laten, aldus de Commissie. Zij verwijst daarbij naar de Handelingen&#13;
van de Tweede Kamer. Lezing van deze Handelingen16 levert evenwel een ander beeld&#13;
op, met name waar het gaat om de redelijke belangen van de verpachter. De minister&#13;
noemde als voorbeeld van redelijke belangen van de verpachter de aan diens zijde&#13;
gemaakte kosten, zoals die in verband met de instandhouding van het gepachte en de&#13;
waterschapslasten. De interpretatie die de Commissie aan de parlementaire behandeling&#13;
geeft, mist derhalve feitelijke grondslag. De Commissie verwart hier overigens de&#13;
begrippen verhouding tussen pachtprijs en bedrijfsuitkomsten enerzijds en inkomen&#13;
anderzijds. Dat dit laatste element niet in de wetsbepaling is opgenomen, is logisch,&#13;
omdat het inkomen wordt bepaald door de opbrengst van de producten.&#13;
Waar gebleken is dat de analyse van de Commissie zowel op hoofdlijnen als op&#13;
details fouten bevat, wekt het geen bevreemding dat deze ook in de conclusie doorwerken,&#13;
een conclusie die de basis vormt voor de door de Commissie gedane voorstellen.&#13;
6. De evaluatie van de bestaande situatie&#13;
a. grondmarkt (3.2.1)&#13;
In de analyse van de bestaande situatie komt een aantal zaken aan de orde. In de eerste&#13;
plaats is dat de vraag naar grond, gecombineerd met het beperkte aanbod (3.2.1).&#13;
De Commissie signaleert tendensen als schaalvergroting in de landbouw, het streven&#13;
naar extensivering van de productie en de toenemende kwetsbaarheid van bedrijven&#13;
als gevolg van de economische liberalisering op wereldniveau. Daarnaast ondervindt&#13;
de landbouw concurrentie op de grondmarkt als gevolg van claims terzake van&#13;
woningbouw, industrie, infrastructuur, natuur en recreatie. De Commissie constateert&#13;
– terecht – dat het hier gaat om een structurele situatie, hetgeen betekent dat dit gegeven&#13;
leidraad behoort te zijn bij het ontwikkelen van voorstellen voor de toekomst.&#13;
Ten aanzien van de cijfers van het Landbouw Economisch Instituut zegt de Commissie&#13;
in feite dat daaruit geen eenduidige conclusies te trekken zijn (3.2.2). Ten eerste&#13;
constateert zij tegenstrijdigheden in het overheidsbeleid: het beleid is er op gericht&#13;
het instituut pacht als financieringsinstrument voor de landbouw te behouden, terwijl&#13;
de overheid zelf in hoog tempo de door haar verpachte gronden aan de pachters te&#13;
koop aanbiedt, waardoor het pachtareaal verder afneemt. Daarnaast constateert zij&#13;
terecht dat de functie van pacht als financieringsinstrument fluctueert per bedrijfssoort,&#13;
per pachtvorm en per gedeelte dat de pacht van het totale bedrijfsareaal uitmaakt.&#13;
b. de verhouding tussen pacht en eigendom (3.2.2 en 3.3.1)&#13;
De Commissie constateert dat het aantal bedrijven dat geheel in eigendom is in de&#13;
periode 1993-1998 is afgenomen met 9,4%, terwijl het aantal bedrijven geheel in&#13;
pacht in diezelfde periode is afgenomen met 23%. Het aantal agrarische bedrijven met pachtgronden – aangenomen wordt dat bedoeld wordt bedrijven met gedeeltelijk&#13;
eigendom en gedeeltelijk pacht – nam af met 4,7%. Als redenen voor het afnemen van&#13;
het aantal volledige eigendomsbedrijven worden genoemd de slechte bedrijfsresultaten&#13;
in combinatie met hoge kosten, het ontbreken van een bedrijfsopvolger en emigratie.&#13;
Bij de afname van het aantal volledige pachtbedrijven spelen naar de mening&#13;
van de Commissie het gebruikmaken van het voorkeursrecht en het verkoopbeleid&#13;
van Domeinen een rol. Niet vermeld worden de toch met regelmaat voorkomende&#13;
bedrijfsbeëindigingen als gevolg van minnelijke of gerechtelijke onteigeningen in verband&#13;
met stads- en dorpsuitbreidingen of infrastructurele werken, terwijl deze juist&#13;
voorzover het om pachtbedrijven gaat in nagenoeg alle gevallen leiden tot een reconstructie&#13;
op basis van eigendom, en dus tot een afname van het pachtareaal. Het is&#13;
denkbaar dat de toename van het aantal eigendomsbedrijven als gevolg hiervan, een&#13;
van de oorzaken is dat het percentage van afname van eigendomsbedrijven slechts&#13;
9,4% is, met andere woorden: zonder deze reconstructies zou de afname van het aantal&#13;
eigendomsbedrijven groter zijn geweest. Daarnaast wordt het beeld vertekend&#13;
doordat onteigende boeren een periode van één tot maximaal vier jaar hebben waarbinnen&#13;
zij met gebruikmaking van de vervangingsreserve kunnen herinvesteren in een&#13;
nieuw bedrijf.17 Wat met name ook niet vermeld wordt, is het – bijna structurele –&#13;
beleid van verpachters de gebouwen met ondergrond aan de pachter te verkopen,&#13;
waardoor niet meer het gehele bedrijf in pacht is en er – formeel – nog slechts sprake&#13;
is van pacht van los land. Vastgesteld moet worden dat dit – belangrijke – onderdeel&#13;
van de analyse verre van volledig en derhalve ondeugdelijk is.&#13;
De Commissie geeft voorts aan dat het continuatierecht, het recht op indeplaatsstelling,&#13;
de gelimiteerde pachtprijs en het voorkeursrecht van de pachter belangrijke oorzaken&#13;
voor de pachtdruk zijn. Continuatierecht, indeplaatsstelling en een gelimiteerde&#13;
pachtprijs hebben invloed op de waarde van het pachtobject in het economisch verkeer&#13;
en spelen derhalve een rol bij de pachtdruk. Niet valt in te zien hoe het voorkeursrecht&#13;
daarin een rol speelt, nu het voorkeursrecht de verpachter niet verplicht&#13;
tot verkoop. Anders dan de Commissie stelt is het voorkeursrecht in het geheel geen&#13;
belemmering bij het verwerven van grond voor publieke belangen, hetgeen zelfs in de&#13;
Pachtwet is vastgelegd. Ik volsta met te verwijzen naar de artikelen 56e en 56f leden 1,&#13;
2 en 8.&#13;
Uit deze bepalingen blijkt dat het voorkeursrecht in het geheel geen belemmering&#13;
vormt bij het verwerven van gronden voor publieke belangen. Ook ten aanzien van&#13;
dit onderdeel is de Commissie op een aantal punten onvolledig en onjuist geweest.&#13;
c. productierechten (3.2.4)&#13;
De Commissie betrekt mede de productierechten in de beschouwingen. Ik volsta met&#13;
te vermelden dat de opmerking van de Commissie dat pachter en verpachter bij het&#13;
einde van de pachtovereenkomst beiden voor de helft gerechtigd zijn tot het melkquotum als de pachtovereenkomst is aangegaan voor 1 januari 1984, en dat wanneer&#13;
de pachtovereenkomst van latere datum is, alleen de verpachter gerechtigd is tot het&#13;
melkquotum, apert onjuist is. Pachter en verpachter zijn beiden voor de helft gerechtigd&#13;
tot het in 1984 toegekende melkquotum, in die zin dat bij het einde van de pachtovereenkomst&#13;
de verpachter aanspraak kan maken op overdracht aan hem van het&#13;
gehele met het gepachte samenhangende melkquotum verminderd met de wettelijke&#13;
kortingen, onder gehoudenheid de helft van de actuele waarde daarvan aan de pachter&#13;
te vergoeden. Is de pachtovereenkomst aangegaan na de toekenning van het melkquotum,&#13;
dan is met het gepachte geen melkquotum gaan samenhangen en is uitsluitend&#13;
de pachter, en dus niet de verpachter, gerechtigd tot het melkquotum.18&#13;
d. reguliere pacht (3.3.1)&#13;
Bij reguliere pacht onderscheidt de Commissie vier bepalingen in de Pachtwet die als&#13;
knelpunt zouden worden ervaren: het continuatierecht, het recht op indeplaatsstelling,&#13;
de pachtprijs en het voorkeursrecht.&#13;
Ten aanzien van het continuatierecht worden de uiteenlopende standpunten van&#13;
pachters en verpachters geschetst. De Commissie stelt echter ten onrechte dat als&#13;
gevolg van het continuatierecht de verpachter voor onbepaalde tijd geen zeggenschap&#13;
over het gepachte heeft. De Pachtwet kent immers een aantal situaties waarin inbreuk&#13;
gemaakt wordt op het continuatierecht. Zo eindigt een pachtovereenkomst in beginsel&#13;
indien de verpachter het gepachte zelf voor landbouwkundige doeleinden in&#13;
gebruik wil nemen (art. 41). Daarnaast eindigt de pachtovereenkomst – wanneer de&#13;
verpachter dat wenst – wegens de 65-jarige leeftijd van de pachter (art. 38a)19 en indien&#13;
de verpachter het gepachte wil bestemmen voor niet tot de landbouw betrekkelijke&#13;
doeleinden (art. 40).&#13;
Hetgeen de Commissie stelt met betrekking tot de indeplaatsstelling dient gezien te&#13;
worden tegen de achtergrond van hetgeen bij verlenging speelt. Anders dan de Commissie&#13;
suggereert is de beslissing over indeplaatsstelling geen hamerstuk. Aan de voorgestelde&#13;
pachter worden qua waarborgen voor een behoorlijke bedrijfsvoering redelijk&#13;
zware eisen gesteld.&#13;
De pachtprijs is het volgende knelpunt. Opgemerkt wordt dat deze naar de mening&#13;
van verpachters te laag is en naar de mening van pachters te hoog. Van pachterszijde&#13;
wordt daarbij opgemerkt dat de systematiek waarbij de pachtprijs wordt berekend op&#13;
een percentage van de vrije agrarische waarde van de grond geen juist uitgangspunt is,&#13;
nu de agrarische waarde externe componenten bevat, zoals de verwachtingswaarde&#13;
ten aanzien van een toekomstige bestemming. Het systeem zou daarbij in strijd&#13;
komen met artikel 3 lid 2 Pachtwet.20 Met betrekking tot het in dit onderdeel eveneens genoemde voorkeursrecht verwijs ik&#13;
naar hetgeen ik hiervoor onder b heb gesteld. De Commissie geeft aan dat pachters&#13;
ook dan van hun voorkeursrecht gebruik maken wanneer zij dit eigenlijk niet zouden&#13;
willen, doch niet het risico willen lopen geconfronteerd te worden met een opzegging&#13;
wegens voorgenomen gebruik door de nieuwe eigenaar-verpachter. Ik kom op dit&#13;
aspect nog terug.&#13;
e. teeltpacht en bijzondere kortdurende pacht (3.3.2 en 3.3.3)&#13;
Ten aanzien van teeltpacht komt de Commissie tot de conclusie dat deze voor de&#13;
praktijk nauwelijks van belang is (3.3.2). Anders ligt dat bij bijzondere kortdurende&#13;
pacht, door de Commissie ten onrechte aangeduid als eenmalige pacht (3.3.3). Deze&#13;
omvat 20% van het pachtareaal, waarbij naar schatting van de Commissie 2 à 3% van&#13;
de overeenkomsten wordt gebruikt ter overdracht van melkquotum. De pachtprijs&#13;
ligt iets boven het gemiddelde pachtprijsniveau bij reguliere pacht.&#13;
f. natuurpacht (3.3.4)&#13;
Met betrekking tot natuurpacht wordt aangegeven dat deze vorm zeer weinig wordt&#13;
toegepast. De belangrijkste reden daarvan zou volgens de Commissie zijn dat natuurbeschermingsorganisaties&#13;
behoefte hebben aan ontbinding op grond van wanprestatie&#13;
als de pachter de grond niet beheert conform de natuurdoelstellingen. Deze reden&#13;
lijkt onwaarschijnlijk, nu de wet die mogelijkheid al biedt. In artikel 70d is deze&#13;
opgenomen voor wat betreft verlenging van pachtovereenkomsten in reservaten; er&#13;
kan van worden uitgegaan dat de criteria die gelden voor de beoordeling van een verzoek&#13;
tot verlenging op gelijke wijze zullen worden toegepast in het geval van een vordering&#13;
tot ontbinding van de overeenkomst. Artikel 70e geeft zelfs de grondkamer de&#13;
mogelijkheid de voorwaarden van de pachtovereenkomst tussentijds aan te passen&#13;
indien dit gewenst is met het oog op de instandhouding of ontwikkeling van de op&#13;
het land aanwezige waarden van natuur en landschap, waarbij aangetekend dient te&#13;
worden dat de wetstekst hier slechts spreekt van gewenst, en niet van noodzakelijk.&#13;
De conclusie moet zijn dat natuurbeschermingsinstanties een zeer grote vrijheid en&#13;
een sterke positie hebben in pachtovereenkomsten met betrekking tot reservaten. De&#13;
Commissie maakt overigens geen onderscheid tussen pacht in reservaten en pacht in&#13;
natuurgevoelige gebieden. Voor de laatste pachtvorm ontbreken specifieke bepalingen&#13;
met betrekking tot verlenging van de overeenkomst. Aangenomen mag worden dat&#13;
soortgelijke verlengings- en ontbindingscriteria zullen worden gehanteerd als bij&#13;
pacht in reservaten, rekening houdend met de zwaarte van het regime.21&#13;
g. pacht van los land tot 1 hectare (3.3.5)&#13;
De Commissie spreekt hier van pacht van objecten tot 1 hectare. Daarmee wordt&#13;
gesuggereerd dat de specifieke regeling van artikel 58 op andere objecten dan los land van toepassing zouden kunnen zijn. Dat is niet het geval: artikel 58 geldt uitsluitend&#13;
voor los land. Ook hier neemt de Commissie een neutrale positie in. Naar haar&#13;
mening stuit de regeling bij betrokken partijen niet op veel weerstand.&#13;
h. grijze pacht (3.4)&#13;
Onder grijze pacht wordt verstaan verpachting waarbij de dwingendrechtelijke bepalingen&#13;
van de Pachtwet niet in acht worden genomen. Voorbeelden daarvan zijn mondelinge&#13;
pachtovereenkomsten en schriftelijke pachtovereenkomsten die niet door de&#13;
grondkamer zijn goedgekeurd. Qua looptijd en voorwaarden zijn er vaak sterke overeenkomsten&#13;
met teeltpacht. In veel gevallen gaat het om onderverpachtingen zonder&#13;
toestemming van de verpachter. De basis van de transactie is het vertrouwen tussen partijen.&#13;
Naar het oordeel van de Commissie is een belangrijke reden om grijs te pachten&#13;
de afzet van mest. In dergelijke gevallen geeft de verpachter een grondgebruiksverklaring&#13;
in het kader van de Minas aan de pachter. Uit een door de Commissie gehouden&#13;
enquête blijkt dat de keuze voor grijze pacht vooral een keuze van de verpachter is.&#13;
Bijna 45% van de ondervraagde pachters gaf aan liever een andere pachtvorm te hebben&#13;
gehad. Het areaal grijze pacht bedraagt 23% van het totale pachtareaal; de pachtprijs&#13;
ligt gemiddeld ƒ 300,– per hectare boven het niveau van de reguliere pacht.&#13;
i. bedrijfsgebouwen en woningen (3.5)&#13;
Ten aanzien van de pacht van zowel bedrijfsgebouwen als woningen merkt de Commissie&#13;
op dat zij er niet in is geslaagd een volledig beeld te krijgen met betrekking tot&#13;
de kwantitatieve gegevens.&#13;
Zowel pachters als verpachters hebben problemen met de pacht van bedrijfsgebouwen.&#13;
Aan pachterszijde gaat het om het feit dat er in veel gevallen sprake is van economisch&#13;
sterk verouderde bedrijfsgebouwen die voor de bedrijfsvoering vaak van&#13;
marginale betekenis zijn. Aan verpachterszijde speelt met het name het probleem van&#13;
het onderhoud van de bedrijfsgebouwen in relatie tot de pachtopbrengsten.&#13;
Bij de pacht van woningen zijn de problemen vergelijkbaar. Bij zowel bedrijfsgebouwen&#13;
als woningen is er voor de verpachter – ontleend aan gegevens van het LEI –&#13;
een negatief inkomensrendement. Het vermogensrendement staat daar los van.&#13;
j. het formele pachtrecht (3.6)&#13;
Ten aanzien van het formele pachtrecht – en dan met name de grondkamerprocedures&#13;
– vermeldt de Commissie dat partijen bij een pachtovereenkomst er moeite mee hebben&#13;
dat de grondkamer de bevoegdheid heeft pachtovereenkomsten te wijzigen. Een&#13;
onderbouwing voor deze opmerking wordt niet gegeven. Met name wordt niet aangegeven&#13;
in hoeverre dit bij pachters – die over het algemeen het meeste baat hebben&#13;
bij de bevoegdheid van de grondkamer – het geval is.&#13;
7. De conclusie van de Commissie&#13;
De conclusie van de Commissie is weergegeven in het hoofdstuk Beschouwingen en&#13;
conclusies (3.7). Van belang is om vast te stellen dat de conclusie niet slechts een samenvatting is, doch eveneens een interpretatie en vooral ook een selectie van de geïnventariseerde&#13;
gegevens. Dit geheel vormt de basis voor het door de Commissie gedane&#13;
voorstel met betrekking tot de toekomst van het instituut pacht.&#13;
Het onderhavige hoofdstuk valt in twee delen uiteen: een beschouwing over de&#13;
wetswijziging van 1995 en de visie van de Commissie op het instituut pacht als zodanig.&#13;
De belangrijkste conclusie van de Commissie ten aanzien van de huidige knelpunten&#13;
in de pachtwetgeving is te vinden in het onderdeel dat de wetswijziging van&#13;
1995 behandelt (3.7.1.1):&#13;
De heersende tendens om reguliere pacht te beëindigen heeft als belangrijkste oorzaak de&#13;
hoge pachtdruk. Momenteel is deze circa 50%. Dit wordt veroorzaakt door de genoemde&#13;
knelpunten in de Pachtwet (continuatierecht, voorkeursrecht, indeplaatsstelling), maar ook de&#13;
grondprijsstijging van de afgelopen jaren en de achterblijvende pachtprijzen spelen een rol.&#13;
Continuatierecht, voorkeursrecht, indeplaatsstelling en pachtprijs leiden daarnaast ertoe dat&#13;
de grondeigenaar de kans om een lopende reguliere pachtovereenkomst te beëindigen zal&#13;
aangrijpen en dat hij niet snel bereid zal zijn om zijn grond regulier te verpachten.&#13;
De huidige Pachtwet draagt dus zelf in belangrijke mate bij aan het verdwijnen van reguliere&#13;
pacht.&#13;
Gesignaleerd wordt, gezien het grote aantal hectares eenmalige pacht en grijze pacht, dat er&#13;
niettemin bij partijen behoefte bestaat om te pachten en te verpachten, mits zij aan de pachtovereenkomst&#13;
zelf meer inhoud kunnen geven. De praktijk wijst uit dat partijen in staat zijn&#13;
om zelf afspraken te maken over de ingebruikgeving van grond en te zoeken raar ruimte&#13;
daarvoor, desnoods tegen de dwingende pachtwetgeving in. Benadrukt wordt dat 23% van&#13;
het pachtareaal op tegenwettelijke wijze wordt gepacht en 20% volgens de nieuwe geliberaliseerde&#13;
vorm (eenmalige pacht). De overheid harerzijds heeft te kennen gegeven zich niet&#13;
meer eigener beweging tegen de wens van partijen te willen verzetten; het afsluiten van een&#13;
“grijze” pachtovereenkomst is sinds 1995 niet meer strafbaar.&#13;
Over hetgeen de Commissie hier stelt heb ik hiervoor reeds het nodige aangegeven.&#13;
De conclusie van de Commissie dat uit het feit dat de strafbaarstelling uit de Pachtwet&#13;
verdwenen is, blijkt dat de overheid zich niet meer tegen de wil van partijen&#13;
wenst te verzetten, mist feitelijke grondslag. De achtergrond van het afschaffen van&#13;
de strafbaarstelling was dat het strafrecht niet het middel werd geacht om civielrechtelijke&#13;
verplichtingen te handhaven. Overigens zou men uit deze ontwikkeling zelfs&#13;
een tegengestelde conclusie kunnen trekken dan die van de Commissie: uit het feit dat&#13;
slechts de strafrechtelijke sanctie is verdwenen, maar niet de civielrechtelijke, kan&#13;
worden afgeleid dat de overheid de handhaving van het huidige wettelijke systeem&#13;
voor ogen heeft gehad, en niet de wil van partijen bepalend heeft doen willen zijn.&#13;
De visie van de Commissie op het pachtstelsel in het algemeen is neergelegd in het&#13;
hoofdstuk Doelstellingen Pachtwet (3.7.2). Ook in dit onderdeel beroept de Commissie&#13;
zich op de wetgever, en ook hier rukt de Commissie hetgeen de wetgever destijds&#13;
stelde geheel uit zijn verband. Ik geef hier de passage uit de memorie van grieven&#13;
weer die betrekking heeft op de grondslag van de pachtprijs:22 Het moet als een leemte worden aangemerkt, dat in artikel 41 van het Pachtbesluit de belangen&#13;
van de verpachter geheel werden veronachtzaamd. De verpachter draagt aan de productie&#13;
bij door de beschikbaarstelling van gronden en gebouwen en door grondverbeteringen,&#13;
terwijl hij een deel der productiekosten in de vorm van eigenaarslasten voldoet. Het zou uit&#13;
een bedrijfseconomisch oogpunt onjuist zijn en het algemeen belang schaden, indien met&#13;
deze bijdrage van de verpachter niet voldoende rekening zou worden gehouden. Vandaar,&#13;
dat in een bepaling met betrekking tot de pachtprijsbeheersing ook een plaats aan de redelijke&#13;
belangen van de verpachter moet worden ingeruimd.&#13;
Zonder in ingewikkelde bedrijfseconomische begripsomschrijvingen te vervallen is ernaar&#13;
gestreefd de noodzakelijkheid van een verband tussen de pachtprijzen en de bedrijfsuitkomsten&#13;
in de nieuwe wet tot uitdrukking te brengen.&#13;
De bedrijfsuitkomsten vormen immers de enige reële grondslag en mogelijkheid voor een&#13;
regeling op het gebied der pachtprijzen. Een bevriezing op een historisch ontstaan pachtniveau&#13;
of een wijziging van dit niveau met behulp van een index leidt tot willekeur en ongewenste&#13;
toestanden.&#13;
Indien de bedrijfsuitkomsten gunstig zijn, is het mogelijk dat de pachter vergoed krijgt zijn&#13;
bedrijfskosten, inclusief de rationeel verrichte arbeid van hemzelf en van zijn medewerkende&#13;
gezinsleden en inclusief de rente van zijn bedrijfskapitaal (cursiveringen van mij – PAdH),&#13;
en de verpachter zijn lasten en kosten en de rente en afschrijving van het gebouwenkapitaal.&#13;
Het dan nog resterende overschot (cursivering van mij – PAdH) staat ter verdeling tussen de&#13;
pachter als ondernemer en de verpachter als eigenaar van het verpachte. Het is duidelijk, dat&#13;
indien de bedrijfsuitkomsten niet voldoende zijn om al deze kosten en vergoedingen te voldoen,&#13;
een compromis-oplossing gezocht moet worden. (…)&#13;
Zoals uit deze passage blijkt, was het standpunt van de toenmalige wetgever – anders&#13;
dan de Commissie suggereert – niet dat de verpachter een redelijk rendement van het&#13;
gepachte zou moeten hebben, doch dat tenminste de door de verpachter gemaakte&#13;
concrete kosten vergoed zouden moeten worden, als de redelijkerwijze te generen&#13;
opbrengst van het gepachte dat toelaat. De wetgever stelde daarbij de vergoeding&#13;
voor de arbeid van de pachter en zijn gezinsleden op één lijn met de door de verpachter&#13;
gemaakte kosten. Pas na vergoeding van al deze kosten komt de verdeling van een&#13;
eventueel surplus aan de orde.&#13;
Samengevat kan worden gesteld dat de historisch analyse van de Commissie op&#13;
belangrijke punten onjuist is. Ik verwijs naar het voorgaande, doch ook naar de eerder&#13;
aangehaalde passage van de Commissie dat de wetswijziging van 1984 niet heeft&#13;
geleid tot een uitbreiding van het pachtareaal. Ook de beoordeling van de huidige&#13;
situatie bevat aanmerkelijke fouten. Ik noemde hiervoor reeds de positie van natuurbeschermingsorganisaties&#13;
als verpachter, en de positie van het voorkeursrecht van de&#13;
pachter. In de conclusie geeft de Commissie aan dat het voor de verpachter van&#13;
belang is dat de overeenkomst eindig is, zodat hij weet wanneer de grond vrij van&#13;
pacht komt en op welk moment hij kan beslissen over uitgeven in pacht, verkopen of&#13;
zelf gebruiken. Gesuggereerd wordt, dat de verpachter met handen en voeten gebonden&#13;
is aan de pachtovereenkomst en deze nimmer kan beëindigen. Deze suggestie is&#13;
volstrekt bezijden de waarheid.&#13;
In het geval dat de verpachter de pachter laat weten dat hij de pachtovereenkomst&#13;
niet wenst te continueren, kan de pachter zicht tot de pachtkamer van het bevoegde&#13;
kantongerecht wenden met het verzoek de pachtovereenkomst te verlengen (artikel&#13;
36 lid 3 Pachtwet). De basisregel is dat pachtkamer op het verzoek naar billijkheid beslist (artikel 38). De Pachtwet bevat evenwel een specifiek aantal gevallen waarin de&#13;
pachtkamer verplicht is het verzoek af te wijzen. Het gaat daarbij om het geval dat de&#13;
pachter de 65-jarige leeftijd heeft bereikt of op korte termijn zal bereiken (artikelen&#13;
38a en 45 lid 3), een slechte bedrijfsvoering door de pachter (artikel 39), bestemming&#13;
van het verpachte door de verpachter voor niet tot de landbouw betrekkelijke doeleinden&#13;
(artikel 40) en het voorgenomen eigen landbouwkundig gebruik door de verpachter&#13;
of bepaalde bloed- of aanverwanten van hem (artikel 41 lid 1). Is in dit laatste&#13;
geval het gebruik voor de verpachter van overwegende betekenis, dan kan geen verlenging&#13;
van de pachtovereenkomst plaatsvinden, ook al betekent dit het einde van het&#13;
bedrijf van de pachter. In geval van beëindiging van de pachtovereenkomst wegens&#13;
bestemming van het gepachte tot niet tot de landbouw betrekkelijke doeleinden is de&#13;
verpachter gehouden de pachter schadeloos te stellen – in veel gevallen zal hij dit uit&#13;
de te realiseren waardevermeerdering van het gepachte als gevolg van de bestemmingswijziging&#13;
kunnen financieren – terwijl hij bij eigen landbouwkundig gebruik de&#13;
pachter niet schadeloos behoeft te stellen.&#13;
Naast deze fouten hanteert de Commissie een aantal uitgangspunten waarvan het&#13;
de vraag is of deze juist zijn, terwijl beantwoording van die vraag noodzakelijk is&#13;
voor een juiste beoordeling van de pachtproblematiek. Ten eerste de veronderstelling&#13;
dat veel pachters niet meer volledig afhankelijk zijn van het gebruik van de grond via&#13;
pacht, doch ook grond in eigendom hebben of andere inkomsten. Uit het rapport&#13;
blijkt niet dat naar de mate van afhankelijkheid een deugdelijk onderzoek is ingesteld.&#13;
Het zal duidelijk zijn dat het verschil uitmaakt of de pacht slechts marginale hectares&#13;
betreft of een substantieel deel van het bedrijf. Ten tweede stelt de Commissie zonder&#13;
nadere onderbouwing dat pacht geen middel dient te zijn tot bescherming van het&#13;
algemene landbouwbelang. Waarom dat dat niet het geval zou moeten zijn, wordt&#13;
nergens aangegeven. De Commissie laat zelfs na aan te geven wat zij in dit verband&#13;
precies onder algemeen landbouwbelang verstaat.&#13;
De hiervoor geschetste tekortkomingen in het rapport zijn van belang. Meer nog&#13;
van belang is echter hetgeen niet in het rapport is besproken. Ik kom daarop terug in&#13;
mijn commentaar op het voorstel van de Commissie tot wijziging van de regelgeving.&#13;
8. Het voorstel tot herziening van de pachtwetgeving&#13;
a. algemeen&#13;
Het voorstel van de Commissie tot herziening van de regelgeving betreffende pacht&#13;
kan worden onderscheiden in een wetgevingstechnisch aspect en de inhoudelijke kant&#13;
van de regelgeving.&#13;
Het voorstel van de Commissie is om de Pachtwet als zodanig te laten vervallen en de&#13;
pachtovereenkomst als bijzondere overeenkomst op te nemen in het Burgerlijk Wetboek.&#13;
Dit voorstel is niet nieuw; de discussie daarover dateert reeds van jaren geleden.23 Of het raadzaam is de lex speciales te vervangen door een regeling in het&#13;
Burgerlijk Wetboek, hangt in hoge mate af van de inhoud van de wettelijke regeling.&#13;
De Commissie hanteert vijf uitgangspunten voor een toekomstige pachtwetgeving&#13;
(4.2.1):&#13;
1. Er bestaat nog steeds behoefte aan pacht, zijnde een rechtsvorm waarbij de grondeigenaar&#13;
tegen een tegenprestatie een persoonlijk recht op het gebruik van grond aan een ander verschaft&#13;
ten behoeve van agrarische bedrijfsvoering.&#13;
2. Een ruime omschrijving van het begrip pacht in de wet voorkomt dat buiten het bereik&#13;
van de pachtwetgeving een relevant grijs gebied van verwante contractvormen ten behoeve&#13;
van agrarische bedrijfsvoering blijft voortbestaan.&#13;
3. Er dient sprake te zijn van genormeerde ruimte en verantwoordelijkheid voor partijen&#13;
voor wat betreft de manier waarop zij de overeenkomst inhoud geven. Het vertrouwen in en&#13;
tussen partijen speelt een belangrijke rol.&#13;
4. Toekomstige pachtwetgeving moet niet uitgaan van een tegenstelling tussen de belangen&#13;
van pachters en verpachters maar moet erop gericht zijn om partijen te stimuleren tot het&#13;
onderkennen van gemeenschappelijke elementen in hun belangen. Pachters en verpachters&#13;
hebben beiden belang bij het voortbestaan van de rechtsvorm pacht. Hiervoor is een voldoende&#13;
aanbod van pachtgrond noodzakelijk. Dit is uiteindelijk de beste waarborg voor een&#13;
duurzame productieve verhouding en voor een verminderde afhankelijkheid van overheidsingrijpen.&#13;
5. Op pachtovereenkomsten zijn de algemene regels van het contractenrecht van toepassing.&#13;
De doelstelling van de pachtwetgeving voor de toekomst moet naar de mening van de&#13;
Commissie zijn:&#13;
Het op zodanige wijze vorm geven van pacht als bijzondere contractvorm dat het aldus en&#13;
conform de wettelijke normen in gebruik geven van grond ten behoeve van agrarische&#13;
bedrijfsvoering een voor beide partijen aantrekkelijk en dus toekomstbestendig alternatief is&#13;
naast verwerven van grond in eigendom of uitgifte van grond in erfpacht.&#13;
Ten aanzien van de uitgangspunten valt het volgende op te merken. Het uitgangspunt&#13;
dat op pachtovereenkomsten de algemene regels van het contractenrecht van toepassing&#13;
zijn, is niet ter zake doende. Ook op de huidige pachtwetgeving zijn de algemene&#13;
regels van het contractenrecht van toepassing. Daarin brengt het voorstel van de&#13;
Commissie geen verandering. Het eerste uitgangspunt, dat er behoefte bestaat aan&#13;
pacht als rechtsvorm, is op zich een terechte constatering. Het tweede uitgangspunt, dat een ruime omschrijving van het begrip pacht noodzakelijk&#13;
is om te voorkomen dat buiten het bereik van de pachtwetgeving een relevant&#13;
grijs gebied van verwante contractvormen ten behoeve van de agrarische&#13;
bedrijfsvoering blijft bestaan, suggereert dat onder het huidige wettelijk systeem een&#13;
dergelijk grijs gebied zou bestaan. Daarvan is geen sprake. In artikel 1 lid 1 onder d van&#13;
de Pachtwet is de volgende definitie van het begrip pachtovereenkomst opgenomen:&#13;
elke overeenkomst, in welke vorm en onder welke benaming ook aangegaan, waarbij de ene&#13;
partij zich verbindt aan de andere partij tegen voldoening van een tegenprestatie een hoeve&#13;
of los land in gebruik te verstrekken ter uitoefening van de landbouw.&#13;
Een ruimere definitie is nauwelijks denkbaar. Nagenoeg alle vormen van grondgebruik&#13;
– behoudens zakelijke gebruiksrechten en bruikleen – vallen onder de huidige&#13;
definitie. Een andere zaak is dat in een aantal gevallen partijen niet aan hun verplichting&#13;
voldoen tot het ter goedkeuring zenden van de pachtovereenkomst aan de grondkamer.&#13;
Dat fenomeen heeft echter niets te maken met de omschrijving van het begrip&#13;
pacht.&#13;
Beide andere uitgangspunten hebben te maken met de houding van partijen ten&#13;
opzichte van elkaar. Zij dienen voldoende vertrouwen in elkaar te hebben en moeten&#13;
inzien dat zij gemeenschappelijke belangen hebben. Los van het feit dat naast de&#13;
gemeenschappelijke belangen zeer elementaire tegengestelde belangen spelen, is het&#13;
de vraag wat de realiteitswaarde van dergelijke uitgangspunten is. Beantwoording van&#13;
deze vraag is van wezenlijk belang, nu de Commissie uitgaande van dat vermeende&#13;
vertrouwen en gemeenschappelijk belang een afschaffing van de belangrijkste dwingendrechtelijke&#13;
regelgeving bepleit.&#13;
b. de inhoud van het voorstel24&#13;
b.1. algemene bepalingen (4.2.4.1)&#13;
De definitie van het begrip pachtovereenkomst, die naar het oordeel van de Commissie&#13;
ruimer zou moeten worden, is dat in het uiteindelijke voorstel niet geworden. Dat&#13;
spreekt ook voor zich: ik gaf al aan dat de huidige definitie nauwelijks ruimer kan&#13;
worden geformuleerd. Dogmatisch is zij zelfs beperkter: in de formulering van de&#13;
Commissie is het niet meer een willekeurige partij die grond in gebruik verstrekt,&#13;
doch de grondeigenaar. Anders dan onder het huidige systeem zou verpachting door&#13;
een ander dan een grondeigenaar in beginsel niet onder de definitie van pacht vallen,&#13;
en zouden de wettelijke bepalingen betreffende pacht op deze rechtsverhouding derhalve&#13;
niet van toepassing zijn. Daarmee zouden de door de Commissie ten onrechte&#13;
aangenomen alternatieve contractvormen ter ontgaan van de Pachtwet, alsnog werkelijkheid&#13;
worden. Anders dan in het huidige systeem hebben partijen in het voorstel de&#13;
vrijheid een tegenprestatie anders dan in geld overeen te komen.&#13;
Partijen hebben anders dan onder de huidige regeling de bevoegdheid te bepalen&#13;
dat de pachtovereenkomst eindigt door het overlijden van de pachter. In het voorstel van de Commissie is evenals in het huidige systeem onderverpachting&#13;
mogelijk. De Commissie stelt dat op deze onderpachtovereenkomst uiteraard de&#13;
regels betreffende pacht van toepassing zijn. Zo ‘uiteraard’ is dat evenwel niet, gezien&#13;
de door de Commissie gehanteerde definitie van het begrip pachtovereenkomst. De&#13;
onderpachtovereenkomst zal met toestemming van de verpachter moeten zijn aangegaan.&#13;
Ontbreekt deze toestemming, dan rust daarop de sanctie dat op de onderpachtovereenkomst&#13;
de wettelijke bepalingen van de pacht niet van toepassing zijn.&#13;
Eventuele beheersverplichtingen dienen schriftelijk te zijn vastgelegd. Ontbreekt&#13;
de schriftelijke vastlegging, dan heeft dat niet tot gevolg dat de verplichtingen nonexistent&#13;
zijn: bewijslevering ervan is mogelijk.&#13;
b.2. bijzondere bepalingen voor pachtovereenkomsten met betrekking tot los land&#13;
groter dan 3 hectare (4.2.4.2)&#13;
De Commissie maakt een onderscheid tussen pachtovereenkomsten met betrekking&#13;
tot land met een oppervlakte van ten hoogste 3 hectare en land groter dan 3 hectare.&#13;
Voor beide categorieën gelden de hiervoor genoemde algemene bepalingen, voor de&#13;
laatste categorie gelden daarnaast nog verschillende specifieke bepalingen. Pachtovereenkomsten&#13;
met betrekking tot land groter dan 3 hectare dienen schriftelijk te worden&#13;
aangegaan, waarbij in de overeenkomst de door partijen vrij te kiezen duur en de&#13;
prijs dienen te worden vastgelegd. Daarnaast dient te worden bepaald of wel of geen&#13;
indeplaatsstelling gedurende de looptijd van de overeenkomst mogelijk is. Er bestaat&#13;
geen recht op verlenging; partijen moeten uiterlijk op viervijfde van de looptijd van&#13;
de overeenkomst met elkaar in overleg treden over wat na het einde van de overeenkomst&#13;
zal geschieden. Weigert de verpachter overleg, dan wordt de duur van de overeenkomst&#13;
met eenvijfde verlengd. Vindt wel overleg plaats, doch wordt geen overeenstemming&#13;
bereikt, dan eindigt de overeenkomst.&#13;
De Commissie heeft ingezien dat zich problemen kunnen voordoen als gevolg van&#13;
het eindigen van de pacht zonder dat er een recht op verlenging bestaat. Het rapport&#13;
geeft ten aanzien daarvan drie suggesties, waarvan twee al door de Commissie zelf&#13;
worden afgewezen en de derde naar objectieve maatstaven beschouwd nauwelijks&#13;
serieus te nemen is.&#13;
Voldoen partijen niet aan het vereiste van het sluiten van een schriftelijke overeenkomst,&#13;
dan kan de rechter de overeenkomst vaststellen met toepassing van een aantal&#13;
standaardbepalingen, waaronder een duur van 25 jaar en een pachtprijs van 2% tot&#13;
3% van de going-concernwaarde.25&#13;
b.3. productierechten (4.2.4.2)&#13;
Ten aanzien van productierechten merkt de Commissie op, dat het niet binnen haar&#13;
taakopdracht ligt om dit aspect in haar toekomstvisie mee te nemen.&#13;
b.4. pacht van bedrijfsgebouwen en woningen (4.2.4.3)&#13;
Ten aanzien van bedrijfsgebouwen en woningen wordt voorgesteld deze onder de werking van de huurwetgeving te brengen. Pacht zou zich in dat geval uitsluitend&#13;
beperken tot grond.&#13;
9. Overige aspecten&#13;
a. buitenland (4.2.5.3)&#13;
De Commissie vermeldt dat een goede vergelijking met pachtstelsels in de omringende&#13;
landen zeer moeilijk is. De Commissie haalt slechts een voorbeeld uit Engeland&#13;
aan waaruit zou moeten blijken dat – althans daar – liberalisering van het pachtstelsel&#13;
een gunstig resultaat heeft gehad. Een onderbouwing van die stelling wordt niet aangetroffen.&#13;
Twijfel aan de juistheid van de stellingen van de Commissie is alleszins&#13;
gerechtvaardigd: het stelsel in Engeland was altijd al liberaal.26 Een vergelijking met&#13;
het Duitse systeem ontbreekt.&#13;
b. relatie met grondbeleid (4.2.5.4)&#13;
Aangaande de relatie met het grondbeleid in de agrarische sector vermeldt de Commissie&#13;
het volgende:&#13;
Er bestaat een kans dat sommige verpachters na het in werking treden van de nieuwe regelgeving&#13;
(wanneer de huidige pachtovereenkomsten na de overgangsperiode van 25 jaar eindigen)&#13;
er voor zullen kiezen hun grond te verkopen. Hierdoor neemt in eerste instantie het&#13;
aanbod van pachtgronden af.&#13;
Daar tegenover staat dat de bepalingen in de nieuwe wet – bepaalde duur, vrije prijzen – het&#13;
voor veel grondbezitters aantrekkelijker maken om hun landbouwgrond in pacht uit te&#13;
geven. Een exacte kwantitatieve inschatting hiervan kan op dit moment niet gegeven worden.&#13;
Naar verwachting zal het aandeel uit de pacht genomen grond gecompenseerd worden&#13;
door nieuw aanbod van pachtgronden. De ontwikkelingen in het Verenigd Koninkrijk wijzen&#13;
daar ook op.&#13;
Al met al wordt ten minste een gelijkblijvende en op termijn oplopende hoeveelheid van&#13;
pachtgrond verwacht. Dit komt ten goede aan flexibel grondgebruik in de agrarische sector.&#13;
Het valt niet te verwachten dat onder nieuw pachtrecht de verkoop van eertijds verpachte&#13;
grond en de ontwikkelingen tussen vraag en aanbod van pachtgrond zelf een substantiële&#13;
invloed zullen uitoefenen op de grondprijs. Op het terrein van de pacht is de grondprijs veeleer&#13;
een door exogene factoren bepaald gegeven.&#13;
10. Beoordeling van het voorstel&#13;
In mijn inleiding heb ik reeds aangegeven aan welke voorwaarden een deugdelijke&#13;
evaluatie dient te voldoen. In hoofdstuk 7 gaf ik aan op welke punten de analyse van de Commissie fout is geweest, waarbij ik aangaf dat wellicht nog belangrijker is wat&#13;
de Commissie onbesproken heeft gelaten.&#13;
Een van de meest elementaire punten dat niet door de Commissie wordt uitgewerkt,&#13;
is de grote vraag naar grond en het gelijktijdige kleine aanbod. Het moge duidelijk&#13;
zijn dat bij een open marktwerking in het geval de vraag het aanbod in aanzienlijke&#13;
mate overtreft het de aanbieder is die de voorwaarden van een eventuele overeenkomst&#13;
dicteert en de prijs waartegen zaken gedaan wordt maximaal zal zijn. Die prijs&#13;
zal naar verwachting niet onbeperkt stijgen, doch uiteindelijk komen te liggen op een&#13;
niveau dat nog net acceptabel zal zijn voor de agrarisch ondernemer. Dat niveau ligt&#13;
voor degene die enkele percelen bijpacht hoger dan voor degene die een hoeve pacht.&#13;
Bij het wegvallen van het recht op verlenging van de pachtovereenkomst mag verwacht&#13;
worden dat hoeves27 uitgepond zullen worden en in delen aan individuele agrariërs&#13;
zullen worden verpacht. De Commissie ziet deze mogelijke ontwikkeling ook,&#13;
doch komt niet verder dan de opmerking dat dit gevolg van haar voorstel moeilijk te&#13;
voorkomen is. Consequenties ten aanzien van het voorstel trekt de Commissie daar&#13;
niet uit.&#13;
In deze lijn is het niet verwonderlijk, dat de Commissie ook geen aandacht besteedt&#13;
aan de verdere maatschappelijke gevolgen van het voorstel. Wat zijn de sociale gevolgen&#13;
voor de individuele agrarische ondernemers die geconfronteerd worden met een&#13;
pachtbeëindiging? Wat betekent bedrijfsbeëindiging emotioneel voor een agrarisch&#13;
ondernemer, die zijn vaak in vele jaren opgebouwd bedrijf in veel gevallen als een&#13;
soort levenswerk beschouwt? Een interessante vraag is wat de agrarisch ondernemer&#13;
die een hoeve pacht zal doen om zijn bedrijf te behouden. Naar alle waarschijnlijkheid&#13;
zal hij – als hij daartoe de mogelijkheid heeft – grond kopen. Op die wijze leidt&#13;
het voorstel van de Commissie niet tot een toename van het pachtareaal, doch tot een&#13;
versnelde afname daarvan. Verwacht mag voorts worden dat onzekerheid over de&#13;
continuatie van het gebruik van de grond gevolgen zal hebben voor het investeringsbeleid&#13;
van de pachter.&#13;
Ook aan de algemene maatschappelijke gevolgen besteedt de Commissie geen aandacht.&#13;
Uitponding van hoeves betekent een schaalvergroting binnen de landbouw,&#13;
met alle gevolgen daarvan voor het landschap en het leven op het platteland. Het lijkt&#13;
erop dat het voorstel van de Commissie gevolgen heeft die haaks staan op het huidige&#13;
regeringsbeleid ten aanzien van het landelijk gebied.&#13;
Het is opmerkelijk dat de Commissie ook over een aantal andere specifieke gevolgen&#13;
van het voorstel niet heeft nagedacht. Ten aanzien van de productierechten vermeldt&#13;
de Commissie dat dit aspect buiten haar onderzoeksopdracht lag. Ten aanzien van het&#13;
suikerquotum is dat standpunt verdedigbaar, nu de rechtspraak aangeeft dat de pachter geen rechten kan doen gelden met betrekking tot het suikerquotum.28 Anders ligt&#13;
het met betrekking tot het melkquotum: het is vaste rechtspraak dat zowel pachter als&#13;
verpachter rechten kunnen doen gelden op het melkquotum. Bij het einde van de&#13;
pachtovereenkomst is de pachter gehouden het met het gepachte samenhangende&#13;
melkquotum aan de verpachter over te dragen, onder de gelijktijdige verplichting van&#13;
de verpachter de helft van de waarde van het desbetreffende quotum aan de pachter te&#13;
vergoeden. Onder deze omstandigheden is het niet vol te houden dat het geven van&#13;
een regeling met betrekking tot het melkquotum buiten de opdracht aan de Commissie&#13;
lag: de Commissie had hierover een oordeel dienen te geven.&#13;
Een ander punt waarover de Commissie niet heeft nagedacht is wat de gevolgen van&#13;
het voorstel zijn voor pachters die worden onteigend voor bijvoorbeeld woningbouw&#13;
of de aanleg van infrastructurele werken. Daarvan is – zeker de laatste jaren – veelvuldig&#13;
sprake: men denke aan de ontwikkeling van Vinex-locaties en aanleg van de hoge&#13;
snelheidslijn, de Betuwelijn en de vaste oeververbinding in de Westerschelde. In geval&#13;
van onteigening van een pachtbedrijf zal eerst bekeken worden of verplaatsing en&#13;
reconstructie, of liquidatie in de rede ligt. Bij de beantwoording van die vraag is een&#13;
belangrijke overweging in hoeverre het bedrijf zonder onteigening duurzaam had&#13;
kunnen worden voortgezet. In de huidige situatie is dat slechts niet het geval indien&#13;
het bedrijf structureel verliesgevend is.29 Zou het voorstel van de Commissie doorgang&#13;
vinden, dan komt de situatie geheel anders te liggen. Waar geen recht op verlenging&#13;
van de pachtovereenkomst bestaat, is de levensduur van de onderneming beperkt&#13;
tot de duur van de pachtovereenkomst. Uitgaande van de veronderstelling van de&#13;
Commissie dat verpachters de zekerheid willen hebben dat zij op een redelijke termijn&#13;
over het verpachte kunnen beschikken, zal de duur van de pachtovereenkomst&#13;
beperkt zijn. Het gevolg daarvan zal kunnen zijn dat de pachter in geval van onteigening&#13;
niet schadeloos gesteld wordt op basis van reconstructie, doch op basis van&#13;
liquidatie. Een dergelijke schadeloosstelling is in het algemeen niet toereikend om&#13;
daarmee een vervangend bedrijf te verwerven.&#13;
Een volgend punt is dat de Commissie de argumenten die door verpachters en pachters&#13;
zijn aangedragen slechts voor kennisgeving heeft aangenomen en niet kritisch&#13;
heeft beoordeeld. Dit geldt met name voor de door de verpachters aangedragen argumenten:&#13;
de argumenten van pachters worden slechts marginaal vermeld. Zo is het de&#13;
vraag of het argument dat het rendement voor de verpachter zo slecht is, wel juist is.30&#13;
Voorzover het rendement onvoldoende zou zijn, wordt niet nagegaan of de oorzaak&#13;
daarvan aan de inkomstenkant of de uitgavenkant ligt. De Commissie komt zonder&#13;
nader onderzoek tot de conclusie dat de oorzaak aan de inkomstenkant ligt. De&#13;
Commissie heeft daarnaast niets gedaan met het door pachters aangevoerde argument&#13;
dat een geliberaliseerd pachtsysteem tot pachtprijzen zal leiden die geen relatie meer&#13;
hebben met de uitkomsten van het bedrijf. 11. Conclusies en aanbevelingen&#13;
Uitgaande van de voorwaarden waaraan een deugdelijke evaluatie dient te voldoen en&#13;
mede getoetst aan de formulering van de opdracht tot evaluatie, kan worden geconcludeerd&#13;
dat wat de Commissie heeft gedaan geen werkelijke evaluatie is. Wat dat&#13;
betreft herhaalt de geschiedenis zich: ook bij het totstandkomen van de wetswijziging&#13;
in 1995 was er nauwelijks aandacht voor de algemene en persoonlijke maatschappelijke&#13;
gevolgen van de wetswijziging. Wat de Commissie heeft geproduceerd, is niet&#13;
meer dan een voorstel tot afschaffing van de huidige pachtwetgeving, zonder daarvan&#13;
in voldoende mate de gevolgen te onderzoeken. De vraag of liberalisering van het&#13;
systeem verantwoord is, wordt door de Commissie niet beantwoord. Voordat een&#13;
beslissing kan worden genomen over de toekomst van het pachtsysteem, zal alsnog&#13;
de in het kader van de wijziging van de Pachtwet in 1995 door de minister toegezegde&#13;
evaluatie dienen plaats te vinden. Overigens zou een aantal knelpunten in de huidige&#13;
pachtwetgeving zonder al te veel problemen nu al opgelost kunnen worden. Ik geef&#13;
twee voorbeelden.&#13;
Verpachters worden door de werking van het voorkeursrecht van de pachter beperkt&#13;
in hun mogelijkheden het gepachte te vervreemden. Pachters die het gepachte in dat&#13;
kader te koop krijgen aangeboden, zullen in nagenoeg alle gevallen tot aankoop overgaan,&#13;
ook als zij de voorkeur er aan geven pachter te blijven. De reden om toch tot&#13;
aankoop over te gaan, is gelegen in de werking van artikel 41 Pachtwet. Maakt de&#13;
pachter geen gebruik van zijn voorkeursrecht en gaat de verpachter over tot verkoop&#13;
aan een derde, dan bestaat de mogelijkheid dat deze de pachtovereenkomst opzegt&#13;
wegens eigen gebruik. In dat geval bestaat in beginsel geen recht op verlenging van de&#13;
pachtovereenkomst, en is de pachter het gepachte derhalve kwijt. Dit knelpunt zou&#13;
op relatief eenvoudige wijze kunnen worden opgelost door te bepalen dat het voorkeursrecht&#13;
niet geldt in geval de verkrijger een in de transportakte op te nemen verklaring&#13;
aflegt dat hij de pachtovereenkomst niet kan opzeggen wegens voorgenomen&#13;
eigen gebruik. Op deze wijze kan de verpachter zonder enige belemmering het&#13;
gepachte overdragen aan bijvoorbeeld een institutionele belegger.&#13;
Op zich kan het rendement van de verpachter zowel in de vermogenssfeer als in de&#13;
inkomenssfeer voldoende worden geacht. Ten aanzien van het rendement in de inkomenssfeer&#13;
kan dit anders zijn indien het rendement wegvloeit als gevolg van hoge&#13;
onderhoudskosten van monumentale gebouwen. Dergelijke gebouwen hebben behalve&#13;
een vermogenswaarde als een waarde voor het bedrijf van de pachter ook een&#13;
maatschappelijke waarde: zij vormen onderdeel van de algemene beleving van het&#13;
landschap. Voorzover de kosten van het onderhoud een onevenredige aanslag op het&#13;
inkomensrendement van de verpachter betekenen, zou daaraan een maatschappelijke&#13;
bijdrage gegeven kunnen worden.&#13;
Het alsnog plaatsvinden van de toegezegde evaluatie geeft behalve het inschatten van&#13;
de sociale gevolgen van een wijziging van het systeem ook de mogelijkheid de discussie&#13;
op een hoger niveau te voeren en te plaatsen binnen het kader van de algemene&#13;
grondproblematiek en de discussie over de mogelijkheden de grondprijzen te beheersen. </content><legacyfootnotes>1. De commissie bestond uit ir. J. M. Leemhuis-Stout, ir H. van ’t Land, prof. mr. M. Schreuder-Vlasblom&#13;
en prof. dr. ir. L.C. Zachariasse.&#13;
2. Rapport van de Commissie Pachtbeleid: Ruimte voor pacht, januari 2000.&#13;
3. Agrarisch Dagblad 27 januari 2000, p. 1 en 3, Agrarisch Dagblad 28 januari 2000, p. 3.&#13;
4. Van Dale: Groot Woordenboek der Nederlandse Taal, 13e druk 1999.&#13;
5. Bijlage bij het Besluit instelling commissie pachtbeleid, Stcrt. 19 maart 1999, 1999 nr. 55.&#13;
6. Voorzitter J.M. Leemhuis-Stout in haar inleiding, gehouden op de algemene ledenvergadering van de&#13;
Bond van Landpachters en Eigen Grondgebruikers (BLHB) op 21 februari 2000.&#13;
7. Alleen in Agrarisch recht al voorzover ik kan nagaan 22 artikelen.&#13;
8. P.A. de Hoog, ‘Ontwikkelingen in het pachtrecht; een laveren tussen Skylla en Charibdis?’, Agr.r. 1992,&#13;
p. 270 e.v., en P.S.A. Overwater, ‘Thema ‘De Pacht’’, Agr.r. 1992, p. 312 e.v.&#13;
9. Interdepartementaal beleidsonderzoek pachtwetgeving, Begrotingsvoorbereiding 1989, deelrapport nr. 6.&#13;
10. De nummers in de hierna volgende tekst verwijzen naar de desbetreffende onderdelen van het rapport.&#13;
11. G. de Grooth: Het pachtrecht – commentaar op de nieuwe Pachtwet (1937).&#13;
12. Zie mijn artikel ‘Pachtnormen en rendement’, Agr.r. 1999, p. 286 e.v.&#13;
13. Het is overigens de vraag of deze wijziging in stand kan blijven, gezien de Europeesrechtelijke regelgeving.&#13;
Zie hierover mijn artikel ‘Leeftijdsdiscriminatie in het pachtrecht’, Agr.r. 1999, p. 580 e.v.&#13;
14. TK 1981-1982, 17 218, nr. 3.&#13;
15. Zie mijn preadvies ‘Ontwikkelingen in het pachtrecht: een laveren tussen Skylla en Charibdis’, Agr.r.&#13;
1992, p. 270 e.v., en met name onderdeel VII daarvan.&#13;
16. Handelingen TK 1956-1957, p. 2585.&#13;
17. Zie artikel 14 Wet op de Inkomstenbelasting, alsmede de resolutie d.d. 25 augustus 1992 nr. DB 92/3157,&#13;
Vakstudie Nieuws 1992, p. 2608.&#13;
18. Pk. Hof Arnhem 27 december 1994 (Van Thiel/Van de Nieuwegiessen-Buys), Agr.r. 1995/4771.&#13;
19. Zie noot 13.&#13;
20. Zie over dit onderdeel ook mijn in noot 12 genoemde artikel.&#13;
21. Zie Pk. Hof Arnhem 21 december 1992 (Nederlandse Vereniging tot Bescherming van Vogels/Rensen),&#13;
Agr.r. 1994/4678).&#13;
22. TK 1954-1955, 38 84 nr. 3, p. 23.&#13;
23. In de discussie waren zowel voor- als tegenstanders van het regelen van de pachtovereenkomst in het&#13;
– toen nog nieuw – Burgerlijk Wetboek. Voorstanders waren onder meer J.M. Polak (WPNR 1976,&#13;
5230), J. Rombach, ‘De pachtovereenkomst in het nieuwe BW?’ (De Pacht 1974, p. 190 e.v.), P. de Haan,&#13;
‘Coördinatie en codificatie van huur- en pachtwetgeving’ (De Pacht 1974, p. 218 e.v.), G. Heida, ‘Rechtspraak&#13;
in agrarische zaken’ (oratie d.d. 9 mei 1980, p. 10). Tegenstanders waren Van Andel en Brunner&#13;
in Pacht (Asser-serie Bijzondere Overeenkomsten 5-II, nr. 1), W.F. Leemans, ‘Nogmaals: De pacht in&#13;
het BW of niet?’ (De Pacht 1975, p. 2 e.v.) en P. Abas, ‘Beëindiging van huur en pacht’ (WPNR 1977,&#13;
5395). Ik acht de argumenten van de tegenstanders – ook meer dan 20 jaren na dato – overtuigender dan&#13;
die van de voorstanders.&#13;
24. Het voert te ver het gehele voorstel hier te behandelen. Ik zal mij beperken tot die onderdelen van het&#13;
voorstel die een wezenlijke verandering ten opzichte van de huidige regelgeving betekenen.&#13;
25. De going-concernwaarde wordt in bijlage 4 bij het rapport omschreven als de waarde waartegen een&#13;
opvolger (familie) het bedrijf over kan nemen, zodanig dat bij een goede bedrijfsvoering een redelijk&#13;
inkomen kan worden behaald.&#13;
26. Zie hierover het overzicht van W. Winkler, ‘The law of landlord and tenant in the member states of the&#13;
European Community’ (in: De wijsheid in pacht – Ins and outs of the agricultural tenancy policies, 1990)&#13;
en R. de Meyer in zijn inleiding voor het congres De huur van landeigendommen: een revolutie van de&#13;
Belgische Vereniging voor Agrarisch Recht (1997).&#13;
27. Ik gaf al aan dat bij het begrip ‘hoeve’ moet worden uitgegaan van de feitelijke situatie. De veel voorkomende&#13;
situatie dat de gebouwen en ondergrond daarvan eigendom zijn van de agrarisch ondernemer,&#13;
terwijl het grootste deel van de grond gepacht is, dient gelijk gesteld te worden met pacht van een complete&#13;
hoeve. &#13;
28. Pk. Hof Arnhem 29 november 1994 (Brooijmans/Priem), Agr.r. 1995/4742.&#13;
29. Ook in geval van economisch marginale bedrijven kan op grond van maatschappelijke overwegingen&#13;
toch reconstructie redelijk zijn. Zie in dat kader HR 6 april 1994 (Achalhi/Gemeente ’s-Gravenhage),&#13;
NJ 1995,728.&#13;
30. Zie mijn artikelen ‘Pachtnormen en rendement’ (Agr.r. 1999, p. 286 e.v.) en ‘De toepassing van artikel 3&#13;
lid 7 Pachtnormenbesluit 1995’ (Agr.r. 1999, p. 464).&#13;
</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>2000-05-01 00:00:00</published><modified>2000-05-01 00:00:00</modified><editiondate>2000-05-01</editiondate><htmlpath>https://denhollander.info/artikel/5653</htmlpath></article>
</articles></edition>