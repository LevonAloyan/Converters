<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1996</searchword><id>5926</id><udhid>UDH:TvAR/5926</udhid><titel>Afgeleide rassen (I)</titel><searchwords><searchword>TvAR 10/1996</searchword><searchword>UDH:TvAR/5926</searchword></searchwords><attachments><attachment><name>1996_nr 10_Artikel_vanderKooij.pdf</name><extention>pdf</extention><url>https://denhollander.info/download/5770/ci</url></attachment></attachments><inleiding>INLEIDING&#13;
De nieuwste tekst van het UPOV-Verdrag, die op 19 maart 1991 in Genève werd vastge-steld,1 bevat een bepaling over de zogenoemde afgeleide rassen. Art. 14, lid 5 vermeldt, dat de leden 1 tot en met 4 van dat artikel (die betrekking hebben op de inhoud van het kwekersrecht voor een bepaald ras, in deze context het oorspronkelijke, hoofd- of moe-derras) tevens gelden ten aanzien van een ras dat in hoofdzaak van het eerstbedoelde ras is afgeleid (ook wel genoemd: het dochterras). De houder van het kwekersrecht voor het hoofdras verkrijgt als uitvloeisel van deze bepaling een grote mate van zeggenschap over (de exploitatie van) het afgeleide ras, en dit terwijl daarvoor eveneens kwekersrecht is verleend.2&#13;
In dit artikel wil ik eerst kort stilstaan bij de achtergronden van deze nieuwe regeling. Vervolgens komt de regeling zelf aan de orde, waarbij ik zal proberen de betekenis ervan duidelijk te maken. Daarna volgt een nadere analyse van een aantal bijzondere aspecten die nauw met de nieuwe voorschriften verband houden, waaronder de bewijsproblema-tiek, de mogelijkheden voor toepassing van de regeling in de praktijk en de relatie tot an-dere verdragsbepalingen.&#13;
De afgeleide-rassenbepaling vormt overigens nog geen geldend recht. Eerst zal het UPOV-Verdrag in de nieuwe versie in werking moeten treden, en vervolgens zal hetzelf-de moeten gebeuren ten aanzien van de aan de verdragsbepalingen aangepaste Zaaizaad-en Plantgoedwet (ZPW). Het eerste is mede afhankelijk van de stand van zaken in het buitenland: op grond van art. 37, lid 1 Verdrag (hierna ook: UPOV 1991) treedt het Ver-drag pas in werking een maand nadat a) vijf staten hun akte van bekrachtiging, aanvaar-ding, goedkeuring of toetreding hebben nedergelegd, mits b) ten minste drie van deze akten zijn nedergelegd door staten die partij zijn bij de Akte van 1961-1972 of de Akte van 1978 (eerdere versies van het Verdrag). Naar verluidt zal aan deze twee voorwaarden begin 1997 voldaan zijn.3 Inwerkingtreding van de gewijzigde ZPW, waarvan de parle-mentaire behandeling inmiddels is voltooid,4 zal dan spoedig kunnen volgen. </inleiding><content>De introductie van het fenomeen 'afgeleid ras' komt voort uit de reeds vele jaren geleverde kritiek op het in het kwekersrecht van oudsher gekoesterde beginsel van de onafhanke-lijkheid. Op grond van dit beginsel, onder andere neergelegd in art. 5, lid 3 UPOV 1978 (de op dit moment nog geldende verdragstekst) en art. 40, lid 1 jo. 41, lid 1 ZPW, is de toestemming van de houder van het kwekersrecht voor een bepaald ras niet vereist voor het gebruik van materiaal van dat ras als uitgangspunt voor het kweken van andere rassen, noch voor het in de handel brengen van deze rassen. Dit zou op zichzelf nog niet zo be-zwaarlijk behoeven te zijn, ware het niet dat in het kwekersrecht een betrekkelijk lage be-schermingsdrempel geldt wat betreft de tussen rassen in aanmerking te nemen verschillen: de in art. 6, lid 1, onder a) UPOV 1978 en art. 29, lid 1, onder a) ZPW omschreven onder-scheidbaarheidseis verlangt slechts, dat het voor bescherming aangemelde ras zich op het tijdstip van de indiening van de aanvraag door ten minste één belangrijke eigenschap dui-delijk onderscheidt van elk ander algemeen bekend ras.&#13;
Het 'laagdrempelige' van dit vereiste zit hem in de interpretatie van het woord 'belang-rijk'. In UPOV-kringen wordt deze term sinds jaar en dag uitgelegd als: slechts voor de identificatie van het ras van belang. In deze optiek behoeft een ras zich dus niet in één of meer in economisch (functioneel) opzicht belangrijke eigenschappen van andere rassen te onderscheiden om toch voor bescherming in aanmerking te komen: een andere kleur van de wortels is (ook als het niet de bospeen betreft!) in zoverre voldoende. Met het oog op deze interpretatie zijn de woorden 'van belang zijnde' (eigenschappen) niet meer in de nieuwe verdragstekst terug te vinden. Art. 7 UPOV 1991 spreekt enkel nog over een 'dui-delijk onderscheid'.5 De Verordening inzake het communautaire kwekersrecht6 is het Verdrag hierin gevolgd (vergelijk art. 7). In ons land wordt over dit alles soms ook wel anders gedacht, mede door toedoen van de op dit punt voor meer dan één uitleg vatbare wetsgeschiedenis.7 De woorden 'van belang zijnde' zullen echter, getuige de Uitvoerings-wet UPOV 1991 (noot 4), ook in het toekomstige art. 29 ZPW niet meer in de definitie van onderscheidbaarheid voorkomen.&#13;
Het zojuist genoemde beginsel van de onafhankelijkheid van achtereenvolgende kweekproducten ten opzichte van elkaar, gekoppeld aan de betrekkelijk eenvoudig te ne-men hindernis van de onderscheidbaarheid, heeft in een aantal sectoren, met name in die van de sier- en fruitgewassen, tot problemen geleid. Enerzijds werd met betrekking tot een aantal in deze kringen veredelde gewassen de kans op 'nabootsing' van economisch interessante rassen reëel geacht. Immers, door 'toevoeging' van één, slechts voor de iden-tificatie nuttige, eigenschap aan een reeds bestaand, succesvol gebleken ras kon ook voor het 'nieuwe' ras kwekersrecht verkregen worden en aldus geprofiteerd worden van de reeds in het 'oude' ras aanwezige gunstige karaktertrekken.8 Anderzijds bleken bepaalde gewassen vrij gemakkelijk te muteren: het enkele signaleren van een mutant kon reeds het begin van een nieuw ras betekenen, en alhoewel het bij zo'n mutant ook om een in econo-misch opzicht belangrijke vondst kon gaan (naar verluidt vertonen siergewassen de mees-te mutaties in de bloemkleur), gaf het aldus op eenvoudige wijze verkrijgen van een nieuw ras aanleiding tot scheve gezichten. De kweker van het oude ras kon zodoende im-mers op een veelal simpele manier met zijn eigen ras beconcurreerd worden en zag zich gedwarsboomd in zijn streven om, ondersteund door de kwekersrechtelijke bescherming, de in zijn ras geïnvesteerde kosten terug te verdienen.9&#13;
De regeling betreffende afgeleide rassen beoogt nu, deze problematiek zo veel moge-lijk de wereld uit te helpen door de kweker van een oorspronkelijk ras een additionele bron van inkomsten te verschaffen in gevallen waarin anderen van diens innovatieve kweekproduct trachten profijt te trekken. Opmerking verdient echter nog, dat het onafhan-kelijkheidsbeginsel als zodanig wel overeind is gebleven: blijkens art. 15, lid 1, onder iii UPOV 1991 vormen afgeleide rassen slechts een uitzondering hierop, anders uitgedrukt: de afgeleide-rassenregels zullen als correctiemechanisme moeten gaan fungeren in situa-ties waarin het beginsel van de onafhankelijkheid geacht wordt tot onbevredigende resul-taten te leiden. Ook het ontdekken van een ras kan in het toekomstige kwekersrecht nog steeds tot bescherming leiden, getuige het eerste deel van de definitie van 'kweker' in art. 1, onder iv UPOV 1991: 'de persoon die een ras heeft gekweekt of ontdekt en ontwik-keld'.&#13;
In de gewijzigde ZPW treffen we het onafhankelijkheidsbeginsel aan in art. 40, lid 3, aanhef en onder c: het verbod tot het verrichten van aan de houder van het kwekersrecht voorbehouden handelingen is niet van toepassing op 'handelingen welke worden verricht voor het kweken van nieuwe rassen'. De verdragsdefinitie van 'kweker' is verwerkt in de art. 30, 31 en 32. Tegelijkertijd komt in art. 29, lid 1, onder a) ZPW te vervallen de passa-ge, blijkens welke het voor de onderscheidbaarheid van een ras niet van belang is 'of de oorsprongvariatie, die het zijn aanzijn heeft gegeven, op kunstmatige of natuurlijke wijze is ontstaan'. In de memorie van toelichting (MvT) merken de bewindslieden op, dat deze 'enigszins cryptische formulering, die bedoelde te zeggen dat ook bijvoorbeeld "in het wild'' gevonden planten of door een kweker aangetroffen mutanten, die door kweektech-nische zorg als ras aangemerkt kunnen worden, in aanmerking komen voor verlening van kwekersrecht, (...) thans overbodig (is)',10 gezien de nieuwe omschrijving van de term 'kweker'. Aanstonds moge duidelijk worden, dat een en ander in ieder geval met betrek-king tot mutanten wat genuanceerder zal komen te liggen.&#13;
De zojuist genoemde achtergronden van de afhankelijkheidsregeling hielden voorna-melijk verband met wat men de klassieke veredelingsmethoden zou kunnen noemen. Daarnaast heeft nog een ander motief, dat veeleer met moderne kweektechnieken samen-hangt, een rol gespeeld. In het octrooirecht bestaat niet, zoals in het kwekersrecht, een on-afhankelijkheidsregel als hiervóór beschreven, maar wordt sinds jaar en dag juist vanuit een afhankelijkheidsprincipe gewerkt: als twee uitvindingen van twee afzonderlijke personen elkaar gedeeltelijk overlappen, kan degene die zijn aanvrage om verlening van octrooi als laatste heeft ingediend het hem naderhand verleende octrooi niet exploiteren zonder in-breuk te maken op het op de eerdere aanvrage verleende octrooi. Alleen via verlening van een licentie is hieraan iets te doen; in sommige gevallen kan een gedwongen licentie uit-komst bieden (vergelijk voor ons land art. 57, lid 4 Rijksoctrooiwet (ROW) 1995). Toegepast op de sedert een aantal jaren actuele problematiek inzake 'Octrooirecht-kwekersrecht-biotechnologie'11 kan een en ander het volgende meebrengen. Stel, dat een kweker een geoctrooieerd gen van iemand anders in zijn ras inbrengt. De octrooihouder zal deze vorm van gebruik alsmede de exploitatie van het aldus gemodificeerde ras we-gens octrooiinbreuk kunnen verhinderen (vergelijk art. 53, lid 1 ROW 1995). Is het daar-entegen de octrooihouder, die zijn gen in een bestaand ras inbrengt (en daarmee dus een nieuw en kwekersrechtelijk beschermbaar ras creëert), dan kan de houder van het kwe-kersrecht voor het eerdere ras (het ras zonder het speciale gen) hiertegen onder het huidige regime niets ondernemen. Men houde hierbij in het oog, dat een gen als zodanig wel, maar een ras als zodanig niet octrooirechtelijk kan worden beschermd (vergelijk art. 53 sub b Europees Octrooiverdrag (EOV) en art. 3 sub b ROW 1995), en dat dus - zoals uit de vorige volzin al impliciet bleek - de houder van een octrooi voor een bepaald gen daarnaast, indien ook bescherming voor een of meer rassen gewenst wordt, op het kwe-kersrecht is aangewezen.&#13;
De nieuwe afhankelijkheidsregels beogen mede, deze scheve verhouding voor een be-langrijk deel recht te trekken: in de tweede zojuist genoemde situatie zal, onder het nieu-we regime, sprake zijn van een nieuw ras, dat echter in wezen is afgeleid van het oorspronkelijke ras (het ras zonder het speciale gen). Zonder de toestemming van de hou-der van het kwekersrecht voor laatstbedoeld ras, zal de houder van het kwekersrecht voor het eerstbedoelde ras (mèt gen) zijn uitsluitend recht niet kunnen exploiteren zonder in-breuk te plegen op het oudere kwekersrecht. Een en ander verschaft dus ook de 'klassie-ke' kweker een betere onderhandelingspositie dan voorheen.12&#13;
DE REGELING VOOR AFGELEIDE RASSEN IN UPOV 1991 EN ZPW&#13;
Inleiding&#13;
Voorzover hier van belang bepaalt art. 14, lid 5 UPOV 1991 het volgende:&#13;
'5. (Afgeleide rassen en bepaalde andere rassen)&#13;
a. De bepalingen van het eerste tot en met het vierde lid zijn ook van toepassing op&#13;
i. rassen die in wezen zijn afgeleid van het beschermde ras, wanneer het beschermde ras zelf niet een in wezen afgeleid ras is, ii. ... iii. ...&#13;
b. Voor de toepassing van het bepaalde in letter a, punt i, wordt een ras aangemerkt als in wezen afgeleid van een ander ras ("het oorspronkelijke ras") wanneer&#13;
i. het hoofdzakelijk is afgeleid van het oorspronkelijke ras of van een ras dat zelf hoofdzakelijk is afgeleid van het oorspronkelijke ras, met behoud van de expressie van de wezenlijke eigenschap-pen die het resultaat is13 van een bepaald genotype of een combinatie van genotypen van het oor-spronkelijke ras, ii. het duidelijk te onderscheiden is van het oorspronkelijke ras en&#13;
iii. het, afgezien van de afwijkingen die voortvloeien uit de afleidingshandeling, overeenkomt met het oorspronkelijke ras qua wezenlijke eigenschappen waarin het genotype of de combinatie van genotypen van het oorspronkelijke ras tot uitdrukking komt.&#13;
c. In wezen afgeleide rassen kunnen bijvoorbeeld zijn verkregen door middel van de selectie van een natuurlijke of teweeggebrachte mutant, of van een somaklonale variant, de selectie van een in-dividu dat afwijkt van planten van het oorspronkelijke ras, terugkruisingen of transformatie door middel van genetische modificatie.'&#13;
Ook na herhaalde lezing van bovenstaande tekst zal men het wel met mij eens zijn, dat we hier een gecompliceerde materie in een even ingewikkelde verdragsbepaling weerspiegeld zien. Alvorens de verschillende onderdelen nader in ogenschouw te nemen, wil ik enkele opvallende karaktertrekken van de regeling als geheel signaleren, naar aanleiding van het-geen tijdens de diplomatieke conferentie (Genève, 4-19 maart 1991) hieromtrent (in het kader van wijzigingsvoorstellen) te berde is gebracht:&#13;
- De regeling, die bepaalde rassen tot op zekere hoogte afhankelijk maakt van andere rassen, is bewust geplaatst in art. 14, dat als opschrift heeft meegekregen: 'Omvang van het kwekersrecht'; de bepalingen moeten dus worden gezien als onderdeel van het uitslui- tend recht van de houder van het kwekersrecht voor het oorspronkelijke ras; aldus vormt de regeling een van de meest fundamentele en in het oog springende wijzigingen in het nieuwe Verdrag.14&#13;
- De regeling is dwingend van aard: de lidstaten hebben niet de bevoegdheid haar in hun nationale wetgeving te amenderen door daarin bepaalde beperkingen aan te bren- gen.15&#13;
- De regeling geldt gedurende de gehele periode dat het kwekersrecht, verleend voor het oorspronkelijke ras, van kracht is en dus niet slechts gedurende bijvoorbeeld de eerste tien jaar.16&#13;
- De regeling geldt voor alle (en is dus niet beperkt tot een aantal specifieke) geslach- ten en soorten.17&#13;
Aldus strandden vrijwel alle amendementen met betrekking tot het oorspronkelijke ontwerp; alleen op enkele redactionele punten bleken de lidstaten bereid tot wijziging over te gaan. Deze gang van zaken onderstreept het grote belang dat aan de nieuwe bepa-lingen werd gehecht.&#13;
Op de slotdag van de diplomatieke conferentie, waarop de tekst van het Verdrag werd vastgesteld, werd een resolutie aangenomen, waarin de Secretaris-Generaal werd verzocht concept-richtlijnen op te (doen) stellen ter nadere concretisering van het in art. 14, lid 5 bepaalde.18 Tijdens de beraadslagingen over deze - door de Japanse delegatie voorgestelde - resolutie werd het belang van het afhankelijkheidsbeginsel meermalen benadrukt, maar werd tegelijkertijd gewezen op de technische moeilijkheden die het ten uitvoer leg-gen van de regeling in de praktijk teweeg zou kunnen brengen, in het bijzonder ten aan-zien van de vraag, wanneer een ras als een afgeleid ras beschouwd moest worden.19 Het komt mij voor, dat de zeer geringe aandacht die tijdens de discussies aan deze toch be-paald niet eenvoudige vraag is besteed, nogal schril afsteekt tegen het 'compromisloze' karakter van de regeling zélf. Hoe dit ook zij, een eerste poging om de resolutie tot uit-voering te brengen vormde een op 10 september 1991 verschenen document, opgesteld door het Bureau van de Unie tot bescherming van kweekproducten en besproken door de administratieve en juridische commissie op 21 en 22 oktober 1991.20 Het document werd een jaar later opgevolgd door een ander, dat slechts op een klein aantal punten van diens voorganger afweek.21&#13;
In de Inleiding van dit laatste document (getiteld 'Essentially derived varieties') roepen de opstellers ervan een aantal constateringen tijdens de diplomatieke conferentie in herin-nering, te weten dat:&#13;
- de eventueel vast te stellen richtlijnen op geen enkele wijze juridisch bindend zullen zijn;&#13;
- deze richtlijnen het wezen van de verdragsbepalingen noch de interpretatie daarvan zullen kunnen wijzigen;&#13;
- deze verdragsbepalingen integraal deel uitmaken van de bepalingen die de omvang van het kwekersrecht vastleggen en het (dus) de verantwoordelijkheid van de kweker is voor zijn rechten in dit verband op te komen.&#13;
Dit laatste impliceert dat de hier bedoelde richtlijnen een geheel ander karakter (zullen) hebben dan eerder door de Unie vastgestelde richtlijnen, zoals die met betrekking tot het testen van rassen op onderscheidbaarheid, homogeniteit en bestendigheid of die welke op de naamgeving van rassen betrekking hebben: daar ging het om tot de (onderzoeksinstan-ties van de) lidstaten gerichte aanbevelingen, hier echter betreft het een aangelegenheid die los staat van de verlening van kwekersrecht voor welk ras dan ook: of dit ras, alhoe-wel beschermd, als een afgeleid ras beschouwd moet worden, is geen zaak van de kwe-kersrecht-verlenende instanties, maar van de kwekers zélf.22&#13;
In het onderstaande zal ik mede van dit document, dat een korte toelichting op de ver-dragsbepaling geeft, gebruik maken bij de bespreking van de respectievelijke onderdelen. Voor de overzichtelijkheid komt het nieuwe artikel in de ZPW daarna afzonderlijk (en voorzover nog nodig) aan de orde. Om eventuele misverstanden te voorkomen: definitie-ve UPOV-richtlijnen met betrekking tot afgeleide rassen zijn nog niet vastgesteld en ge-zien de ingewikkeldheid van de materie is onzeker of ze er ooit zullen komen.23&#13;
Art. 14, lid 5 UPOV 1991&#13;
Onderdeel a.,i.&#13;
In de aanhef verklaart dit onderdeel de bepalingen van het eerste tot en met het vierde lid van art. 14 op afgeleide rassen van overeenkomstige toepassing. Dit betekent, dat de hou-der van het kwekersrecht voor een afgeleid ras de toestemming behoeft van de houder van het kwekersrecht voor het oorspronkelijke ras, teneinde bepaalde commerciële handelin-gen met betrekking tot teeltmateriaal èn geoogst materiaal van zijn (afgeleide) ras te kunnen verrichten (of door derden, bijvoorbeeld op basis van licentiecontracten te doen ver-richten), zoals het voortbrengen, te koop aanbieden en verkopen van dat materiaal. De houder van het kwekersrecht voor het oorspronkelijke ras kan aan zijn toestemming voor-waarden en beperkingen verbinden (leden 1 en 2). Of een en ander ook geldt ten aanzien van handelingen met betrekking tot producten die rechtstreeks zijn vervaardigd uit ge-oogst materiaal (lid 3) en/of ten aanzien van andere dan de in lid 1 genoemde handelingen (lid 4) is afhankelijk van het nationale recht in kwestie: deze laatste twee zijn facultatieve bepalingen die de lidstaten niet noodzakelijkerwijs in hun wetgeving hoeven op te nemen. In de 'nadere analyse' hierna kom ik nog op de omvang van de bescherming in deze con-text terug.&#13;
Onder i. is de passage na de komma ('... wanneer het beschermde ras zelf niet een in wezen afgeleid ras is') opvallend. Zij maakt duidelijk, dat indien bijvoorbeeld ras C is af-geleid van ras B, en ras B op zijn beurt van ras A, ras C niet onder de reikwijdte van de bescherming van ras B valt, omdat ras B zélf een (van ras A) afgeleid ras is. De kweker van ras C heeft in dit voorbeeld 'geluk': op zijn ras is het afhankelijkheidsregime niet van toepassing; dit zou slechts anders zijn, indien zou komen vast te staan dat ras C niet alleen ten opzichte van ras B, maar ook ten opzichte van ras A als een afgeleid ras te beschou-wen is: de kweker van ras A (het oorspronkelijke ras) zou dan immers óók zeggenschap over de exploitatie van ras C verkrijgen. Aldus wordt het ontstaan van zogenoemde 'af-hankelijkheidspyramiden' voorkomen: zonder een bepaling als deze zou het einde van de onderlinge afhankelijkheid van rassen als hier bedoeld dikwijls niet in zicht zijn, hetgeen niet bevorderlijk zou zijn voor de rechtszekerheid. Het oorspronkelijke ras kan dus per definitie geen afgeleid ras zijn.24 En bovendien geldt in dit verband doorgaans: eenmaal een oorspronkelijk ras, altijd een oorspronkelijk ras, eenmaal een afgeleid ras, altijd een afgeleid ras. Valt de bescherming, verleend voor een oorspronkelijk ras, na verloop van tijd weg, bijvoorbeeld door het verstrijken van de maximale beschermingstermijn of als gevolg van een aktie tot vervallenverklaring, dan blijft desondanks een eenmaal vastge-stelde afhankelijkheidsrelatie bestaan.25 De houder van het kwekersrecht voor het afgeleide ras profiteert alsdan in zoverre van het niet meer beschermd zijn van het oorspronkelijke ras, dat hij voor de exploitatie van zijn ras niet langer van de toestemming van een ander afhankelijk is, maar zijn ras wordt anderzijds niet als het ware 'bevorderd' tot oorspronkelijk ras.26 Op de bewijsproblematiek, die met dit alles uiteraard nauw ver-bonden is, kom ik straks terug (zie 'Nadere analyse ...' enz.). Onderdeel b., i., ii. en iii.&#13;
In dit deel van art. 14, lid 5 wordt het 'in wezen afgeleide ras' uit onderdeel a. gedefini-eerd. Het betreft een drietal cumulatief geformuleerde vereisten. Onder i. lezen we, dat sprake moet zijn van een hoofdzakelijk afgeleid ras. Strikt genomen zou hieraan voldaan zijn, indien een ras voor meer dan 50% van een ander ras zou zijn afgeleid. Uit het ver-volg van de tekst blijkt echter, dat dit percentage veel hoger zal moeten liggen, aangezien het anders vrijwel uitgesloten lijkt dat het afgeleide ras praktisch het gehele genotype van het oorspronkelijke ras behoudt. Men zal waarschijnlijk moeten denken aan één of althans zeer weinig verschillen tussen de bewuste rassen. Om deze reden spreekt de tekst dan ook over 'het oorspronkelijke ras' in de enkelvoudsvorm.27&#13;
Daarnaast blijkt uit de tekst, dat er van een afleidingshandeling sprake moet zijn. Dit zal meestal betekenen, dat een kweker zich in zijn veredelingsprogramma bewust toelegt op het gebruik van een methode die betrekkelijk eenvoudig tot nieuwe rassen zal leiden;28 denkbaar is echter ook, dat hij zich wel degelijk veel moeite getroost om een nieuw ras tot ontwikkeling te brengen en dat het resultaat van deze inspanningen desondanks als een af-geleid ras wordt beschouwd.29 Bij onderdeel c. van art. 14, lid 5 kom ik hierop terug.&#13;
Op het eerste gezicht lijkt het wellicht tegenstrijdig, dat in onderdeel a., i. een ras dat zelf in wezen van een oorspronkelijk ras is afgeleid, tot op zekere hoogte buiten het af-hankelijkheidsregime wordt gelaten (zie de bespreking hiervóór), terwijl in onderdeel b., i. juist óók wordt gesproken over 'een ras dat zelf hoofdzakelijk is afgeleid van het oor-spronkelijke ras'. Naar mijn mening moet een en ander aldus begrepen worden, dat b. slechts aangeeft onder welke voorwaarden er in het algemeen sprake kan zijn van een af-geleid ras, terwijl a. bespreekt wat daarvan dan de consequenties zijn; a. perkt b. als het ware in, door de toepasselijkheid van leden 1-4 van art. 14 alléén te aanvaarden indien het oorspronkelijke ras niet ook zélf een afgeleid ras (als bedoeld in b.) is.30&#13;
Onder i. lezen we verder, dat de expressie van de wezenlijke eigenschappen, die het re-sultaat is van een bepaald genotype of een combinatie van genotypen behouden moet blijven. Het gaat hier om het behoud van de respectievelijke uitdrukkingsvormen van die eigenschappen, die onontbeerlijk of fundamenteel zijn voor het ras in kwestie. 'Eigen-schappen' heeft in dit verband betrekking op alle kenmerken van het ras, waaronder mor-fologische, fysiologische, landbouwkundige, industriële en biochemische. Welke van al deze eigenschappen in deze context als 'wezenlijk' zullen kunnen worden aangemerkt, is een vraag die van ras tot ras verschillend beantwoord kan worden. Richtlijnen op dit punt, ten einde verschillen tussen de lidstaten zoveel mogelijk te voorkomen, zouden welkom zijn31 (zie echter ook hierna onder 'Nadelen van de nieuwe regeling' enz.). Dat slechts er-felijke eigenschappen in de beschouwing betrokken moeten worden, is duidelijk gemaakt door het gebruik van de woorden 'die het resultaat is32 van een bepaald genotype'. Niet-erfelijke kenmerken, die uitsluitend door invloeden van buitenaf tot expressie komen en niet onder elk milieu dezelfde expressie te zien geven, vallen erbuiten.33 De term 'genotype' slaat op de totale, genetisch bepaalde, verschijningsvorm van een plant.34 De tekst van het Verdrag houdt daarnaast rekening met de mogelijkheid, dat binnen één en hetzelfde ras een combinatie van twee of meer van dergelijke verschijningsvormen kan bestaan. Kennelijk heeft men hier gedacht aan genotypen die van elkaar te onderscheiden zijn, zonder dat dit tot gevolg heeft dat van meer dan één ras gesproken kan worden.&#13;
Het gebruik van de term 'expressie' betekent intussen mijns inziens ook nog iets an-ders: verschillen tussen rassen die uitsluitend op DNA-niveau waarneembaar zijn zonder aan het licht te treden op populatie-niveau dienen buiten beschouwing gelaten te worden. In UPOV-verband is men in het kader van de problematiek van de onderscheidbaarheid van rassen tot een vergelijkbare conclusie gekomen.35&#13;
Onderdeel b. vervolgt sub ii. met de voorwaarde, dat het afgeleide ras duidelijk onder-scheidbaar moet zijn van het oorspronkelijke ras en dus, los van laatstbedoeld ras, kwe-kersrechtelijk te beschermen is. Aangezien op grond van art. 7 UPOV 1991 een ras eerst dan voor bescherming in aanmerking komt, indien het zich duidelijk van alle andere (al-gemeen bekende) rassen onderscheidt, en derhalve een ras dat hieraan niet voldoet binnen de bandbreedte van een ander (al dan niet beschermd) ras zal vallen, is het sub ii. gestelde juridisch gezien overbodig. Het staat er klaarblijkelijk alleen maar 'voor alle duidelijk-heid'.&#13;
De derde en laatste eis, die in onderdeel b. sub HL aan het afgeleide ras wordt gesteld, houdt in wezen niet méér in dan reeds sub i. is verwoord. Men heeft echter op deze wijze willen benadrukken, dat er wel degelijk één of enkele verschillen tussen het oorspronke-lijke en het afgeleide ras mogen bestaan, maar dat deze niet zo groot mogen zijn, dat laatstbedoeld ras niet langer op de essentiële punten met het genotype van eerstbedoeld ras overeenstemt. Anders gezegd: naast de mmimwm-afstand van het ene ras ten opzichte van het andere, vereist voor de verkrijging van het kwekersrecht, wordt ook de maximum-afstand, die nog tot afhankelijkheid kan leiden, een belangrijke graadmeter. Aldus be-schouwd heeft de voorwaarde onder Ui. betrekking op de (mate van) gelijkheid van beide rassen, terwijl de voorwaarde onder i. de nadruk legt op de oorsprong van het afgeleide ras. Geconstateerd kan echter worden, dat Ui. ook iets zegt over die oorsprong ('aflei-dingshandeling'), terwijl i. tevens naar de gelijkheid verwijst ('overeenkomt met het oor-spronkelijke ras qua wezenlijke eigenschappen ...').36&#13;
Onderdeel c.&#13;
Bij de toelichting op onderdeel b. merkte ik al op, dat voorwaarde voor de toepasselijk-heid van de nieuwe afhankelijkheidsregels is, dat er sprake is van een afleidingshande-ling. Bovendien bleek daar reeds, dat het in de praktijk zo goed als altijd zal neerkomen op slechts één verschil (of althans zeer weinig verschillen) tussen het oorspronkelijke en een daarvan afgeleid ras. De samenstellers van de verdragstekst hebben een en ander mede duidelijk willen maken door in onderdeel c. een aantal voorbeelden te geven van in dit verband min of meer 'verdachte' veredelingsmethoden.37 Het gaat hier namelijk om methoden, waarbij doorgaans inderdaad vrijwel het volledige genotype van het oorspron-kelijke ras bewust wordt overgenomen. De goede verstaander vindt in de opsomming ook iets terug van de hiervóór genoemde achtergronden van de regeling: de mutanten, bijvoor-beeld, verwijzen naar hetgeen als een tekortkoming van het oude systeem werd gezien, terwijl men met de vermelding van transformatie door middel van genetische modificatie het vizier mede op het heden en op de toekomst heeft willen richten. De bewijsproblema-tiek (c.q. de verdeling van de bewijslast) speelt ook in dit soort situaties vanzelfsprekend een belangrijke rol; zie hierna onder het kopje 'Nadere analyse ...' enz.&#13;
Van UPOV-zijde is in dit verband nog wel benadrukt, dat het in elk geval de bedoeling is geweest, de traditionele kweekmethoden van kruising en selectie buiten schot te laten.38&#13;
Art. 41 ZPW&#13;
Over de wijze, waarop de Nederlandse bewindslieden het afhankelijkheidsregime in de ZPW willen gaan vormgeven, behoeft na het voorgaande niet veel meer gezegd te wor-den. Voorzover hier van belang, bepaalt art. 41, leden 1 en 2:&#13;
' 1. Het in artikel 40, eerste lid, bedoelde uitsluitend recht is tevens van toepassing op de in dat lid bedoelde handelingen met betrekking tot materiaal van&#13;
a. rassen, die zijn afgeleid van het in artikel 40, eerste lid, bedoelde beschermde ras, tenzij het beschermde ras zelf is afgeleid van een ander ras;&#13;
b....&#13;
c....&#13;
2. Voor de toepassing van het eerste lid, onderdeel a, wordt een ras beschouwd als afgeleid van een ander ras indien het hoofdzakelijk is afgeleid van het oorspronkelijke ras dan wel van een ras dat zelf hoofdzakelijk is afgeleid van het oorspronkelijke ras, met behoud van de expressie van de wezenlijke eigenschappen welke het resultaat zijn van een bepaald genotype of combinatie van ge-notypen van het oorspronkelijke ras.'&#13;
Weliswaar staat in de aanhef van lid 1, dat de in het eerste lid van art. 40 bedoelde hande-lingen met het afgeleide ras (kort gezegd) onder het kwekersrecht voor het oorspronkelij-ke ras vallen, maar, zo zegt de MvT,39 'uiteraard' zijn op het aldus uitgebreide kwekersrecht ook de leden 2 tot en met 5 van art. 40 van toepassing. De vraag lijkt gewet-tigd, of dit laatste niet uitdrukkelijk bepaald had moeten worden. Zó vanzelfsprekend is het mijns inziens allemaal niet. Als ik het goed zie, kan de toepasselijkheid in deze con-text van de leden 2-5 slechts worden afgeleid uit het feit, dat art. 41, lid 1 in de aanhef over 'materiaal' spreekt, daarmee kennelijk niet alleen doelend op teeltmateriaal (art. 40, lid 1), maar ook op geoogst materiaal (art. 40, lid 4). Vallen onder 'materiaal' dan echter ook de 'produkten die rechtstreeks zijn vervaardigd met gebruikmaking van geoogst ma-teriaal' (art. 40, lid 5)? Art. 14, lid 5 UPOV 1991 geeft de bedoeling van een en ander naar mijn mening een stuk duidelijker weer.&#13;
Verder valt op, dat de wetstekst korter is dan de verdragstekst, in het bijzonder in lid 2 van art. 41. Terecht mijns inziens merkt de MvT dienaangaande op,40 dat de hiermee corresponderende onderdelen b. ii. en b. iii. van art. 14, lid 5 UPOV 1991 geen zelfstandige betekenis hebben (zie ook hiervóór).&#13;
Art. 41 omvat, ten slotte, ook nog een derde en vierde lid. Deze leden komen hierna aan de orde.</content><legacyfootnotes>1. Docnr. DC/91/138, UPOV, Geneva. Aanvankelijk verscheen de tekst van het Verdrag in het Engels (Trb. 1992, 52), Duits en Frans. De Nederlandse vertaling werd gepubliceerd in Trb. 1993, 153. Ingevolge art. 41 van het Verdrag prevaleert de Franse versie in geval van discrepanties.&#13;
2. L'histoire se répète: reeds eind jaren vijftig kende het toenmalige Ontwerp-ZPW een afhankelijkheidsregeling in art. 49, lid 2, die echter moest worden geschrapt toen bleek dat het in 1961 tot stand gekomen UPOV-Verdrag geen afhankelijkverklaring toeliet. Vgl. Van der Kooij, Kwekersrecht in ontwikkeling, Zwolle 1990, p. 317 e.v.&#13;
3. Tweede Kamer, vergaderjaar 1995-1996, 24 129 (Ontwerp-Uitvoeringswet UPOV 1991), nr. 5 (Nota naar aanleiding van het Verslag), p. 3.&#13;
4. Wet van 26 juni 1996, Stb. 398.&#13;
5. Zie o.a. docnr. CAJ/XXÜT/2, UPOV, Geneva, d.d. 13 juli 1988, p. 20.&#13;
6. Verordening nr. 2100/94 d.d. 27 juli 1994, Pb. EG d.d. 1 september 1994, L 227/1, in werking getreden op 1 september 1994, wat het materiële deel betreft operationeel met ingang van 27 april 1995.&#13;
7. Vergelijk recentelijk de beschikking van de Raad voor het Kwekersrecht (Afd. Landbouwgewassen) d.d. 13 februari 1995, aanvrage ARD 1097, Pb. RvhK 1995, nr. 337, p. 52 e.v., nt. Van der Kooij (over de bloemkleur van een aardappelras).&#13;
8. Vergelijk in dit verband de considerans bij de Ontwerp-Verordening inzake het communautaire kwekers recht (doc.nr. COM (90) 347 def., Pb. EG d.d. 28 september 1990, nr. C 244/1): '... uit commercieel oog punt (...) een imitatie...').&#13;
9. Vergelijk doc.nr. CAJ/XXm/2, p. 20.&#13;
10. Tweede Kamer, vergaderjaar 1994-1995, 24 129, nr. 3, p. 8.&#13;
11. Vergelijk o.a. de kamerstukken onder nr. 19 744, vergaderjaar 1986-1987 tot en met vergaderjaar 1993-1994.&#13;
12. Vergelijk o.m. Greengrass, EIPR 1991, p. 471; Lange, GRUR Int. 1993, p. 139; Straus, GRUR 1993, p. 800. Men zie voor een omvangrijke voorstudie op dit terrein doc.nr. BioT/CE/ÜI/2, d.d. 8 april 1987, WIPO, Geneva ('Industrial property protection of biotechnological inventions'), met speciale aandacht voor afhankelijkheidsregels in §§81-89 en 179.&#13;
13. Lees: zijn. De Engelse tekst luidt hier namelijk: '... while retaining the expression of the essential charac- teristics that result from the genotype ...' (curs. toegevoegd). In het nieuwe art. 41, lid 2 ZPW (zie aan stonds) wordt wel de meervoudsvorm gebruikt.&#13;
14. Records of the diplomatic conference for the revision of the International convention for the protection of new varieties of plants, UPOV, Geneva 1992 (Docnr. 346 (E)) Summary minutes, o.a. §§1054.2 en 1055.2.&#13;
15. Records, o.a. §§1054.2 en 1636.&#13;
16. Records, §§1062, 1143.1 en 1147.&#13;
17. Records, §§1115 en 1117.&#13;
18. Docnr. DC/91/140, d.d. 19 maart 1991, UPOV, Geneva; Records, p. 63.&#13;
19. Records, §§1118-1139.&#13;
20. Doc.nr. CAJ/29/2, UPOV, Geneva ('Guidelines relating to essentially derived varieties').&#13;
21. Doc.nr. IOM/6/2, d.d. 17 augustus 1992, eveneens tot stand gebracht door het Bureau van de Unie ten be hoeve van een bespreking met internationale organisaties op 30 oktober 1992.&#13;
22. Doc.nr. IOM/6/2, nrs. 1-5.&#13;
23. Vergelijk laatstelijk Tweede Kamer, vergaderjaar 1994-1995,24 129, nr. 3, p. 16.&#13;
24. Het Voorstel voor een communautair kwekersrecht (zie noot 7) ging aanvankelijk in art. 11, lid 3 van een andere opzet uit: een beperkende zinsnede als zoeven bedoeld kwam daarin niet voor. Voorstellen van de organisaties Ciopora en AIPPI, om de bewuste zinsnede ook in de verdragstekst te schrappen, vonden tij dens de diplomatieke conferentie tot herziening van het UPOV-Verdrag geen weerklank; vergelijk Von Pechmann en Straus, GRUR Int. 1991, p. 509. Vergelijk over de genoemde 'pyramiden' ook Lukes, GRUR Int. 1987, p. 321 en de bijlage bij docnr. IOM/6/2, p. 1. Zie ook noot 26. Ik kom verderop, in het kader van de 'nadere analyse' nog hierop terug.&#13;
25. Anders zal dit (kunnen) liggen in geval van vernietiging van het kwekersrecht op grond van het nieuwe art. 54, lid 1 ZPW, bijv. indien blijkt dat het als 'oorspronkelijk' beschouwde ras bij nader inzien niet on derscheidbaar was.&#13;
26. De ben er in dit voorbeeld van uitgegaan, dat de kweker van het oorspronkelijke ras (A) en die van het af geleide ras (B) twee verschillende personen zijn. Is dit niet het geval, en wordt vervolgens door een andere kweker een (tweede) afgeleid ras (C) ontwikkeld uit ras A, dan zal de kweker van ras A en ras B zijn kwe kersrecht voor ras A zo lang mogelijk in stand moeten zien te houden om zijn zeggenschap over ras C te continueren. In dit soort situaties is wel voor een anders geformuleerde afhankelijkheidsregel gepleit; zie noot 24 en Straus, GRUR 1993, p. 800; anders kennelijk nog Lange, GRUR Int. 1993, p. 141.&#13;
27. Doc.nr. IOM/6/2, nrs. 8 en 12; vergelijk ook Lange, GRUR Int. 1993, p. 141 en de Records, §§1080 en 1089.&#13;
28. Vergelijk Greengrass, EIPR 1991, p. 471.&#13;
29. Vergelijk docnr. IOM/6/2, bijlage, p. 4, sub 3.2, (i); p. 5, sub 4.1, (ii) ('The amount of effort or expenses involved in the development of the (...) variety is irrelevant.').&#13;
30. Vergelijk doc.nr. CAJ/29/6, UPOV, Geneva, d.d. 21 oktober 1991 (voorlopig standpunt Assinsel), bijlage, p. 3, B, 1, c) en voorts GRUR Int. 1993, p. 143 (definitief standpunt Assinsel).&#13;
31. Doc.nr. CAJ/29/2, nr. 20; docnr. CAJ/29/6, bijlage, p. 2, sub 2; Lange, GRUR Int. 1993, p. 140.&#13;
32. Zie noot 13.&#13;
33. Doc.nr. IOM/6/2, nrs. 9-10.&#13;
34. Vergelijk ook de Records, §997 ('the entire genetic constitution of an individual') en §998 ('a set of gene- tic information').&#13;
35. Krinkels, Prophyta 1995, nr. 6, p. 5; zie ook de beschikking van de Raad voor het Kwekersrecht (Afd. Landbouwgewassen) d.d. 15 maart 1994, aanvrage ARD 937, Pb. RvhK 1995, nr. 335, p. 33, nt. Van der Kooij.&#13;
36. Vergelijk doc.nr. IOM/6/2, nrs. 12-13.&#13;
37. Doe Jir. IOM/6/2, nr. 12; zie voor enkele andere voorbeelden (te weten wijziging van het aantal chromoso men respectievelijk celfusie) de bijlage bij dit document, p. 6-7 en Lange, GRUR Int. 1993, p. 140.&#13;
38. Doc.nr. IOM/6/2, nr. 21; in dezelfde zin reeds doc.nr. IOM/IV/2, UPOV, Geneva, d.d. 22 juni 1989, p. 12, sub 6, (iii) en doc.nr. CAJ/XXIV/4, UPOV, Geneva, d.d. 3 april 1989, p. 17, nr. 63 en p. 26, nr. 95.&#13;
39. Tweede Kamer, vergaderjaar 1994-1995, 24 129, nr. 3, p. 15.&#13;
40. T.a.p. (vorige noot). &#13;
</legacyfootnotes><footnotes><footnote/></footnotes><auteurs>Mr. PA.C.E. van der Kooij</auteurs><published>1996-10-01 00:00:00</published><modified>1994-05-30 00:00:00</modified><editiondate>1996-10-01</editiondate><htmlpath>https://denhollander.info/artikel/5926</htmlpath></article>
</articles></edition>