<edition><articles><article><jaar>1983</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1983</searchword><id>6451</id><udhid>UDH:TvAR/6451</udhid><titel>Bestuurlijke besluitvorming t.b.v. landelijke gebieden</titel><searchwords><searchword>TvAR 11/1983</searchword><searchword>UDH:TvAR/6451</searchword></searchwords><attachments><attachment><name>1983_nr 11_Artikel_Snijders.pdf</name><extention>pdf</extention><url>https://denhollander.info/download/6233/ci</url></attachment></attachments><inleiding>Op 16 en 17 november 1982 organiseerde de aan de Landbouwhogeschool Wageningen&#13;
verbonden Stichting Post-Academisch Onderwijs een PAO-cursus met als thema&#13;
'Bestuurlijke besluitvorming t.b.v. landelijke gebieden'.&#13;
Op 2 en 3 februari 1983 vond een herhaling van de cursus plaats. De cursusleiding&#13;
berustte bij Prof.mr. W. Brussaard, hoogleraar Argrarisch Recht, en Prof.drs.&#13;
A.A. Kampfraath, hoogleraar Industriële bedrijfskunde, die beiden eveneens aan de&#13;
Landbouwhogeschool zijn verbonden.&#13;
De doelstelling van de cursus was tweeledig. In de eerste plaats wilde men op deze&#13;
wijze beantwoorden aan een gebleken vraag naar een cursus over het genoemde thema.&#13;
Tevens wilde men langs deze weg peilen in hoeverre er behoefte bestaat aan het&#13;
opnemen van bestuurskundige vakken in het onderwijsaanbod van de Landbouwhogeschool.&#13;
Van de 32 cursisten was twee-derde afgestudeerd aan de L.H.; door&#13;
middel van een enquête werd hun na afloop van de cursus gevraagd of zij met betrekking&#13;
tot de tijdens de cursus besproken onderwerpen een lacune in hun opleiding&#13;
constateerden. Ruim de helft van hen beantwoordde deze vraag bevestigend.</inleiding><content>De eerste serie lezingen had het bestuurlijke systeem van Nederland tot onderwerp.&#13;
De rij sprekers werd geopend door Prof.mr. J. Wessel (TH-Delft). Aan de hand van&#13;
twee praktijk-voorbeelden gaf hij een overzicht van het grote aantal organen dat op&#13;
gemeentelijk-, provinciaal- en rijksniveau is betrokken bij de ruimtelijke ordening.&#13;
De diversiteit aan organen heeft tot gevolg dat de besluitvorming ondoorzichtig en&#13;
onoverzichtelijk is en besluitvormings-processen erg veel tijd in beslag nemen. Hij&#13;
pleitte daarom voor decentralisatie. De besluitvorming wordt zo dichter bij de belanghebbenden&#13;
gebracht en de voor de besluitvorming te volgen lijnen worden bekort.&#13;
Decentralisatie zou tevens kunnen leiden tot kostenbeperking.&#13;
Mr.dr. F.L. Bussink (RPD) sprak over het functioneren van het overheidsbestuur.&#13;
Hij poneerde de stelling dat ons openbaar bestuur om goed te kunnen functioneren&#13;
- naast de formele stelsels van organen, instrumenten en besluitvormingsprocessen&#13;
- behoefte heeft aan informele stelsels. Deze stelling werd geïllustreerd&#13;
aan de hand van een casus over de wegverbinding van Uithuizen naar de Eemshavenweg.&#13;
Bij het oplossen van de problemen van verkeersveiligheid, geluidhinder&#13;
en verkeersafwikkeling die daar ontstonden na de opening van de weg Eemshaven-&#13;
Groningen, bleek een belangrijke rol te zijn weggelegd voor een informeel orgaan&#13;
(een projectgroep) en een informeel bestuursinstrument (een 'variantennota'). Tevens&#13;
bleek er behoefte te bestaan aan nieuwe vormen van horizontale en verticale&#13;
coördinatie.&#13;
Het belang van het denken in organisatiestructuren en -modellen wilde Bussink&#13;
niet ontkennen; maar daarbij mag naar zijn mening niet uit het oog worden verloren, welke informele circuits binnen die structuren en modellen een rol&#13;
zouden kunnen (gaan) spelen.&#13;
Mr. F.P.J.M. Otten (Provinciale griffie te Zwolle) kwam, in zijn&#13;
inleiding over het onderwerp 'Bestuursinstrumenten' tot een andere&#13;
conclusie. Ook hij contstateerde een onoverzichtelijk en ondoorzichtig&#13;
geheel aan wetgeving met betrekking tot het landelijke gebied. De hierdoor&#13;
veroorzaakte problemen bij beleidsvoorbereiding en beleidsuitvoering&#13;
plegen in ons land te worden 'opgelost' door het steeds weer in het leven&#13;
roepen van nieuwe wetten en instrumenten. Een werkelijke oplossing kan&#13;
naar zijn mening slechts worden gevonden door het kritisch bekijken, het in&#13;
elkaar schuiven en het koppelen van de reeds bestaande wetten. In het&#13;
scheppen van informele organen, procedures en instrumenten zag hij vooral&#13;
een ongewenste versterking van de ondoorzichtigheid en&#13;
onoverzichtelijkheid die al door de formele wordt veroorzaakt. Informele&#13;
procedures en dergelijke zouden daarom hoogstens een experimentele&#13;
functie mogen hebben.&#13;
Van groot belang was zijn stelling dat de Wet op de Ruimtelijke Ordening&#13;
in de besluitvorming met betrekking tot het landelijk gebied centraal zou&#13;
moeten staan. Hiermee gaf hij namelijk een — wellicht onbedoelde —&#13;
voorzet voor de inleiding van Prof.mr. W. Brussaard, met als titel&#13;
'Coördinatie en integratie van beleid'. Brussaard ging, voortbouwend op het&#13;
door de commissie-De Wolff geïntroduceerde onderscheid in facetten en&#13;
sectoren van overheidsbeleid, uitvoerig in op de tweesporigheid van dat&#13;
beleid. Ruimtelijk relevante onderwerpen kunnen in twee kaders voorwerp&#13;
zijn van planning en besluitvorming: in het kader van het ruimtelijk facet èn&#13;
in het kader van de desbetreffende sector. Een dergelijke afweging in twee&#13;
kaders heeft zijn zin, omdat beide een verschillende invalshoek hebben en op&#13;
een eigen doel zijn gericht. Volgens de spreker kunnen de beide&#13;
afwegingsmechanismen eikaars rol niet overnemen en kan een besluit over&#13;
een bepaalde ruimtelijk relevante maatregel genomen in het ene kader in&#13;
beginsel nooit prevaleren boven een besluit over dezelfde maatregel, welke in&#13;
het andere kader is genomen. Het bovenschikken van het ruimtelijk facet&#13;
noemde hij niet wenselijk.&#13;
In zijn betoog wees Brussaard op het belang van een wisselwerking&#13;
tussen de facet- en de sectorlijn: de beide besluitvormingslijnen moeten&#13;
elkaar onderling kunnen beïnvloeden en van elkaar kunnen profiteren.&#13;
Prof.drs. A.A. Kampfraath sprak over het proces van besluitvorming. De&#13;
spreker beschreef het besluitvormingsproces als een wisselwerking tussen het&#13;
nader specificeren van de wenselijkheden die men door middel van het te&#13;
noemen besluit wil honoreren enerzijds, en anderzijds het nader specificeren&#13;
van de daarvoor in aanmerking komende oplossingen. In die wisselwerking&#13;
behoort het aangeven van de wenselijkheden tot de taak van de bestuurder;&#13;
de ambtenaar heeft primair tot taak om aan te geven welke mogelijkheden&#13;
en oplossingen er voorhanden zijn om die wenselijkheden te honoreren.&#13;
De besluitvorming vertoont de neiging steeds ingewikkelder te worden.&#13;
Het is daarom van groot belang meer aandacht te gaan besteden aan de&#13;
besturing ('de regie') van besluitvormings-processen.&#13;
De tweede serie lezingen had het thema 'Bestuurders en bestuurden'&#13;
meegekregen. De serie had ten doel een aantal mogelijke spanningen en knelpunten in de relatie&#13;
tussen bestuurders en bestuurden voor het voetlicht te halen. Dit geschiedde in de&#13;
eerste plaats door het belichten van twee case-studies. De eerste, gepresenteerd door ir.&#13;
J.S. van Broekhuizen (PPD-Drenthe) en J. van Noord (lid Tweede Kamer, CDA,&#13;
voordien statenlid Drenthe en lid van de gemeenteraad van Dwingeloo) had betrekking&#13;
op de voorbereiding en totstandkoming van een aantal Drentse streekplannen. In&#13;
de tweede case-study gingen ir. D. van der Zaken (HID-LaGroBo Overijssel) en J.&#13;
Schra (regionale groep N.W.-Overijssel) uitvoerig in op de problemen rond&#13;
bestemming, inrichting en beheer in Noordwest-Overijssel.&#13;
In beide case-studies werd onder andere aandacht besteed aan het belang en de&#13;
mogelijkheden van inspraak. Eisse Kalk, verbonden aan het Bureau Bestuurscontac-ten&#13;
van de gemeente Amsterdam, haakte in zijn inleiding bij dit onderwerp aan. Evenals&#13;
de sprekers die de case-studies presenteerden, wees hij op het gevaar van inspraak op&#13;
abstracte plannen. Naar zijn mening wordt dit soort inspraak een zaak voor een&#13;
nieuwe elite. Inspreken heeft alleen dan werkelijke betekenis wanneer het betrekking&#13;
heeft op concrete maatregelen op lokaal niveau.&#13;
Een belangrijk deel van het betoog van Kalk ging over de vraag hóe de overheid&#13;
zou dienen om te gaan met het verschijnsel 'buitenparlementaire actie'. Hij verwachtte&#13;
van ambtenaren een dubbele loyaliteit: loyaal ten opzichte van de dienst én&#13;
ten opzichte van de cliënt/burger. In overlegsituaties tussen overheid en burgers behoort&#13;
de nadruk naar zijn mening minder te liggen op het te nemen besluit, dan op&#13;
het horen van de cliënt/burger en het zichtbaar en bespreekbaar maken van eventuele&#13;
conflicten.&#13;
Een uiterst gloedvol betoog over de rol van de bestuurder werd gehouden door&#13;
H.J.L. Vonhoff, Commissaris van de Koningin te Groningen en voorzitter van de&#13;
Commissie Hoofdstructuur Rijksdienst. Hij beperkte zich daarbij tot de rol van de&#13;
leden van het kabinet. De werkbelasting van deze bestuurders is gedurende de laatste&#13;
jaren enorm toegenomen. Opvallend is dat het staatkundig bestel zich niet aan die&#13;
ontwikkeling heeft aangepast. Gezien de korte periode dat de leden van een kabinet&#13;
tegenwoordig op dat niveau plegen te functioneren, is enige persoonlijke inbreng bij&#13;
het oplossen van structurele problemen nauwelijks meer van hen te verwachten. Het&#13;
vormgeven van het structurele beleid is steeds meer de taak geworden van de ambtenaar.&#13;
Voor de bestuurder blijft het 'meer spectaculaire werk' op de korte termijn&#13;
over.&#13;
Slechts een weloverwogen en goed voorbereide herstructurering van de rijksdienst&#13;
zou hier een oplossing kunnen brengen. Bij een dergelijke herstructurering moet het&#13;
aantal departementen worden beperkt en dienen de departementale toppen, bestaande&#13;
uit secretarissen- en directeuren-generaal, te worden geïntegreerd.&#13;
Als afsluiting van de cursus werd de rol van de ambtenaar belicht door ir.&#13;
P.G. Meijer (PPD-Noord Brabant). Centraal stond zijn constatering dat het nemen&#13;
van besluiten, ook op gemeentelijk en provinciaal niveau, steeds minder is voorbehouden&#13;
aan bestuurders en steeds meer aan ambtenaren. De rol van zowel&#13;
bestuurders als ambtenaren is door deze ontwikkeling onduidelijk geworden. De gegroeide&#13;
overlap tussen het politieke en het ambtelijk systeem duidde hij aan met de&#13;
uitspraak: 'De ambtenaar is het wetenschappelijke geweten van de politicus en de politicus is het politieke geweten van de ambtenaar'.&#13;
Tot zover de weergave van enkele hoofdpunten uit de tijdens de cursus&#13;
gehouden inleidingen. Een beoordeling van het geheel valt ongetwijfeld&#13;
positief uit. Dit oordeel berust behalve op de persoonlijke waardering van&#13;
ondergetekende, ook op de antwoorden op de enquête-vragen welke na&#13;
afloop aan alle deelnemers werden voorgelegd.&#13;
Op 20, 21, 22 februari '84 is een volgende herhaling gepland. Zoals&#13;
aanvankelijk ook beide afgelopen keren de bedoeling was, duurt de cursus&#13;
dan dus drie dagen. Ieder die betrokken is bij, of geïnteresseerd is in de&#13;
besluitvorming met betrekking tot het landelijk gebied kan ik de deelname&#13;
aanbevelen. Voor nadere inlichtingen kunt U zich wenden tot:&#13;
Stichting Post-Academisch Onderwijs, Postbus 9101, 6700 HB Wageningen.&#13;
Tel.: 08370-84093, 84092, 84094.</content><legacyfootnotes/><footnotes><footnote/></footnotes><auteurs>Mr. G.M.F. Snijders</auteurs><published>1983-11-01 00:00:00</published><modified>1983-11-01 00:00:00</modified><editiondate>1983-11-01</editiondate><htmlpath>https://denhollander.info/artikel/6451</htmlpath></article>
</articles></edition>