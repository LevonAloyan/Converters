<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2008</searchword><id>6726</id><udhid>UDH:TvAR/6726</udhid><titel>Boerenbedrijf tussen twee vuren</titel><searchwords><searchword>TvAR 4/2008</searchword><searchword>UDH:TvAR/6726</searchword></searchwords><attachments><attachment><name>TAR 2008_4 Artikel 1.pdf</name><extention>pdf</extention><url>https://denhollander.info/download/6454/ci</url></attachment></attachments><inleiding>Met het in werking treden van het nieuwe pachtrecht per 1 september 2007 heeft de landbouw&#13;
zich een vaste plek weten te veroveren in het Burgerlijk Wetboek. Dat werd hoog tijd;&#13;
het is immers al weer geruime tijd geleden dat de landbouw een vermelding in het BW verloor.&#13;
Tot 4 december 2000 bevatte de regeling inzake productenaansprakelijkheid in art.&#13;
6:187 BW immers een uitzondering voor landbouwproducten die nog geen eerste be- of&#13;
verwerking hadden ondergaan. Met de bepaling werd de primaire sector beschermd tegen de&#13;
uit deze regeling voortvloeiende risicoaansprakelijkheid. </inleiding><content>In verband met de ontdekking van dioxine-kippen en BSE-koeien werd de aan de Nederlandse&#13;
wettelijke regeling ten grondslag liggende Europese richtlijn gewijzigd, waarop ook de&#13;
bepaling in het BW werd aangepast. Primaire landbouwproducten werden ‘producten’ waarvoor&#13;
de productenaansprakelijkheid van art. 6:185 e.v. BW bestaat. Als gevolg hiervan zijn&#13;
ook landbouwondernemingen vandaag de dag ‘producenten’ op de schouders waarvan risicoaansprakelijkheid&#13;
drukt.&#13;
Wanneer men op zoek gaat naar uitspraken van Nederlandse rechters over productenaansprakelijkheid,&#13;
stuit men regelmatig op zaken waarbij landbouwondernemingen zijn betrokken.&#13;
Het gaat dan echter niet om boerenbedrijven die schadeveroorzakende producten in&#13;
het verkeer hebben gebracht, maar om bedrijven die als gevolg van de toepassing van door&#13;
anderen vervaardigde gebrekkige producten schade hebben opgelopen. Met name gaat het&#13;
om schaden die zijn veroorzaakt bij het gebruik van bestrijdingsmiddelen, diergeneesmiddelen&#13;
en diervoeders.&#13;
Op dergelijke schaden is de regeling van art. 6:185 BW echter niet van toepassing. Dit is gevolg&#13;
van het feit dat de daar geregelde productenaansprakelijkheid blijkens art. 6:190 slechts&#13;
bestaat voor (a) schade door dood of lichamelijk letsel en (b) zaakschade die in de privésfeer&#13;
is geleden. Schaden aan landbouwgewassen en veestapels behoren noch tot de ene, noch tot&#13;
de andere categorie.&#13;
Zo is het boerenbedrijf tussen twee vuren geraakt. De consument die schade heeft geleden&#13;
als gevolg van een gebrekkig landbouwproduct kan het landbouwbedrijf dat het product&#13;
heeft voortgebracht als producent aansprakelijk stellen met gebruikmaking van de art. 6:185&#13;
e.v. BW, terwijl het landbouwbedrijf dat van een schadeveroorzakend product het slachtoffer&#13;
is geworden aan diezelfde bepalingen geen aanspraken kan ontlenen.&#13;
Meer evenwicht lijkt op zijn plaats. Er bestaat aanleiding om te bezien of art. 6:190 BW kan&#13;
worden omgevormd tot een bepaling waarvan bij zaakschaden niet slechts consumenten,&#13;
maar ook kleinere ondernemers – boerenbedrijven en (andere) MKB-ers – kunnen profiteren.&#13;
Volgens enkele auteurs sluit eerder bedoelde Europese richtlijn een dergelijke ingreep&#13;
niet bij voorbaat uit. En mocht dat wel zo zijn, dan is er reden om die richtlijn zelf opnieuw&#13;
tegen het licht te houden. </content><legacyfootnotes/><footnotes><footnote/></footnotes><auteurs>prof.mr. G.M.F. Snijders</auteurs><published>2008-04-01 00:00:00</published><modified>2017-06-16 16:17:51</modified><editiondate>2008-04-01</editiondate><htmlpath>https://denhollander.info/artikel/6726</htmlpath></article>
</articles></edition>