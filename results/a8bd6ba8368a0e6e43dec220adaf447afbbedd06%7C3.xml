<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2001</searchword><id>4705</id><udhid>UDH:TvAR/4705</udhid><titel>Meulenbrugge / Wagenvoort (TvAR 2001/5065)</titel><searchwords><searchword>TvAR 6/2001</searchword><searchword>TvAR 2001/5065</searchword><searchword>UDH:TvAR/4705</searchword></searchwords><attachments><attachment><name>2001_nr 6_Rechtspraak_5065.pdf</name><extention>pdf</extention><url>https://denhollander.info/download/4647/ci</url></attachment></attachments><inleiding>[Pachtwet art. 25]&#13;
&#13;
Pachtovereenkomst met overdracht melkquotum.&#13;
Geschil: is het melkquotum verhuurd&#13;
of verkocht? In beide gevallen is het&#13;
melkquotum met de betreffende grond&#13;
gaan samenhangen. Nu de pachtovereenkomst&#13;
nog voortduurt en geen sprake is van&#13;
feiten of omstandigheden die tot een&#13;
andere conclusie moeten leiden, is het&#13;
melkquotum met de grond blijven samenhangen.&#13;
De vraag “koop of huur?” behoeft&#13;
daarom geen beantwoording. Een antwoord&#13;
is weliswaar van belang voor een&#13;
oordeel over de vraag wie rechthebbende&#13;
met betrekking tot het melkquotum is, maar&#13;
de vordering strekt slechts tot een verklaring&#13;
voor recht inzake de samenhang van het&#13;
melkquotum met de verpachte grond.</inleiding><content>ARREST IN DE ZAAK VAN:&#13;
Gerrit Jan Meulenbrugge te Vierakker, gemeente&#13;
Vorden,&#13;
appellant,&#13;
procureur: mr. J.M. Bosnak,&#13;
tegen&#13;
Gerrit Wagenvoort te Vierakker, gemeente&#13;
Vorden,&#13;
geïntimeerde,&#13;
procureur: mr. J.H. van Vliet.&#13;
1 Het geding in eerste aanleg&#13;
De pachtkamer van het kantongerecht te&#13;
Zutphen heeft op 5 maart 1996, 22 oktober&#13;
1996 en 26 mei 1998 tussen partijen vonnissen&#13;
gewezen, die in fotokopie aan dit arrest zijn&#13;
gehecht en naar de inhoud waarvan wordt&#13;
verwezen.&#13;
2 Het geding in hoger beroep&#13;
2.1 Appellant – hierna ook te noemen: Meulenbrugge&#13;
– is bij exploot van 5 juni 1998, met&#13;
gelijktijdige dagvaarding van geïntimeerde&#13;
– hierna ook te noemen: Wagenvoort – voor&#13;
dit hof, in hoger beroep gekomen van&#13;
genoemde vonnissen van 22 oktober 1996 en&#13;
26 mei 1998.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
de vonnissen, waarvan beroep zal vernietigen&#13;
en, opnieuw rechtdoende, Wagenvoort alsnog&#13;
niet-ontvankelijk in de door hem ingestelde&#13;
vorderingen zal verklaren, althans deze vorderingen&#13;
zal afwijzen, met veroordeling van&#13;
Wagenvoort in de proceskosten van beide instanties.&#13;
2.3 Bij memorie van antwoord is verweer&#13;
gevoerd met conclusie dat het hof Meulenbrugge&#13;
niet-ontvankelijk in zijn vordering zal&#13;
verklaren dan wel zijn beroep zal verwerpen&#13;
als zijnde ongegrond en/of onbewezen, met&#13;
veroordeling van Meulenbrugge in de proceskosten.&#13;
2.4 Partijen hebben daarna de stukken aan het&#13;
hof overgelegd ter fine van arrest.&#13;
3 De grieven&#13;
De grieven luiden:&#13;
I. (vonnis van 22 oktober 1996) Ten onrechte&#13;
heeft de pachtkamer van het kantongerecht&#13;
Meulenbrugge belast met het bewijs van feiten&#13;
en omstandigheden waaruit kan worden afgeleid,&#13;
dat tussen partijen sprake was van een&#13;
koopovereenkomst met betrekking tot het&#13;
litigieuze melkquotum.&#13;
II. (vonnis van 26 mei 1998) Ten onrechte&#13;
heeft de pachtkamer van het kantongerecht de&#13;
vordering van Wagenvoort toegewezen en&#13;
Meulenbrugge veroordeeld in de proceskosten.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– bij pachtovereenkomst van 12 februari 1988,&#13;
goedgekeurd door de grondkamer voor Gelderland&#13;
op 17 maart 1988, heeft Wagenvoort&#13;
aan Meulenbrugge verpacht een perceel grasland&#13;
te Vierakker, kadastraal bekend gemeente&#13;
Warnsveld, sectie N, nummer 137, groot&#13;
3.20 ha;&#13;
– gemeld perceel is thans kadastraal bekend&#13;
gemeente Vorden, sectie R, nummer 567;&#13;
– partijen zijn het erover eens dat in de&#13;
betreffende akte de namen van verpachter en&#13;
pachter abusievelijk zijn verwisseld;&#13;
– deze pachtovereenkomst werd aangegaan&#13;
voor de duur van zes jaren, ingaande 1 april&#13;
1988, en tegen een achteraf in één termijn te&#13;
betalen pachtprijs van ƒ 960,– per jaar,&#13;
– bij schriftelijk tussen Wagenvoort als vervreemder&#13;
en Meulenbrugge als verwerver aangegane&#13;
overeenkomst van 24 maart 1988 is&#13;
voorts overeengekomen dat bij de overdracht&#13;
van perceel Vierakker W’veld N 137, groot&#13;
3.20 ha, “voor het lopende melkprijsjaar 19/19&#13;
… kg heffingvrije hoeveelheid wordt overgedragen&#13;
en voor de volgende melkprijsjaren is&#13;
overeengekomen dat er 64.000 kg heffingvrije&#13;
hoeveelheid wordt overgedragen”;&#13;
– bij laatstgenoemde overeenkomst werd blijkens&#13;
het gestelde op bladzijde 2 daarvan de&#13;
hiervoor gemelde pachtovereenkomst als bijlage&#13;
bijgevoegd;&#13;
– Meulenbrugge heeft gedurende de periode&#13;
van maart 1988 tot begin 1994 aan Wagenvoort&#13;
naast de pachtprijs van ƒ 960,– jaarlijks&#13;
een bedrag van ƒ 24.048,– betaald, tezamen in&#13;
maandelijkse bedragen van ƒ 2.084,–;&#13;
– bij de stukken bevinden zich door Wagenvoort&#13;
in het geding gebrachte bankafschriften&#13;
over de periode maart 1988 tot en met april&#13;
1994, waaruit telkens blijkt van de ontvangst&#13;
door Wagenvoort van een door Meulenbrugge&#13;
overgemaakt bedrag van ƒ 2.084,– per maand,&#13;
in totaal 74 termijnen;&#13;
– op de betreffende bankafschriften wordt&#13;
gemeld bedrag telkens geduid als “3.20 ha&#13;
grasland gehuurd en melkquotum”,&#13;
– in door Wagenvoort in het geding gebrachte&#13;
boekhoudoverzichten over de jaren 1988 tot&#13;
en met 1994 is bij de toelichting op de winsten&#13;
verliesrekening onder meer vermeld:&#13;
• in 1988: “verhuur melkquotum ƒ 17.892,–”;&#13;
• in 1989 t/m 1993: “verhuur melkquotum&#13;
ƒ 24.048,–”;&#13;
• in 1994: “verhuur melkquotum ƒ 10.420,–”.&#13;
5 Beoordeling van het geschil in&#13;
hoger beroep&#13;
5.1 Wagenvoort stelt dat hij het melkquotum&#13;
in geschil aan Meulenbrugge heeft verhuurd&#13;
voor ƒ 24.048,– per jaar, terwijl laatstgenoemde&#13;
dit ontkent en aanvoert dat sprake is&#13;
geweest van verkoop van het melkquotum&#13;
voor een bedrag van ƒ 2,25 per kilogram,&#13;
mitsdien voor totaal ƒ 144.000,–, welk bedrag&#13;
in zes jaar in maandelijkse termijnen zou worden&#13;
betaald.&#13;
5.2 Het tussen partijen in 1988 overeengekomene&#13;
brengt, zowel in het geval dat als verkoop&#13;
van het litigieuze melkquotum zou&#13;
moeten worden aangemerkt (standpunt Meulenbrugge)&#13;
als in het geval dat er sprake is&#13;
geweest van verhuur van dat quotum (standpunt&#13;
Wagenvoort), mee dat toen als gevolg&#13;
van die overeenkomst een hoeveelheid van&#13;
64.000 kilogram heffingvrije melk met de&#13;
onderhavige grond is gaan samenhangen. Nu&#13;
de gesloten pachtovereenkomst nog steeds&#13;
voortduurt en ook anderszins niet is gebleken&#13;
van feiten of omstandigheden die tot een&#13;
andere conclusie zouden moeten leiden, is&#13;
genoemd melkquotum met die grond blijven&#13;
samenhangen. Reeds hierom moet de vordering&#13;
van Wagenvoort dan ook worden toegewezen.&#13;
5.3 Het vorenoverwogene brengt mee dat de&#13;
vraag hoe het in 1988 tussen partijen overeengekomene&#13;
geduid moet worden (verkoop of&#13;
verhuur), in dit geding geen beantwoording&#13;
behoeft. Een beslissing ter zake is weliswaar&#13;
van belang voor een oordeel over de vraag wie&#13;
rechthebbende met betrekking tot het melkquotum&#13;
in geschil is en hoe het staat met de&#13;
eventuele financiële aanspraken van partijen&#13;
ter zake van dat quotum – het is duidelijk dat&#13;
het Wagenvoort in feite om een antwoord op&#13;
die vraag gaat –, maar zulks kan in dit geding&#13;
niet aan de orde komen nu de vordering van&#13;
Wagenvoort slechts strekt tot een verklaring&#13;
voor recht inzake de samenhang van 64.000&#13;
kilogram melkquotum met de verpachte grond&#13;
en de vraag naar de uiteindelijke rechthebbende&#13;
op dat quotum hierin niet begrepen kan&#13;
worden geacht.&#13;
5.4 De grondslag van de vordering in een&#13;
eventuele nieuwe procedure tussen partijen&#13;
ter zake van de onderhavige kwestie zal uiteraard&#13;
bepalend zijn voor het antwoord op de&#13;
vraag of dat geding opnieuw bij de pachtrechter&#13;
dan wel bij de gewone rechter zal moeten&#13;
worden aangespannen.&#13;
5.5 Het vorenstaande brengt mee dat grief I&#13;
geen bespreking behoeft en dat grief II geen&#13;
doel kan treffen.&#13;
6 Slotsom&#13;
6.1 Het vonnis van 26 mei 1998, waarvan&#13;
beroep, moet worden bekrachtigd met wijziging&#13;
van gronden als hiervoor overwogen,&#13;
zulks echter – op grond van het dienaangaande&#13;
hierna overwogene – behalve voor zover&#13;
Meulenbrugge daarbij is veroordeeld in de&#13;
proceskosten van het geding in de eerste aanleg.&#13;
6.2 Nu sprake is van een vordering die niet&#13;
anders dan toegewezen kan worden, acht het&#13;
hof geen plaats voor een veroordeling van&#13;
Meulenbrugge in de proceskosten en het zal&#13;
daarom die kosten tussen partijen compenseren&#13;
in dier voege dat in beide instanties iedere&#13;
partij haar eigen kosten draagt.&#13;
Beslissing&#13;
Het hof, rechtdoende in hoger beroep:&#13;
bekrachtigt het door de pachtkamer van het&#13;
kantongerecht te Zutphen tussen partijen gewezen&#13;
vonnis van 26 mei 1998, waarvan&#13;
beroep, met wijziging van gronden als hierboven&#13;
overwogen, zulks behoudens voor zover&#13;
Meulenbrugge daarbij is veroordeeld in de proceskosten&#13;
van het geding in eerste aanleg.&#13;
en in zoverre opnieuw rechtdoende:&#13;
compenseert de in eerste aanleg tussen partijen&#13;
gevallen proceskosten des dat iedere partij&#13;
haar eigen kosten draagt;&#13;
compenseert voorts de in hoger beroep tussen&#13;
partijen gevallen proceskosten op gelijke wijze.</content><legacyfootnotes/><footnotes><footnote/></footnotes><auteurs/><published>2001-06-01 00:00:00</published><modified>1999-07-06 00:00:00</modified><editiondate>2001-06-01</editiondate><htmlpath>https://denhollander.info/artikel/4705</htmlpath></article>
</articles></edition>