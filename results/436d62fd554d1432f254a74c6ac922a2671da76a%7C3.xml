<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2014</searchword><id>11689</id><udhid>UDH:TvAR/11689</udhid><titel>Wetsvoorstel dieraantallen en volksgezondheid: nodig of overbodig?</titel><searchwords><searchword>TvAR 11/2014</searchword><searchword>UDH:TvAR/11689</searchword></searchwords><attachments><attachment><name>17089.pdf</name><extention>pdf</extention><url>https://denhollander.info/download/17089/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;In Nederland kennen we onder andere de Wet geurhinder en veehouderij voor het beperken van de ‘geuroverlast’ afkomstig van veehouderijen, de Wet ammoniak en veehouderij en het Besluit huisvesting veehouderij voor het beperken van de ammoniakemissie afkomstig van veehouderijen, de Wet luchtkwaliteit voor het stellen van grenzen aan de luchtkwaliteit, de Wet dieren, de Gezondheids- en welzijnswet voor dieren, de Regeling preventie, bestrijding en monitoring van besmettelijke dierziekten en zoönosen en TSE’s[1] en de Regeling tijdelijke maatregelen dierziekten voor de bestrijding van besmettelijke dierziekten, het ruime toetsingskader van de Wet algemene bepalingen omgevingsrecht voor het beoordelen van een aanvraag om een omgevingsvergunning milieu, op grond waarvan eveneens nadere voorschriften gesteld kunnen worden met betrekking tot bijvoorbeeld hygiëne. En dan heb ik nog niet gesproken over verschillende provinciale verordeningen die de mogelijkheden voor veehouderijen soms uitermate beperkt maken – denk bijvoorbeeld aan de provincie Noord-Brabant die een uitbreiding van veehouderijen enkel nog toestaat indien sprake is van een zorgvuldige veehouderij – en de Natuurbeschermingswet die (in beginsel) geen enkele toename van stikstofdepositie toestaat.&lt;/p&gt;&lt;p&gt;Kennelijk wordt deze wet- en regelgeving door het kabinet nog onvoldoende geacht. Op 16 juni 2014 maakte Staatssecretaris Dijksma namelijk het concept voorstel van wet Wijziging van de Wet dieren houdende bepalingen betreffende de regulering van aantallen productiedieren in relatie tot de volksgezondheid (hierna: het wetsvoorstel) bekend.[2] Het wetsvoorstel kent aan provincies en gemeenten bevoegdheden toe tot regulering van aantallen dieren. De vraag is echter of het wetsvoorstel uitvoerbaar is en of de hierin voorgestelde bevoegdheden een toegevoegde waarde hebben ten opzichte van het al bestaande instrumentarium. Om tot een beantwoording van deze vraag te komen, wordt in paragraaf 2 eerst ingegaan op de achtergrond van het wetsvoorstel en de doelstelling ervan. Vervolgens wordt in paragraaf 3 ingegaan op onderzoeken die de afgelopen jaren zijn uitgevoerd omtrent het al dan niet bestaan van een verband tussen veehouderijen en risico’s voor de volksgezondheid. In deze paragraaf wordt tevens ingegaan op de wijze waarop de volksgezondheid binnen het huidige instrumentarium wordt beoordeeld en de jurisprudentie hieromtrent. In paragraaf 4 wordt ingegaan op de verschillende onderdelen uit het wetsvoorstel, waarna in paragraaf 5 een aantal kanttekeningen bij het wetsvoorstel wordt geplaatst. Tot slot wordt in paragraaf 6 afgesloten met een conclusie.&lt;/p&gt;</inleiding><content>&lt;h2&gt;2. Achtergrond en doelstelling  wetsvoorstel&lt;/h2&gt;&lt;h3&gt;2.1 Achtergrond&lt;/h3&gt;&lt;p&gt;De laatste jaren is er veel maatschappelijke onrust over de veehouderij in ons land. Naast dierenwelzijn en milieu gaat het daarbij met name om zorgen over risico’s voor de volksgezondheid, de schaalvergroting en de zorgen over de inpassing van veehouderijen in de eigen omgeving. De veehouderij is daardoor steeds vaker het onderwerp (geweest) van een breed maatschappelijk debat. Er is een maatschappelijke ‘roep’ ontstaan dat de veehouderij haar grenzen heeft bereikt en dat de omvang van veehouderijen een halt moet worden toegeroepen. Eveneens is er een ‘roep’ ontstaan om de volksgezondheid in relatie tot veehouderijen te waarborgen.&lt;/p&gt;&lt;p&gt;In de politiek heeft deze maatschappelijke roep veel aandacht gekregen, mede naar aanleiding van de uitbraak van Q-koorts. In haar brief van 14 juni 2013 is Staatssecretaris Dijksma ingegaan op de toekomst van de intensieve veehouderij.[3] In deze brief heeft zij onder meer aangegeven dat alleen een integrale aanpak een antwoord kan geven op de maatschappelijke vraagstukken die in de veehouderij aan de orde zijn. Een transitie tot een zorgvuldige en duurzame veehouderij is volgens de staatssecretaris noodzakelijk:&lt;/p&gt;&lt;blockquote&gt;‘Het gaat hierbij om een veehouderij waar de volksgezondheid geborgd is door onder andere een zorgvuldig en minimaal gebruik van antibiotica en het verbeteren van het diergezondheid management, waar het welzijn van de dieren centraal staat, duurzaam geproduceerde grondstoffen en energie worden gebruikt, emissies naar het milieu vergaand zijn verminderd zodat wordt voldaan aan de (Europese) milieudoelen, en de overlast voor de omgeving en de samenleving tot een minimum zijn teruggebracht. Het doel moet dan ook zijn een markt- en ketengestuurde verduurzaming van de veehouderijproductie die maatschappelijk gedragen wordt.’[4]&lt;/blockquote&gt;&lt;p&gt;Ondanks dat de staatssecretaris een integrale aanpak voorstaat, lijkt thans vooral de veehouderij ingeperkt te worden en lijkt niet (zozeer) sprake van een integrale aanpak waarbij sprake is van een markt- en ketengestuurde verduurzaming. De doelstelling van het wetsvoorstel onderstreept dit ook, te weten het reguleren van het aantal dieren in het belang van de volksgezondheid. Het wetsvoorstel biedt provincies en gemeenten een wettelijke mogelijkheid om veedichte gebieden aan te wijzen en in deze gebieden grenzen te stellen aan het aantal te houden dieren.&lt;/p&gt;&lt;p&gt;Het wetsvoorstel lijkt derhalve vooral ingegeven te zijn door de maatschappelijke roep dat de veehouderij haar grenzen heeft bereikt en dat de omvang van veehouderijen een halt moet worden toegeroepen. Dit volgt ook uit de toelichting op het wetsvoorstel. Daarin wordt expliciet overwogen dat de aanleiding voor het wetsvoorstel de bezorgdheid is ‘die zowel bij het kabinet als in de samenleving bestaat over de risico’s van de veehouderij voor de volksgezondheid’.[5]&lt;/p&gt;&lt;h3&gt;2.2 Doelstelling&lt;/h3&gt;&lt;p&gt;Zoals ik in het voorgaande al heb aangehaald, is de doelstelling van het wetsvoorstel het reguleren van het aantal dieren in het belang van de volksgezondheid. Op grond van de huidige wet- en regelgeving kan niet worden gestuurd op het vaststellen van maximum dieraantallen in het belang van de volksgezondheid, aldus de staatssecretaris. Noch in de Gezondheids- en welzijnswet voor dieren, noch in de Wet dieren noch in het omgevingsrecht bestaat een concrete bevoegdheid om maximum dieraantallen vast te stellen in het belang van de volksgezondheid. In de toelichting op het wetsvoorstel wordt gesproken over ‘lacunes’ in de wetgeving. Het wetsvoorstel beoogt deze ‘lacunes’ weg te nemen door aan provincies en gemeenten bevoegdheden toe te kennen om vanuit het oogpunt van volksgezondheid grenzen te stellen aan het aantal te houden dieren op veehouderijlocaties.[6]&lt;/p&gt;&lt;h2&gt;3. Onderzoeksrapporten en het huidige instrumentarium&lt;/h2&gt;&lt;h3&gt;3.1 Onderzoeksrapporten&lt;/h3&gt;&lt;p&gt;Het is opmerkelijk dat aan provincies en gemeenten bevoegdheden worden toegekend om &lt;span class="Cursief"&gt;in het belang van de volksgezondheid&lt;/span&gt; grenzen te stellen aan het aantal te houden dieren. Er is immers geen wetenschappelijk bewijs voor een relatie tussen de veehouderij en risico’s voor de volksgezondheid, laat staan voor een relatie tussen dieraantallen en risico’s voor de volksgezondheid. Een dergelijke relatie is nimmer aangetoond kunnen worden, ook niet met de onderzoeken die hieromtrent de afgelopen jaren zijn uitgevoerd. Daartoe kan in de eerste plaats worden gewezen op het onderzoeksrapport ‘Mogelijke effecten van intensieve veehouderij op de gezondheid van omwonenden: onderzoek naar potentiële blootstelling en gezondheidsproblemen’ van juni 2011 van het IRAS, NIVEL en RIVM. Uit dit onderzoek blijkt niet van een duidelijke relatie tussen (verhoogde blootstelling aan) een intensieve veehouderij en de gezondheid van omwonenden. Dit is ook de conclusie van de Minister van Volksgezondheid, Welzijn en Sport over dit rapport:&lt;/p&gt;&lt;blockquote&gt;‘Er zijn geen aanwijzingen gevonden voor een specifiek verband tussen het vóórkomen van bepaalde aandoeningen en de nu bestaande megastallen.’[7]&lt;/blockquote&gt;&lt;p&gt;Op 30 november 2012 is het aanvullend gezondheidsonderzoek ‘Gezondheidsrisico’s rond veehouderijen’ van de Gezondheidsraad verschenen. Dit rapport bevestigt dat er geen (causaal) verband gevonden kan worden tussen de intensieve veehouderij en de volksgezondheid. De Gezondheidsraad geeft expliciet aan het te vroeg te achten om een uitspraak te kunnen doen over eventuele negatieve gezondheidseffecten. Gegeven de stand van zaken ligt één algemeen kwantitatief beoordelingskader waarin wordt vastgelegd welke risico’s voor omwonenden maximaal toelaatbaar zijn, nog buiten bereik.[8] Afstandseisen bedoeld om gezondheidsrisico’s te voorkomen dan wel tot een aanvaardbaar niveau te beperken, zijn wetenschappelijk noch gezondheidskundig te onderbouwen.[9] Ook emissienormen zijn niet gezondheidskundig te onderbouwen.[10] De Afdeling sluit zich bij deze onderzoeken aan en oordeelt standaard dat, nu er geen wetenschappelijk bewijs is voor een relatie tussen de veehouderij en risico’s voor de volksgezondheid, er geen reden is om een omgevingsvergunning voor een (intensieve) veehouderij te weigeren.&lt;/p&gt;&lt;h3&gt;3.2 Beoordeling volksgezondheid binnen het huidige instrumentarium&lt;/h3&gt;&lt;p class="BroodtekstSchreefloos"&gt;&lt;span class="Cursief"&gt;3.2.1 Algemeen&lt;/span&gt;&lt;/p&gt;&lt;p&gt;Op grond van het huidige wettelijke instrumentarium dient er bij de beoordeling van besluiten omtrent veehouderijen reeds rekening gehouden te worden met aspecten van volksgezondheid. Dat geldt zowel in het kader van ruimtelijke ordening als in het kader van het milieurecht. Op welke wijze binnen deze kaders rekening moet worden gehouden met aspecten van volksgezondheid, volgt duidelijk uit de jurisprudentie die hieromtrent is verschenen. In het navolgende zal ik daartoe enkele uitspraken aanhalen die zien op enerzijds ruimtelijke ordeningsbesluiten en anderzijds omgevingsvergunningen voor de activiteit milieu.[11]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;3.2.2 Ruimtelijke ordening&lt;/span&gt;&lt;/p&gt;&lt;p&gt;In het kader van de ruimtelijke ordening heeft de Afdeling meermalen overwogen dat aspecten van volksgezondheid, zoals de mogelijke besmetting van dierziekten vanwege nabijgelegen agrarische bedrijven, een ruimtelijk relevant belang zijn.[12] Daarbij wordt echter ook standaard overwogen dat de bestrijding van besmettelijke dierziekten zijn regeling primair vindt in andere regelgeving en dat aan te verlenen omgevingsvergunningen voorschriften kunnen worden verbonden om de gevolgen voor de volksgezondheid te voorkomen dan wel te beperken. Daaruit volgt, aldus de Afdeling, dat de mogelijke besmetting van dierziekten een ruimtelijk relevant belang is. Daarbij kan ook worden opgemerkt dat onder een goede ruimtelijke ordening, die bij bestemmingsplannen moet worden gewaarborgd, tevens wordt begrepen een aanvaardbaar woon- en leefklimaat, en dat eventuele negatieve effecten op de gezondheid van omwonenden veroorzaakt door veehouderijen invloed kunnen hebben op dit woon- en leefklimaat.[13] De Wet ruimtelijke ordening heeft bij de beoordeling van aspecten van volksgezondheid een aanvullend karakter.&lt;/p&gt;&lt;p&gt;Dit betekent echter niet dat in ruimtelijke plannen geen maatregelen kunnen en zo nodig moeten worden genomen in verband met aspecten van volksgezondheid.[14] Deze maatregelen dienen dan wel deugdelijk gemotiveerd te zijn. Dit lijkt te meer te gelden nu de Afdeling eveneens van oordeel is dat er geen wetenschappelijk bewijs is voor een (causaal) verband tussen veehouderijen en risico’s voor de volksgezondheid.[15] Binnen dit kader is het interessant om te wijzen op een uitspraak van de Afdeling van 30 april 2014. Daarin werd onder meer het navolgende overwogen:&lt;/p&gt;&lt;blockquote&gt;‘Voor zover [appellant sub 8] betoogt dat de raad bij het toekennen van de aanduiding ‘zone landschap, leefomgeving en gezondheid’ ten onrechte is uitgegaan van de GES, nu de volksgezondheid ruimtelijk niet relevant is, overweegt de Afdeling, zoals zij eerder in haar uitspraak van 9 februari 2011 in zaak nr. 200907470/1/R3 heeft overwogen, dat de mogelijke besmetting van dierziekten vanwege nabijgelegen agrarische bedrijven een mee te wegen belang is bij de vaststelling van een bestemmingsplan, maar dat de bestrijding van besmettelijke dierziekten zijn regeling primair vindt in andere wetgeving en daarnaast aan een omgevingsvergunning voorschriften kunnen worden verbonden om de gevolgen voor de volksgezondheid te voorkomen dan wel te beperken. De raad dient evenwel in het kader van een aanvaardbaar woon- en leefklimaat te onderzoeken of een plan niet zodanige risico’s voor de volksgezondheid meebrengt dat, gelet daarop, een aanvaardbaar woon- en leefklimaat onvoldoende is gewaarborgd. In de GES is ook onderzocht wat de invloed is van het plan op onder meer de milieuaspecten fijn stof en geur, nu fijn stof en geur een effect kunnen hebben op de volksgezondheid. gelet hierop heeft de raad in het kader van een aanvaardbaar woon- en leefklimaat bij de vaststelling van het plan in redelijkheid waarde kunnen hechten aan de resultaten in de GES.’[16]&lt;/blockquote&gt;&lt;p&gt;De in het bewuste bestemmingsplan gehanteerde zonering werd door de Afdeling in stand gelaten. Daarbij lijkt van belang te zijn geweest dat de motivering voor de zonering voor wat betreft gezondheid met name kon worden gebaseerd op de aspecten geur en fijn stof. Dit volgt uit de GES en het plan-MER, zoals deze aan het bestemmingsplan ten grondslag zijn gelegd. In deze onderzoeken zijn de mogelijke gevolgen van het bestemmingsplan voor de volksgezondheid en het milieu bij een aantal varianten beschreven. Uit deze onderzoeken volgde dat de uiteindelijk gekozen variant het gunstigste resultaat opleverde wat betreft onder andere geur en fijn stof. Daarnaast verdient opmerking dat de zonering niet alleen in het belang van de volksgezondheid is vastgesteld, maar eveneens in het belang van landschap en geur.&lt;/p&gt;&lt;p&gt;In haar uitspraak van 10 september 2014 oordeelde de Afdeling evenwel anders. In het in deze uitspraak aan de orde zijnde bestemmingsplan was eveneens een zonering gehanteerd voor veehouderijen in het belang van de volksgezondheid, doch deze zonering werd door de Afdeling vernietigd:&lt;/p&gt;&lt;blockquote&gt;‘Uit het aan het plan ten grondslag liggende GGD-advies volgt evenwel niet dat een uitbreiding van een intensieve veehouderij vanuit het oogpunt van volksgezondheid moet worden verboden binnen een bepaalde afstand van een woning. De keuze van de raad om bij gebreke van algemeen aanvaarde wetenschappelijke inzichten over de gezondheidsrisico’s van intensieve veehouderijen uit te gaan van maximale afstanden die in het GGD-advies worden genoemd, acht de Afdeling onvoldoende draagkrachtig gemotiveerd. (…) Daarbij wordt mede in acht genomen dat, naar ZLTO terecht betoogt, het vergroten van het bouwvlak een mogelijkheid kan bieden voor een verbetering van de bedrijfsvoering en daarmee voor een terugdringen van de milieubelasting van het bedrijf voor de omgeving.’[17]&lt;/blockquote&gt;&lt;p class="BroodtekstSchreefloos"&gt;&lt;span class="Cursief"&gt;3.2.3 Omgevingsvergunning milieu&lt;/span&gt;&lt;/p&gt;&lt;p&gt;In het kader van het milieurecht zijn aspecten van volksgezondheid ook een mee te wegen belang. Bij de beoordeling van een aanvraag om een omgevingsvergunning milieu dienen namelijk de mogelijke gevolgen voor de volksgezondheid tengevolge van een veehouderij te worden betrokken. Indien door het in werking zijn van de inrichting risico’s voor de volksgezondheid kunnen ontstaan, dienen deze risico’s gelet op art. 1.1, tweede lid, aanhef en onder a, van de Wet milieubeheer als gevolg voor het milieu bij de beoordeling van de aanvraag te worden betrokken.[18] Het is echter standaard jurisprudentie van de Afdeling dat, nu er geen wetenschappelijk bewijs is voor een relatie tussen de veehouderij en dergelijke risico’s, er geen reden is om een omgevingsvergunning milieu voor een (intensieve) veehouderij te weigeren. Daartoe kan onder meer worden gewezen op een uitspraak van de Afdeling van 17 april 2013:&lt;/p&gt;&lt;blockquote&gt;‘[appellant] vreest voor gezondheidsrisico’s. Hij verwijst daarbij naar de rapporten ‘Gezondheidsrisico’s rond veehouderijen’ van de Gezondheidsraad van 30 november 2012 en ‘Intensieve veehouderij en gezondheid’ van het Rijksinstituut voor Volksgezondheid en Milieu (RIVM) van 30 januari 2008. (…) In het rappot van 30 januari 2008 is onder meer geconcludeerd dat nog geen gegevens beschikbaar zijn om een relatie te leggen tussen blootstelling aan specifieke componenten uit de intensieve veehouderij en gezondheidsklachten. Uit dit rapport kan dan ook niet een conclusie over de gezondheidsrisico’s in dit specifieke geval worden getrokken. Een dergelijke conclusie kan evenmin worden getrokken uit het rapport van 30 november 2012. In dit rapport wordt onder meer geconcludeerd dat de stand van de wetenschap tekortschiet om duidelijke uitspraken over de gezondheidsrisico’s van wonen in de buurt van veehouderijen te kunnen doen. Ook voor het overige heeft [appellant] niet gewezen op algemeen aanvaarde wetenschappelijke inzichten waaruit zou moeten worden geconcludeerd dat de beoordeling van het college over de gezondheidsrisico’s geen stand kan houden.’[19]&lt;/blockquote&gt;&lt;p&gt;Daarnaast kan bijvoorbeeld worden gewezen op een uitspraak van de Afdeling van 15 oktober 2014:&lt;/p&gt;&lt;blockquote&gt;‘[appellant sub 2] en [appellant sub 1] hebben niet gewezen op algemeen aanvaarde wetenschappelijke inzichten op grond waarvan zou moeten worden geconcludeerd dat het in werking zijn van de inrichting zodanige risico’s voor de volksgezondheid kan opleveren dat de vergunning om die reden had moeten worden geweigerd, dan wel dat daaraan nadere voorschriften of beperkingen hadden moeten worden verbonden. Daarbij neemt de Afdeling in aanmerking dat in de diverse publicaties waarnaar zij ter onderbouwing van hun standpunt verwijzen, geen conclusies worden getrokken over de gezondheidsrisico’s in dit specifieke geval.’[20]&lt;/blockquote&gt;&lt;p&gt;De jurisprudentie is derhalve helder: er zijn geen algemeen aanvaarde wetenschappelijke inzichten waaruit zou moeten worden geconcludeerd dat er aanleiding dan wel grondslag bestaat om een omgevingsvergunning milieu vanwege aspecten van volksgezondheid te weigeren. In haar uitspraak van 15 oktober 2014 oordeelde de Afdeling bovendien dat gelet op het ontbreken van dergelijk wetenschappelijk bewijs ook geen aanleiding bestaat om aan een omgevingsvergunning milieu voorschriften of beperkingen te verbinden.[21] Deze overweging behoeft mijns inziens echter enige nuancering gelet op de uitspraken van de Afdeling in het kader van bestemmingsplannen. In deze uitspraken oordeelt de Afdeling immers standaard dat aan het verlenen van omgevingsvergunningen voorschriften kunnen worden verbonden om de gevolgen voor de volksgezondheid te voorkomen dan wel te beperken. Dit volgt ook uit een aantal uitspraken van rechtbank Oost-Brabant. In deze uitspraken heeft de rechtbank overwogen dat het enkele ontbreken van algemeen aanvaarde wetenschappelijke inzichten onvoldoende is om een omgevingsvergunning milieu reeds daarom te weigeren vanwege een mogelijk volksgezondheidsrisico. Onder meer kan worden gewezen op de uitspraak van rechtbank Oost-Brabant van 6 juni 2014.[22] In deze uitspraak zien we de standaardoverweging van de Afdeling met betrekking tot de beoordeling van aspecten van volksgezondheid in het kader van een aanvraag omgevingsvergunning weliswaar niet terug, maar de rechtbank beoordeelt de aspecten van volksgezondheid wel op een heldere wijze. Binnen dat kader oordeelt de rechtbank allereerst dat voor diverse milieuonderdelen die van invloed kunnen zijn op de volksgezondheid, wettelijke en beleidsmatige toetsingskaders zijn gevormd en dat dit veelal is gedaan op basis van heersende wetenschappelijke inzichten. De rechtbank overweegt vervolgens, mijns inziens terecht, dat het op de weg ligt van degene die zich op het bestaan van een risico voor de volksgezondheid beroept om, aan de hand van algemeen aanvaarde wetenschappelijke inzichten, aannemelijk te maken dat deze toetsingskaders niet toereikend zijn om onaanvaardbare risico’s voor de volksgezondheid te voorkomen. Vervolgens gaat de rechtbank binnen het kader van het aspect volksgezondheid op een aantal milieuonderdelen afzonderlijk in.&lt;/p&gt;&lt;p&gt;Binnen dat kader overweegt de rechtbank ten aanzien van het aspect geur dat hiervoor een wettelijk voorgeschreven toetsingskader geldt. Appellant heeft niet aan de hand van algemeen aanvaarde wetenschappelijke inzichten aannemelijk gemaakt dat de Wet geurhinder en veehouderij (hierna: Wgv) niet toereikend is om onaanvaardbare risico’s voor de volksgezondheid te voorkomen. Het rapport van de Gezondheidsraad, waarnaar appellant verwijst, onderstreept ook dat er geen algemeen aanvaarde wetenschappelijke inzichten bestaan dat de Wgv niet toereikend is. Voor de onderbouwing van dit oordeel verwijst de rechtbank naar de opmerking van de Gezondheidsraad dat zowel eerdere geurnormen als de huidige adviesnormen in de Wgv niet gebaseerd zijn op een blootstelling-responsrelatie en dat het hoog tijd is de wetgeving en handhaving op dit gebied wetenschappelijk steviger te funderen. Oftewel: er zijn geen wetenschappelijke inzichten waaruit blijkt dat het toetsingskader van de Wgv ontoereikend is om onaanvaardbare risico’s voor de volksgezondheid te voorkomen. Een duidelijker oordeel had de rechtbank mijns inziens niet kunnen geven.&lt;/p&gt;&lt;p&gt;Vervolgens gaat de rechtbank binnen het kader van het aspect volksgezondheid in op de verspreiding van ziekten. Te dien aanzien overweegt de rechtbank, onder verwijzing naar haar uitspraak van 12 juli 2013[23], dat het enkele ontbreken van algemeen aanvaarde wetenschappelijke inzichten over de (ernst van) gezondheidseffecten van een intensieve veehouderij op omwonenden onvoldoende is om een vergunning reeds daarom te weigeren vanwege een mogelijk volksgezondheidsrisico:&lt;/p&gt;&lt;blockquote&gt;‘Pas als er indicaties zijn dat een activiteit een risico voor de volksgezondheid zou kunnen hebben, zal het bevoegd gezag, mede gelet op het voorzorgsbeginsel, moeten onderzoeken of de mogelijke negatieve effecten op de volksgezondheid van een zodanige ernst kunnen zijn dat hierin aanleiding is gelegen om de vergunning te weigeren, of nadere voorschriften ter voorkoming van gezondheidsrisico’s aan de vergunning te verbinden. Hierbij zijn de omstandigheden van het geval van belang, zoals de werking van de betrokken inrichting, de soort van de gehouden dieren, de aard van de omgeving, eventuele mogelijke (hygiëne)maatregelen ter voorkoming van de uitbraak en verspreiding van zoönosen, alsmede de aard van de mogelijke effecten op de gezondheid.’[24]&lt;/blockquote&gt;&lt;p&gt;Uit de besluitvorming dient dus te blijken van een deugdelijke beoordeling van het aspect volksgezondheid. In het besluit zoals dat in onderhavige uitspraak aan de orde was, was aanvankelijk onvoldoende ingegaan op de mogelijke risico’s voor de volksgezondheid. In een nader verweerschrift en ter zitting hebben het bevoegd gezag en vergunninghoudster echter alsnog aangegeven welke maatregelen worden getroffen om verspreiding van zoönosen op het bedrijf te voorkomen. Aangezien appellant niet aannemelijk heeft gemaakt dat deze maatregelen ontoereikend zijn, heeft de rechtbank de rechtsgevolgen van het besluit in stand gelaten. Daartoe heeft de rechtbank in haar uitspraak een nader voorschrift opgenomen met betrekking tot de te treffen maatregelen om verspreiding van zoönosen op het bedrijf te voorkomen. Het verdient dus aanbeveling om reeds bij de aanvraag van een omgevingsvergunning milieu aandacht te besteden aan aspecten van volksgezondheid en duidelijk te maken welke maatregelen worden getroffen om eventuele risico’s voor de volksgezondheid te voorkomen. Het bevoegd gezag kan deze maatregelen vervolgens middels voorschriften aan de vergunning verbinden.&lt;/p&gt;&lt;p&gt;Rechtbank Oost-Brabant lijkt hiermee bij de beoordeling van aspecten van volksgezondheid verder te gaan dan de Afdeling. In het kader van het voorzorgsbeginsel, waarnaar rechtbank Oost-Brabant in haar jurisprudentie verwijst,[25] lijkt de benadering van de rechtbank mij juist. Dit beginsel is onder meer neergelegd in art. 191, tweede lid, van het Verdrag betreffende de werking van de Europese Unie:&lt;/p&gt;&lt;blockquote&gt;‘De Unie streeft in haar milieubeleid naar een hoog niveau van bescherming, rekening houdend met de uiteenlopende situaties in de verschillende regio’s van de Unie. Haar beleid berust op het voorzorgsbeginsel en het beginsel van preventief handelen, het beginsel dat milieuaantastingen bij voorrang aan de bron dienen te worden bestreden, en het beginsel dat de vervuiler betaalt.’&lt;/blockquote&gt;&lt;p&gt;In een mededeling van de Europese Commissie is aangegeven op welke wijze het voorzorgsbeginsel moet worden betrokken.[26] Daaruit volgt onder meer dat het voorzorgsbeginsel alleen wordt toegepast bij een vermoeden van potentieel risico, ‘ook al kan dit – de omvang of de gevolgen hiervan – wegens onvoldoende of geen uitsluitsel gevende wetenschappelijke gegevens niet volledig worden aangetoond.’[27] Het enkele ontbreken ‘van een wetenschappelijk bewezen oorzaak-gevolgrelatie (…) mag niet als reden worden aangevoerd om niet te handelen.’[28] Deze overweging in de mededeling van de Commissie dient gelet op de context mijns inziens aldus te worden uitgelegd dat het enkele ontbreken van wetenschappelijk bewijs voor een causaal verband geen reden mag vormen om geen maatregelen te treffen. Óf maatregelen moeten worden getroffen en zo ja welke, volgt niet uit de mededeling. Dat dient op basis van de beschikbare gegevens te worden overwogen.&lt;/p&gt;&lt;p&gt;Gelet op het voorgaande is mijns inziens de algemene conclusie in de jurisprudentie juist dat er gelet op het ontbreken van wetenschappelijk bewijs voor een (causaal) verband tussen intensieve veehouderijen en risico’s voor de volksgezondheid geen aanleiding bestaat om een omgevingsvergunning milieu voor een veehouderij te weigeren. Gelet op art. 1.1, tweede lid, sub a, van de Wet milieubeheer en het voorzorgsbeginsel dienen aspecten van volksgezondheid naar mijn mening wel beoordeeld te worden en kan daarbij niet worden volstaan met de constatering dat er geen wetenschappelijk bewijs is voor een (causaal) verband. De benadering die rechtbank Oost-Brabant hierbij hanteert, lijkt mij juist.&lt;/p&gt;&lt;p&gt;Tot slot is het binnen dit kader interessant om te wijzen op een uitspraak van de Afdeling van 28 november 2012.[29] In deze uitspraak was aan de orde een besluit van het college van burgemeester en wethouders van de gemeente Lelystad, waarbij een aangevraagde milieuvergunning was geweigerd. De aangevraagde vergunning zag op het oprichten en in werking hebben van een pluimvee- en varkenshouderij op een afstand van minder dan 300 meter van het CVI. Het CVI is een nationaal onderzoeksinstituut op het gebied van besmettelijke dierziekten waar onder speciale condities onder andere het mond- en klauwzeervirus aanwezig is. Het college had de vergunning geweigerd vanwege het gevaar van verspreiding van dierziekten. De Afdeling oordeelde dat het college in redelijkheid tot dit besluit had kunnen komen, nu in deze situatie de vestiging van een veehouderij op korte afstand van het CVI een reëel gevaar op verspreiding van dierziekten met zich brengt.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;3.2.4 Samenvattend&lt;/span&gt;&lt;/p&gt;&lt;p&gt;Uit het bovenstaande volgt dat op grond van het huidige instrumentarium, zowel in het kader van ruimtelijke ordening als in het kader van het milieurecht, rekening gehouden dient te worden met aspecten van volksgezondheid. Nu er geen wetenschappelijk bewijs is voor een relatie tussen veehouderijen en risico’s voor de volksgezondheid, zijn de mogelijkheden om strikt regulerend op te treden tegen veehouderijen – en het aantal te houden dieren – in relatie tot de volksgezondheid beperkt.&lt;/p&gt;&lt;h3&gt;3.3 Onderzoeken in relatie tot het wetsvoorstel&lt;/h3&gt;&lt;p&gt;Zoals ik in het voorgaande reeds opmerkte, is het opmerkelijk dat thans een wetsvoorstel voorligt waarin aan provincies en gemeenten bevoegdheden worden toegekend om &lt;span class="Cursief"&gt;in het belang van de volksgezondheid&lt;/span&gt; grenzen te stellen aan het aantal te houden dieren. Er is immers geen wetenschappelijk bewijs voor een relatie tussen de veehouderij en gezondheidsrisico’s. Dit wordt ook door de Staatssecretaris erkend:&lt;/p&gt;&lt;blockquote&gt;‘Hoewel er op dit moment onvoldoende wetenschappelijke kennis bestaat over de relatie tussen dieraantallen en alle risico’s voor de volksgezondheid, wordt het wenselijk geoordeeld met een wettelijke voorziening te komen waarmee provincies en gemeenten vanuit een oogpunt van volksgezondheid beperkingen kunnen stellen aan het aantal dieren dan wel aan de intensiteit waarin dieren op veehouderijlocaties in bepaalde gebieden worden gehouden.’[30]&lt;/blockquote&gt;&lt;p&gt;Desondanks wenst de Staatssecretaris met het wetsvoorstel over te gaan tot het toekennen van bevoegdheden aan provincies en gemeenten om vanuit het oogpunt van volksgezondheid grenzen te stellen aan het aantal te houden dieren. Het onderzoek ‘Veehouderij en Gezondheid Omwonenden’ dat thans wordt uitgevoerd, moet volgens de Staatssecretaris bijdragen aan het beter kunnen aantonen van de causaliteit. Het onderzoek is echter nog lopende en de vraag is of uit dit onderzoek &lt;span class="Cursief"&gt;überhaupt&lt;/span&gt; een causaal verband tussen veehouderijen en gezondheidsrisico’s zal blijken. Het wetsvoorstel loopt mijns inziens dan ook (te) ver vooruit op de feiten, dit nog los van de andere kanttekeningen die bij het wetsvoorstel kunnen worden geplaatst.[31]&lt;/p&gt;&lt;h2&gt;4. Inhoud van het wetsvoorstel&lt;/h2&gt;&lt;h3&gt;4.1 Wet dieren&lt;/h3&gt;&lt;p&gt;Zoals blijkt uit de formele benaming van het wetsvoorstel, strekt onderhavig wetsvoorstel tot wijziging van de Wet dieren (hierna: de wet). Op 1 januari 2013 is de eerste fase van deze wet in werking getreden. De wet is op dit moment gericht op de verzorging en behandeling van individuele dieren. Het gaat daarbij om regels omtrent onder meer dierenwelzijn en diergezondheid, diergeneeskundige zorg, diergeneesmiddelen, diervoeders en dierlijke producten. De regels zoals die in het wetsvoorstel dieraantallen en volksgezondheid zijn opgenomen, zijn in zoverre dan ook van andere orde. De regels zullen worden opgenomen in een nieuw hoofdstuk 2a.&lt;/p&gt;&lt;p&gt;In de Wet dieren is het stellen van regels betreffende het houden van dieren en het voorkomen en bestrijden van dierziekten, ook die welke gevolgen kunnen hebben voor de volksgezondheid, voorbehouden aan de Minister van Economische Zaken. Onderhavig wetsvoorstel voorziet in het toekennen van dergelijke bevoegdheden aan de besturen van provincies en gemeenten. Hiermee komen zij over een extra instrument te beschikken om risico’s van veehouderijen voor de volksgezondheid te beheersen en te beperken.&lt;/p&gt;&lt;h3&gt;4.2 Aanwijzing veedichte gebieden&lt;/h3&gt;&lt;p&gt;Een eerste belangrijk onderdeel uit het wetsvoorstel is dat het bevoegd gezag ‘ter voorkoming van schade aan of ter beperking van risico’s voor de volksgezondheid als gevolg van aantallen dieren die op veehouderijlocaties worden gehouden’ gebieden kan aanwijzen als veedicht gebied.[32] Zoals ik in het voorgaande echter al heb toegelicht, bestaat er thans geen wetenschappelijk bewijs voor een causaal verband tussen veehouderijen – laat staan aantallen dieren – en dergelijke risico’s. Blijkens het voorgesteld artikel dient een zodanig verband echter wel te worden aangetoond. Immers gebieden kunnen slechts als veedicht gebied worden aangewezen ter voorkoming van schade aan of ter beperking van gezondheidsrisico’s &lt;span class="Cursief"&gt;als gevolg &lt;/span&gt;van aantallen dieren op veehouderijlocaties.[33] Daarbij moet het bovendien gaan om een causaal verband tussen &lt;span class="Cursief"&gt;aantallen dieren op veehouderijlocaties&lt;/span&gt; en gezondheidsrisico’s, hetgeen ook duidelijk blijkt uit de toelichting op het wetsvoorstel:&lt;/p&gt;&lt;blockquote&gt;‘Daartoe wordt aan de besturen van provincies en, wanneer deze hiervan afzien aan de besturen van gemeenten, de bevoegdheid gegeven om gebieden aan te wijzen als veedicht gebied. Dit betreft gebieden waar dieren in zodanig grote aantallen worden dat als gevolg daarvan een risico zou kunnen ontstaan voor de volksgezondheid.’[34]&lt;/blockquote&gt;&lt;p&gt;Welke gebieden als veedicht gebied kunnen worden aangewezen, wordt bepaald in het voorgesteld art. 2a.2, tweede lid, Wet dieren:&lt;/p&gt;&lt;blockquote&gt;‘a. gebieden die bij provinciale verordening als bedoeld in artikel 4.1, eerste lid, van de Wet ruimtelijke ordening, in een structuurvisie of anderszins door het provinciaal bestuur zijn aangemerkt onderscheidenlijk zijn aangewezen of mede zijn aangewezen als gebieden voor de ontwikkeling dan wel de beperking van de grondgebonden of niet-grondgebonden veehouderij;  b. gebieden die bij bestemmingsplan, in een structuurvisie of anderszins door het gemeentebestuur zijn aangewezen of mede zijn aangewezen als gebieden voor de ontwikkeling dan wel de beperking van de grondgebonden of niet-grondgebonden veehouderij; c. gebieden waar zich relatief hoge veeaantallen, hoge veeaantallen per oppervlakte-eenheid of hoge veeaantallen per veehouderijlocatie bevinden.’&lt;/blockquote&gt;&lt;p&gt;Een besluit tot het aanwijzen van een gebied als veedicht gebied zal steeds een meer inhoudelijke beoordeling behoeven. Er dient voldoende concreet aanleiding te zijn om een bepaald gebied als veedicht gebied aan te wijzen. Wanneer sprake is van voldoende concrete aanleiding, is nog de vraag. In de toelichting op het wetsvoorstel wordt daarvoor een voorzet gedaan door een aantal aspecten te benoemen die aanleiding kunnen vormen om een gebied als veedicht gebied aan te wijzen.[35] Daartoe worden in de eerste plaats de kenmerken van het gebied genoemd, waarbij kan worden gedacht aan een relatief hoge concentratie van veehouderijlocaties, de afstand van die veehouderijlocaties tot woonbebouwing en overschrijding van wettelijke normen in een gebied die relevant zijn voor de volksgezondheid. In de tweede plaats worden signalen genoemd als mogelijke aanleiding om een gebied als veedicht gebied aan te wijzen. Meer specifiek wordt gesproken over signalen dat risico’s voor de volksgezondheid aanwezig zijn als gevolg van die concentraties van veehouderijlocaties en het grote aantal aanwezige dieren op die veehouderijlocaties. Die signalen zouden bijvoorbeeld kunnen blijken uit klachten van bewoners of uit waarnemingen van huisartsen ter plaatse. Mijns inziens zijn echter signalen voortkomend uit klachten zodanig subjectief te noemen dat deze geen aanleiding kunnen vormen om een gebied als veedicht gebied aan te wijzen. Als een derde aspect dat betrokken dient te worden bij de beoordeling om een gebied als veedicht gebied aan te wijzen, worden proportionaliteit en nut en noodzaak genoemd:&lt;/p&gt;&lt;blockquote&gt;‘Ten derde zullen gedeputeerde staten bij hun afweging mede acht dienen te slaan op ander instrumentarium dat regels bevat gericht op het kunnen voorkomen van gezondheidsrisico’s van veehouderijen. (…) Ten opzichte daarvan zal uit het oogpunt van proportionaliteit en nut en noodzaak beoordeeld dienen te worden of er voldoende aanleiding is om ook toepassing te geven aan de mogelijkheden die in dit wetsvoorstel zijn opgenomen.’[36]&lt;/blockquote&gt;&lt;p&gt;Bij de besluitvorming over de aanwijzing en begrenzing van een gebied als veedicht gebied is voorts van belang welke diersoorten of diercategorieën de gezondheidsrisico’s zouden kunnen veroorzaken.[37] Het is voor de voorbereiding van de aanwijzing van gebieden als veedicht gebied voor het bevoegd gezag derhalve van belang om voldoende inzicht te hebben in de potentiële gezondheidsrisico’s op basis van een gedegen analyse van die risico’s, en wel in relatie tot de aantallen dieren dat wordt gehouden op veehouderijlocaties in het betrokken gebied. Het zal naar verwachting over het algemeen gaan om gebieden met een relatief hoge dierintensiteit en een relatief grote dichtheid aan veehouderijbedrijven ten opzichte van de gemiddelde situatie.&lt;/p&gt;&lt;h3&gt;4.3 Het vaststellen van dieraantallen&lt;/h3&gt;&lt;p&gt;Wanneer een gebied als veedicht gebied is aangewezen, dient het bevoegd gezag ambtshalve voor elke veehouderijlocatie afzonderlijk in het aangewezen veedicht gebied het aantal dieren vast te stellen dat op de veehouderijlocatie ten hoogste kan worden gehouden (voorgesteld art. 2a.3 Wet dieren). Bij verordening kunnen criteria worden gesteld op grond waarvan besluiten tot het vaststellen van een maximaal aantal dieren worden vastgesteld en de procedure voor die vaststelling en voor de wijziging van die besluiten.[38] In een verordening dient daarnaast per aangewezen veedicht gebied te worden bepaald of het aantal dieren dat maximaal op een veehouderijlocatie kan worden gehouden, wordt bepaald door:&lt;/p&gt;&lt;ul&gt;&lt;li class="Opsomming_Dash"&gt;het totaal aantal dieren dat maximaal op alle veehouderijlocaties binnen het gebied kan worden gehouden (voorgesteld art. 2a.5, eerste lid, sub a);&lt;/li&gt;&lt;li class="Opsomming_Dash"&gt;het totaal aantal dieren dat maximaal per veehouderijlocatie kan worden gehouden (voorgesteld art. 2a.5, eerste lid, sub b), of&lt;/li&gt;&lt;li class="Opsomming_Dash"&gt;het aantal dieren dat ten hoogste per een bepaalde oppervlakte-eenheid weide- of uitloopgebied kan worden gehouden (dierintensiteit) (voorgesteld art. 2a.5, eerste lid, sub c).&lt;/li&gt;&lt;/ul&gt;&lt;p&gt;Per aangewezen veedicht gebied dient aldus te worden aangegeven op welke wijze het maximaal aantal dieren op veehouderijlocaties wordt bepaald. De vraag rijst hoe deze verplichting (ex voorgesteld art. 2a.5) zich verhoudt tot de verplichting om per veehouderijlocatie het maximaal aantal dieren vast te stellen (voorgesteld art. 2a.3). Naar mijn mening dient het artikel als volgt te worden begrepen:&lt;/p&gt;&lt;ul&gt;&lt;li class="Opsomming_Dash"&gt;Voorgesteld art. 2a.5, eerste lid, sub a: voor het gehele gebied wordt een maximaal aantal dieren vastgesteld en per veehouderijlocatie wordt een maximaal aantal dieren vastgesteld. Wanneer dan bijvoorbeeld sprake is van een bedrijfsbeëindiging en het totaal aantal daadwerkelijk gehouden dieren lager wordt dan het vastgesteld totaal aantal dieren voor het veedicht gebied, dan ontstaat voor het bevoegd gezag de mogelijkheid om vastgestelde dieraantallen per veehouderijlocatie te herverdelen. Op deze wijze kan nog bedrijfsontwikkeling mogelijk worden gemaakt door het bevoegd gezag te verzoeken om voor een bepaalde veehouderijlocatie een hoger maximaal aantal te houden dieren vast te stellen. Voorwaarde daarbij is dan dat het totaal aantal dieren voor het gehele gebied niet wordt overschreden.&lt;/li&gt;&lt;li class="Opsomming_Dash"&gt;Voorgesteld art. 2a.5, eerste lid, sub b: het maximaal aantal dieren wordt vastgesteld per veehouderijlocatie en is derhalve gelijk aan het maximaal aantal dieren dat is vastgesteld op grond van voorgesteld art. 2a.3. Er is geen flexibiliteit om dieraantallen te herverdelen.&lt;/li&gt;&lt;li class="Opsomming_Dash"&gt;Voorgesteld art. 2a.5, eerste lid, sub c: er wordt naast het maximaal aantal dieren als bedoeld in voorgesteld art. 2a.3 tevens een dierintensiteitsnorm vastgesteld. Op verzoek van een ondernemer kan het bevoegd gezag een hoger dieraantal op de veehouderijlocatie vaststellen, op voorwaarde dat de dierintensiteitsnorm niet wordt overschreden.&lt;/li&gt;&lt;/ul&gt;&lt;p&gt;Bij deze bepalingen rijst de vraag op basis van welke (wetenschappelijke) gegevens wordt besloten op welke wijze als bedoeld in voorgesteld art. 2a.5, eerste lid, het maximaal aantal dieren in een veedicht gebied wordt vastgesteld, zeker wanneer het gaat om het vaststellen van dieraantallen op basis van dierintensiteit. Voor zover mij bekend, zijn hierover thans namelijk geen gegevens bekend.&lt;/p&gt;&lt;p&gt;Voor veehouders waarvan hun bedrijfslocatie binnen een aangewezen veedicht gebied is gelegen, dient duidelijk te zijn wat het maximaal aantal te houden dieren voor hun veehouderijlocatie is en welke bedrijfsontwikkelingen al dan niet (kunnen) bestaan. Los van onder andere de rechtszekerheid is dit tevens van belang in verband met de strafbaarstelling zoals neergelegd in het voorgesteld art. 2a.4. Uit dit artikel volgt dat wanneer een maximum dieraantal is vastgesteld, dit dieraantal niet mag worden overschreden. Overschrijding van het dieraantal wordt strafbaar gesteld.[39]&lt;/p&gt;&lt;h3&gt;4.4 Vaststellen verordening&lt;/h3&gt;&lt;p&gt;Zoals al uit het voorgaande is gebleken, dient door het bevoegd gezag een verordening te worden vastgesteld met betrekking tot de aanwijzing van veedichte gebieden. Niet alleen dient daarin te worden aangegeven op welke wijze het aantal dieren op veehouderijlocaties wordt gemaximeerd, maar daarin dienen tevens regels te worden gesteld met betrekking tot a) de procedure voor besluiten tot aanwijzing van veedichte gebieden en deelgebieden daarbinnen en mogelijkheden tot wijziging van dergelijke besluiten, b) criteria op grond waarvan besluiten tot vaststelling van maximaal aantal dieren per veehouderijlocatie (zoals bedoeld in voorgesteld art. 2a.3) worden vastgesteld en de procedure voor die vaststelling en voor de wijziging van die besluiten, c) de registratie van aantallen dieren die op veehouderijlocaties worden gehouden en d) de monitoring van en rapportage over de gevolgen van de regels en de daarop gebaseerde besluiten voor de volksgezondheid. Daarnaast kunnen in de verordening voor zover nodig regels worden gesteld in het belang van een goede uitvoering van de aan het bevoegd gezag toekomende bevoegdheden ingevolge hoofdstuk 2a Wet dieren.&lt;/p&gt;&lt;h3&gt;4.5 Mogelijkheid tot differentiatie&lt;/h3&gt;&lt;p&gt;Bij het toepassen van de bevoegdheden, zoals deze hiervoor aan de orde zijn gekomen, is differentiatie mogelijk. Voorgesteld art. 2a.6 bepaalt namelijk dat besluiten als bedoeld in de artikelen 2a.2, 2a.3 en regels als bedoeld in art. 2a.5 en daarop gebaseerde besluiten verschillend kunnen worden vastgesteld voor het gehele aangewezen veedicht gebied of voor bij de aanwijzing begrensde delen daarvan. Daarbij kan onderscheid worden gemaakt naar diersoorten of diercategorieën en categorieën bedrijfstypen. Verschillende diersoorten en/of –categorieën kunnen namelijk in verschillende mate al dan niet bijdragen aan risico’s voor de volksgezondheid. Dit geldt ook voor verschillende bedrijfstypen. Veehouderijlocaties die zijn uitgerust met betere c.q. modernere technieken waarvan is aangetoond dat zij de emissies van risicovolle stoffen vergaand terugbrengen, zullen daarmee de eventuele gezondheidsrisico’s in vergaande mate beperken.&lt;/p&gt;&lt;p&gt;Het hanteren van een differentiatie is op grond van het wetsvoorstel een bevoegdheid. Mijns inziens is het echter aangewezen om een differentiatie te hanteren, nu tussen veehouderijlocaties – vanwege onder andere diersoort, diercategorie, bedrijfssysteem, toegepaste technieken, getroffen maatregelen (al dan niet voorgeschreven op basis van aan een vergunning verbonden voorschriften), management en hygiëneprotocollen – forse verschillen (kunnen) bestaan. Er dient mijns inziens dan ook verplicht te worden tot het hanteren van een differentiatie. Het zou aanbeveling verdienen om hierover nadere regels te stellen bij algemene maatregel van bestuur, om op deze wijze ook een uniform kader te bieden en willekeur te voorkomen.&lt;/p&gt;&lt;h3&gt;4.6 Bevoegdheidsverdeling&lt;/h3&gt;&lt;p&gt;In het wetsvoorstel worden aan het bestuur van provincies en gemeenten gelijke bevoegdheden toegekend. Dit brengt met zich dat zowel provincies als gemeenten bevoegd zijn om veedichte gebieden aan te wijzen en dieraantallen voor veehouderijlocaties vast te stellen, en daarvoor een verordening vast te stellen. Gelet op de aard en de schaal van mogelijke gezondheidsrisico’s en om versnippering van beleid zoveel mogelijk te voorkomen, geldt een zeker primaat voor provincies.[40] Dit volgt ook uit voorgesteld art. 2a.7, dat bepaalt dat aan gemeenten dezelfde bevoegdheden als bedoeld in de artikelen 2a.2, 2a.4 en 2a.5 toekomen als aan provincies, voor zover de provincie geen gebruik maakt van die bevoegdheden. In het wetsvoorstel is echter geen expliciete voorziening voorgesteld om te voorkomen dat een provincie en binnen die provincie gelegen gemeenten gelijktijdig van de voorgestelde bevoegdheid gebruik zouden willen maken. Onduidelijk is op welk moment kan worden geconcludeerd dat een provincie geen gebruik maakt van de aan haar toekomende bevoegdheden en wanneer de bevoegdheden ‘overgaan’ van een provincie op gemeenten.&lt;/p&gt;&lt;h3&gt;4.7 Rechtsbeschermingsmogelijkheden&lt;/h3&gt;&lt;p&gt;Tegen besluiten die op grond van het thans voorgestelde hoofdstuk 2a Wet dieren kunnen worden genomen, staat bezwaar en beroep open.[41] Hiertoe wordt art. 10.3 van de Wet dieren gewijzigd, aldus art. I, onderdeel E, van het wetsvoorstel. De huidige Wet dieren kent echter geen art. 10.3. Er kan dus ook geen wijziging van dit artikel plaatsvinden. Het wetsvoorstel is op dit punt dan ook niet juist. In de wet dient nog een regeling vastgelegd te worden waarin de rechtsbeschermingsmogelijkheden tegen besluiten die op grond van de Wet dieren worden genomen, worden opgenomen.&lt;/p&gt;&lt;h2&gt;5. Kritiek op wetsvoorstel&lt;/h2&gt;&lt;p&gt;Tegen het wetsvoorstel dieraantallen en volksgezondheid is inmiddels de nodige kritiek geuit.[42] In het voorgaande zijn al enkele (kritische) kanttekeningen bij het wetsvoorstel geplaatst. De belangrijkste kanttekening is dat thans bevoegdheden aan provincies en gemeenten worden toegekend om te reguleren op aantallen dieren ter voorkoming van schade aan of ter beperking van risico’s voor de volksgezondheid als gevolg van aantallen dieren die op veehouderijlocaties worden gehouden, terwijl er geenszins wetenschappelijk bewijs is voor een (causaal) verband tussen veehouderijen en gezondheidsrisico’s. Daarnaast kunnen bij het wetsvoorstel, in aanvulling op de opmerkingen die ik in het voorgaande reeds heb gemaakt, nog de volgende kanttekeningen worden geplaatst. Zowel de VNG als het IPO adviseert om het wetsvoorstel niet in procedure te brengen, althans zeker niet in de huidige vorm.&lt;/p&gt;&lt;p&gt;Met het wetsvoorstel worden aan provincies en gemeenten bevoegdheden toegekend om direct te sturen op dieraantallen. Het wetsvoorstel bepaalt niet dat bij het vaststellen van maximaal aantal te houden dieren bestaande rechten van veehouderijen in acht moeten worden genomen. Dit brengt met zich dat de vaststelling van dieraantallen op basis van het voorgesteld hoofdstuk 2a Wet dieren beperkend kan uitwerken op mogelijkheden die op grond van het bestemmingsplan en/of een omgevingsvergunning bestaan. Kortom: er kan afbreuk worden gedaan aan bestaande rechten.[43] De ontneming van bestaande rechten kan leiden tot schadeclaims. Uit de toelichting op het wetsvoorstel blijkt niet dat hiermee rekening is gehouden.&lt;/p&gt;&lt;p&gt;Een andere kanttekening die kan worden geplaatst, is dat op grond van het wetsvoorstel een motivering wordt verlangd die uitgaat van belasting en effect op volksgezondheid. Zoals ik in het voorgaande al heb aangegeven, kan er echter geen relatie worden gelegd tussen het aantal dieren en de belasting c.q. effecten op de volksgezondheid. Daar komt bij dat een begrenzing van dieraantallen innovatie van bedrijven kan tegengaan, terwijl innovatie juist veelal leidt tot een verduurzaming en minder belasting voor het milieu en de omgeving.[44] Het begrenzen van dieraantallen kan in bepaalde situaties dan ook tot een tegenovergesteld effect leiden.&lt;/p&gt;&lt;p&gt;Bovendien rijst de vraag of het toekennen van de voorgestelde bevoegdheden, in de kern bestaande uit het begrenzen van dieraantallen, een juiste aanpak vormt om eventuele gezondheidsrisico’s te voorkomen dan wel te beperken. Aspecten van volksgezondheid dienen immers ook reeds meegenomen te worden in het kader van het vaststellen van een bestemmingsplan en het beoordelen van een aanvraag om een omgevingsvergunning milieu, dit nog los van de mogelijkheden die reeds bij en krachtens de Gezondheids- en welzijnswet voor dieren bestaan. Extra instrumentarium om te sturen op c.q. rekening te houden met deze aspecten is mijns inziens dan ook niet nodig. Dat er thans bij veehouderijen niet nader gereguleerd kan worden op aspecten van volksgezondheid is het gevolg van het ontbreken van wetenschappelijk bewijs voor een (causaal) verband tussen veehouderijen en gezondheidsrisico’s, zo volgt uit de jurisprudentie. Indien en voor zover er voor een dergelijk verband wel bewijs zou komen, zal de jurisprudentie ongetwijfeld anders gaan luiden en zal mogelijk ook gestuurd kunnen worden op dieraantallen, indien en voor zover zou blijken dat er een relatie is tussen aantallen dieren en gezondheidsrisico’s. De thans voorgestelde bevoegdheden hebben dan ook geen toegevoegde waarde. Immers van deze bevoegdheden zal ook pas gebruik mogen worden gemaakt indien er wetenschappelijk bewijs voorhanden is voor een dergelijk (causaal) verband.&lt;/p&gt;&lt;h2&gt;6. Conclusie&lt;/h2&gt;&lt;p&gt;In de inleiding van mijn artikel heb ik de vraag gesteld of het wetsvoorstel uitvoerbaar is en of de bevoegdheden die in het wetsvoorstel worden voorgesteld een toegevoegde waarde hebben ten opzichte van het al bestaande instrumentarium. Daartoe ben ik in mijn artikel onder andere ingegaan op het huidige instrumentarium, de jurisprudentie hieromtrent en de verschillende onderdelen van het wetsvoorstel. Bij het wetsvoorstel heb ik de nodige kanttekeningen geplaatst. De belangrijkste kanttekening is dat in het wetsvoorstel dieraantallen en volksgezondheid bevoegdheden aan provincies en gemeenten worden toegekend om te reguleren op aantallen dieren ter voorkoming van schade aan of ter beperking van risico’s voor de volksgezondheid als gevolg van aantallen dieren die op veehouderijlocaties worden gehouden, terwijl er geenszins wetenschappelijk bewijs is voor een (causaal) verband tussen veehouderijen – laat staan aantallen dieren – en gezondheidsrisico’s. Reeds om die reden is het wetsvoorstel onuitvoerbaar. Immers zo lang dergelijk bewijs ontbreekt, mag en kan van de voorgestelde bevoegdheden geen gebruik worden gemaakt. Indien er bovendien dergelijk bewijs voorhanden zou geraken, dan kan er middels het bestaande instrumentarium nader regulerend worden opgetreden met betrekking tot aspecten van volksgezondheid. Met deze aspecten dient namelijk reeds op grond van het huidige instrumentarium rekening gehouden te worden, zowel in het kader van ruimtelijke ordening als in het kader van het milieurecht. Zoals ik in paragraaf 5 heb aangegeven, kan er op dit moment niet nader regulerend worden opgetreden met betrekking tot aspecten van volksgezondheid vanwege het ontbreken van wetenschappelijk bewijs voor een (causaal) verband tussen veehouderijen en gezondheidsrisico’s. Indien en voor zover dergelijk bewijs zal worden verkregen, dan zal op grond van het huidige instrumentarium nader regulerend kunnen worden opgetreden. De in het wetsvoorstel dieraantallen en volksgezondheid voorgestelde bevoegdheden hebben dan ook geen toegevoegde waarde ten opzichte van het bestaande instrumentarium.&lt;/p&gt;</content><legacyfootnotes/><footnotes><footnote>* Franca Damen is advocaat bij Linssen cs Advocaten te Tilburg.</footnote><footnote>1 TSE’s staat voor transmissible spongiform encephalopathies. TSE’s zijn een groep ziekten die bij de mens en bij dieren voorkomen en gekenmerkt worden door degeneratie van het hersenweefsel, waardoor dit een sponsachtig uiterlijk krijgt.</footnote><footnote>2 Het concept wetsvoorstel alsmede de daarbij behorende concept Memorie van Toelichting is te raadplegen op http://www.internetconsultatie.nl/wetsvoorstel_dieraantallen_en_volksgezondheid.</footnote><footnote>3 &lt;span class="Cursief"&gt;Kamerstukken II&lt;/span&gt; 2012/13, 28 973, nr. 134.</footnote><footnote>4 &lt;span class="Cursief"&gt;Kamerstukken II&lt;/span&gt; 2012/13, 28 973, nr. 134, p. 3-4.</footnote><footnote>5 Concept Memorie van Toelichting, p. 13.</footnote><footnote>6 Concept Memorie van Toelichting, p. 8-13.</footnote><footnote>7 Zie de brief van 21 juni 2011 van het Ministerie van Volksgezondheid, Welzijn en Sport met kenmerk PG/CI-3.069.690; &lt;span class="Cursief"&gt;Kamerstukken II&lt;/span&gt; 2010/11, 28 973, nr. 67.</footnote><footnote>8 Gezondheidsraad, ‘Gezondheidsrisico’s rond veehouderijen’, 30 november 2012, p. 44.</footnote><footnote>9 Gezondheidsraad, ‘Gezondheidsrisico’s rond veehouderijen’, 30 november 2012, p. 41.</footnote><footnote>10 Gezondheidsraad, ‘Gezondheidsrisico’s rond veehouderijen’, 30 november 2012, p. 39.</footnote><footnote>11 Zie ook P.P.A. Bodden, ‘Gezondheidsrisico’s van veehouderijen’, &lt;span class="Cursief"&gt;TO&lt;/span&gt; 2014, nr. 1, p. 17-25, J.K. van de Poel en M. van Harten, ‘De bescherming van de volksgezondheid in het omgevingsrecht’, &lt;span class="Cursief"&gt;StAB&lt;/span&gt; 2014, nr. 3, p. 3-9 en P. Bokelaar, ‘Volksgezondheid in de ruimtelijke ordening’, &lt;span class="Cursief"&gt;JM&lt;/span&gt; 2014, nr. 9, p. 1009-1020.</footnote><footnote>12 Zie bijv. ABRvS 6 november 2013, zaaknr. 201212079, ABRvS 5 oktober 2011, zaaknr. 201003856, ABRvS 9 februari 2011, zaaknr. 200907470 en ABRvS 10 september 2014, zaaknr. 201208940.</footnote><footnote>13 Zie bijv. ABRvS 30 april 2014, zaaknr. 201206940.</footnote><footnote>14 Zie ook P. Bokelaar, ‘Volksgezondheid in de ruimtelijke ordening’, &lt;span class="Cursief"&gt;JM&lt;/span&gt; 2014, nr. 9, p. 1009-1020.</footnote><footnote>15 Zie bijv. ABRvS 1 mei 2013, zaaknr. 201202866. Vgl. ABRvS 27 maart 2013, zaaknr. 201204658 en ABRvS 11 december 2013, zaaknr. 201201006.</footnote><footnote>16 ABRvS 30 april 2014, zaaknr. 201206940.</footnote><footnote>17 ABRvS 10 september 2014, zaaknr. 201208940.</footnote><footnote>18 Zie bijv. ABRvS 29 februari 2012, zaaknr. 201012388, ABRvS 1 augustus 2012, zaaknr. 201105590, ABRvS 22 augustus 2012, zaaknr. 201104121 en 201105847, ABRvS 28 november 2012, zaaknr. 201106128 en ABRvS 15 oktober 2014, zaaknr. 201401391.</footnote><footnote>19 ABRvS 17 april 2013, zaaknr. 201208357.</footnote><footnote>20 ABRvS 15 oktober 2014, zaaknr. 201401391. Zie verder bijv. ABRvS 3 juli 2013, zaaknr. 201202452 en ABRvS 19 juni 2013, zaaknr. 201201163.</footnote><footnote>21 ABRvS 15 oktober 2014, zaaknr. 201401391.</footnote><footnote>22 Rb. Oost-Brabant 6 juni 2014, ECLI:NL:RBOBR:2014:3163.</footnote><footnote>23 Rb. Oost-Brabant 12 juli 2013, ECLI:NL:RBOBR:2013:2855.</footnote><footnote>24 Rb. Oost-Brabant 6 juni 2014, ECLI:NL:RBOBR:2014:3163.</footnote><footnote>25 Vgl. onder meer ABRvS 1 mei 2013, zaaknr. 201107693 en ABRvS 20 maart 2013, zaaknr. 201113207 waarin de Afdeling voorbij gaat aan een beroep op het voorzorgsbeginsel.</footnote><footnote>26 Commissie van de Europese Gemeenschappen, ‘Mededeling van de Commissie over het voorzorgsbeginsel’, &lt;span class="Cursief"&gt;COM&lt;/span&gt; (2000) 1.</footnote><footnote>27 Commissie van de Europese Gemeenschappen, ‘Mededeling van de Commissie over het voorzorgsbeginsel’, &lt;span class="Cursief"&gt;COM&lt;/span&gt; (2000) 1, p. 13.</footnote><footnote>28 Vgl. Commissie van de Europese Gemeenschappen, ‘De algemene beginselen van het levensmiddelenrecht in de Europese Unie’, &lt;span class="Cursief"&gt;COM&lt;/span&gt; (1997) 176.</footnote><footnote>29 ABRvS 28 november 2012, zaaknr. 201105076.</footnote><footnote>30 Concept Memorie van Toelichting, p. 6.</footnote><footnote>31 Hierop wordt nader ingegaan in paragraaf 4 ten aanzien van enkele onderdelen van het wetsvoorstel, en in paragraaf 5 in meer algemene zin.</footnote><footnote>32 Zie voorgesteld art. 2a.2, eerste lid, Wet dieren voor zover het een provinciale aanwijzing van een veedicht gebied betreft, en gelezen in samenhang met voorgesteld art. 2a.7 Wet dieren voor zover het een gemeentelijke aanwijzing van een veedicht gebied betreft.</footnote><footnote>33 Ook in de toelichting op het concept wetsvoorstel wordt meermaals overwogen dat het gaat om het reguleren van aantallen dieren in een veedicht gebied in het belang van de volksgezondheid; zie onder andere concept Memorie van Toelichting, p. 8-13.</footnote><footnote>34 Concept Memorie van Toelichting, p. 7.</footnote><footnote>35 Concept Memorie van Toelichting, p. 14-15.</footnote><footnote>36 Concept Memorie van Toelichting, p. 15.</footnote><footnote>37 Concept Memorie van Toelichting, p. 18.</footnote><footnote>38 Zie voorgesteld art. 2a.5, tweede lid, sub b, Wet dieren voor zover het een provinciale aanwijzing van een veedicht gebied betreft, en gelezen in samenhang met voorgesteld art. 2a.7 Wet dieren voor zover het een gemeentelijke aanwijzing van een veedicht gebied betreft.</footnote><footnote>39 Artikel II van het concept wetsvoorstel wijzigt art. 1, onder 2, van de Wet op de economische delicten, door hierin tevens de voorgestelde art. 2a.4 en 2a.5 Wet dieren op te nemen.</footnote><footnote>40 Concept Memorie van Toelichting, p. 12.</footnote><footnote>41 Concept Memorie van Toelichting, p. 22 en 42.</footnote><footnote>42 Zie o.a. &lt;span class="Cursief"&gt;Handelingen II&lt;/span&gt; 2013/14, vergaderingnummer 104, item 3 (vergadering 3 september 2014, gepubliceerd op 12 september 2014) en de brief van het IPO aan Staatssecretaris Dijksma d.d. 13 augustus 2014 met kenmerk VP 07025/2014.</footnote><footnote>43 Zie ook concept Memorie van Toelichting, p. 13 en 17.</footnote><footnote>44 Vergelijk ABRvS 10 september 2014, zaaknr. 201208940, waarin de Afdeling onder meer het navolgende overwoog: ‘Daarbij wordt mede in aanmerking genomen dat, naar ZLTO terecht betoogt, het vergroten van het bouwvlak een mogelijkheid kan bieden voor een verbetering van de bedrijfsvoering en daarmee tot een terugdringen van de milieubelasting van het bedrijf voor de omgeving.’</footnote></footnotes><auteurs>mr. F.H. Damen</auteurs><published>2014-11-25 13:32:17</published><modified>2014-11-25 13:32:17</modified><editiondate>2014-11-25</editiondate><htmlpath>https://denhollander.info/artikel/11689</htmlpath></article>
</articles></edition>