<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2010</searchword><id>8480</id><udhid>UDH:TvAR/8480</udhid><titel>De plattelandswoning in de Wet milieubeheer Van de regen in de drup</titel><searchwords><searchword>TvAR 5/2010</searchword><searchword>UDH:TvAR/8480</searchword></searchwords><attachments><attachment><name>TvAR2010_5_3_De_plattelandswoning.pdf</name><extention>pdf</extention><url>https://denhollander.info/download/5239/ci</url></attachment></attachments><inleiding>In deze bijdrage sta ik stil bij de initiatiefnota ‘Beter wo­nen op het platteland. Introductie van de plattelandswoning in de Wet milieubeheer’ (hierna: ‘de initiatiefnota’) die op 18 augustus 2009 het licht zag. 1 Het artikel is gebaseerd op de voordracht die ik op 15 januari 2010 tijdens de Actuali­teitendag Agrarisch Recht2 heb gehouden. Voordat ik hierna inga op de inhoud van de initiatiefnota, sta ik eerst stil bij de achtergronden van het wetsvoorstel.&#13;
</inleiding><content>1. Overtreding en beginselplicht&#13;
Het probleem dat centraal staat in de initiatiefnota is dat van de illegale bewoning van agrarische bedrijfswoningen door burgers. Deze problematiek laat zich als volgt samenvatten. Ik neem ‘de stopper’ als voorbeeld. Wanneer de boer zijn bedrijf staakt, maar in de bedrijfswoning blijft wonen, rijst de vraag of hij het bestemmingsplan overtreedt. Vanzelf­sprekend hangt dat af van het ter plaatse geldende bestem­mingsplan. Ik ga er hier vanuit dat het bestemmingsplan bewoning door burgers op een perceel dat een agrarische bestemming heeft verbiedt (hetgeen in de regel het geval is) en de boer ook geen beroep kan doen op het overgangs­recht.3 De agrariër die de agrarische bedrijfsgebouwen noch de gronden verkoopt, verhuurt, verpacht of anderszins in ge­bruik geeft aan een derde, kan zich beroepen op de uitspraak van de Afdeling bestuursrechtspraak van de Raad van State (hierna: ‘de Afdeling’) van 8 november 2006.4 In die kwes­tie oordeelde de Afdeling dat wanneer de bij het bedrijf be­horende gronden en opstallen niet zijn verkocht en evenmin door een ander worden gebruikt, aan de woning de hoeda­nigheid van een woning behorende bij het agrarisch bedrijf niet kan worden ontzegd. Het gebruik wordt in dat geval ge­acht in overeenstemming te zijn met het bestemmingsplan. Wanneer een derde de agrarische activiteiten voortzet over­treedt de boer echter het bestemmingsplan en geldt onver­kort de beginselplichtjurisprudentie.5 Het bevoegd gezag dient handhavend op te treden, tenzij sprake is van concreet zicht op legalisatie of handhavend optreden zodanig oneven­redig is in verhouding tot de daarmee te dienen belangen dat van optreden in die concrete situatie dient te worden afge­zien.&#13;
Legalisatie is veelal geen optie. In de eerste plaats staat het hoger ruimtelijk beleid (met name dat van de provincie) vaak aan een burgerwoning (een nieuwe burgerwoning in het buitengebied) in de weg. Bovendien is legalisatie veelal niet mogelijk vanwege het gebruik dat door de nieuwe boer van de bedrijfsgebouwen wordt gemaakt. Hierbij gaat het om het bedrijfsbelang, de continuïteit van het bedrijf van de boer, maar ook om de zogeheten omgekeerde werking van de milieunormen. Gedacht kan worden aan de van de veest­allen te duchten geurhinder, geluidhinder en de risico’s van­wege bijvoorbeeld fijn stof, waardoor niet gesproken kan worden van een goed woon- en leefklimaat en derhalve niet van een goede ruimtelijke ordening.6, 7&#13;
Onevenredigheid wordt door de Afdeling in het voorliggen­de geval niet snel aangenomen. Van belang hierbij is dat volgens de Afdeling geen sprake is van een overtreding van geringe aard en ernst.8 Dat de boer veelal gedurende decen­nia ter plaatse heeft gewoond en graag in de woning ook de laatste periode van zijn leven zou doorbrengen, brengt geen onevenredigheid met zich. De vaste bestuurspraktijk van een bestuursorgaan dat niet wordt opgetreden tegen bewoning &#13;
door anderen dan agrariërs van agrarische bedrijfswoningen levert evenmin een bijzondere omstandigheid op. Ook het ontbreken van voor dergelijke situaties geschreven handha­vingsbeleid baat de voormalige boer niet.9 Dat het bevoegd gezag bekend was met de overtreding, maar gedurende een langere periode (bijvoorbeeld 27 jaar10) daartegen niet hand­havend heeft opgetreden, is onvoldoende om tot het oordeel te komen dat bij de overtreder het gerechtvaardigd vertrou­wen is gewekt dat daartegen niet meer handhavend zou wor­den opgetreden.11 Ook in de situatie dat de koper van het varkensfokbedrijf (zonder bedrijfswoning) expliciet had in­gestemd met de bewoning (via een specifieke bepaling in de koopovereenkomst), zag de Afdeling geen aanleiding om van handhavend optreden af te zien. Die omstandigheid kan niet zonder meer afdoen aan het belang van de koper bij handhaving van de planvoorschriften, aldus de Afdeling.12&#13;
2. Uitspraak Nederweert&#13;
In de initiatiefnota wordt onder andere uitvoerig stilgestaan bij de uitspraak van de Afdeling van 8 juli 2009 in de kwes­tie Nederweert.13 Aan de orde was de vraag of een bedrijfs­woning die illegaal gebruikt wordt door burgers gezien moet worden als geurgevoelig object in de zin van de Wet geur­hinder en veehouderij en zo ja, welke bescherming hieraan toekomt. Ingevolge art. 1 van de Wet geurhinder en veehou­derij is een geurgevoelig object een gebouw, bestemd voor en blijkens aard, indeling en inrichting geschikt om te wor­den gebruikt voor menselijk wonen of menselijk verblijf en die daarvoor permanent of een daarmee vergelijkbare wijze van gebruik wordt gebruikt (laatste zinsdeel loopt niet). In de Memorie van Toelichting bij de Wet geurhinder en vee­houderij is expliciet vermeld dat locaties die in strijd met het bestemmingsplan worden gebruikt, niet beschermd wor­den tegen geurhinder.14 De Afdeling heeft in voornoemde uitspraak evenwel onder verwijzing naar de wetsgeschiede­nis geoordeeld dat de zinsnede ‘bestemd voor (…) mense­lijk wonen of menselijk verblijf’ niet meer vereist dan dat een gebouw planologisch gezien een functie heeft voor wo­nen of verblijf. Aan die eis wordt in geval van de door bur­gers bewoonde bedrijfswoning voldaan. Het gebruik hoeft voor het overige niet in overeenstemming te zijn met het be­stemmingsplan. Er is dus sprake van een geurgevoelig ob­ject. De Afdeling heeft evenwel voorts overwogen dat een redelijke wetsuitleg met zich brengt dat bij de vaststelling van de geurgevoeligheid (de mate van bescherming) van een agrarische bedrijfswoning die is afgesplitst van een nog in werking zijnde veehouderij, eveneens aansluiting wordt ge­zocht bij de juridisch-planologische status van die woning. Een andere opvatting zou ertoe leiden dat door de enkele in­gebruikneming van een agrarische bedrijfswoning als bur­gerwoning, bescherming aan die woning zou toekomen ten opzichte van de veehouderij waartoe deze behoorde, ter­wijl met de inwerkingtreding van de Wet geurhinder en vee­houderij ook de planologische status van belang wordt ge­acht voor de vraag of een object moet worden beschermd tegen stankhinder.15 Zolang de woning planologisch nog be­hoort bij de veehouderij (is bestemd als agrarische bedrijfs­woning), maakt de woning volgens de Afdeling nog onder­deel uit van de varkenshouderij, zodat deze niet beschermd hoeft te worden tegen de geuremissie afkomstig van die var­kenshouderij.&#13;
Het gebruik van de agrarische bedrijfswoning als burger­woning vormt in zulks geval bezien vanuit het milieuaspect geur geen beperking voor de uitbreidings- en exploitatiemo­gelijkheden van de veehouderij. Dat wil evenwel niet zeg­gen dat er ten aanzien van andere milieuaspecten geen be­perkingen zijn. Voor de vraag of een woning moet worden beschermd tegen geluidhinder, is bijvoorbeeld het feitelijk gebruik bepalend.16&#13;
Bovendien is de uitzondering die de Afdeling met de hier­voor aan de orde gestelde jurisprudentie heeft aangebracht een tijdelijke. De overtreding van het bestemmingsplan kan immers slechts opgeheven worden door de juridisch-plano­logische status van de woning te veranderen. Op dat mo­ment dient de woning weer beschermd te worden tegen geurhinder. Wanneer niet aan de normen van de Wet geur­hinder en veehouderij wordt voldaan17, zal in de regel van een goede ruimtelijke ordening geen sprake zijn.18&#13;
3. Voorontwerp wetsvoorstel&#13;
De initiatiefnota behelst een eenvoudige oplossing voor de hiervoor geschetste problematiek. Het Voorontwerp wets­voorstel19 waar de initiatiefnota betrekking op heeft defi­nieert het begrip plattelandswoning als een gebouw dat a) voorheen als agrarische bedrijfswoning behoorde tot een in­richting dan wel is gebouwd ten gevolge van een sloop- of beëindigingsregeling van de Minister van Landbouw, Na­tuur en Voedselkwaliteit, b) voor bewoning gebruikt wordt, c) is gelegen in een gebied met een agrarische bestemming, en d) als plattelandswoning is bestemd op grond van de Wet ruimtelijke ordening (een herziening van het bestemmings­plan is dus vereist). Vervolgens regelt het wetsvoorstel - kort weergegeven - dat milieukwaliteitseisen en luchtkwaliteits-eisen voor de plattelandswoning gelijk zijn aan die voor de agrarische bedrijfswoning. De vaste commissie voor Volks­huisvesting, Ruimtelijke Ordening en Milieubeheer heeft de initiatiefnota op 23 november 2009 positief ontvangen en de regering verzocht om uiterlijk 1 juli 2010 een wetsvoorstel aan de Tweede Kamer voor te leggen.20 Volgens de commis­sie levert de regeling voor de plattelandswoning een bijdra­ge aan het oplossen en voorkomen van conflicten in het lan­delijk gebied als gevolg van fricties tussen woon- en andere bebouwing, hetgeen de leefbaarheid van het platteland ten goede komt.21 Ook Harbers22 heeft zich eerder in dit tijd­schrift enthousiast geuit over de initiatiefnota.&#13;
Dat de voorgestelde regeling problemen oplost valt niet te ontkennen. De (milieu)regelgeving staat op dit moment im­mers in veel gevallen aan legalisatie van de burgerwoning in de weg. Wat evenwel over het hoofd wordt gezien is dat het eindresultaat uit oogpunt van een goede ruimtelijke or­dening onwenselijk is. Mijn voornaamste bezwaar is dat het principe van ruimtelijke scheiding (zonering) ten onrechte (en veel te gemakkelijk) wordt losgelaten. Dé aangewezen manier om milieuaspecten een rol te laten spelen in de ruim­telijke ordening is zonering, het aanbrengen van een ruim­telijke scheiding tussen milieubelastende en milieugevoe­lige activiteiten. Juist door strikt de hand te houden aan dit principe wordt de leefbaarheid van het platteland vergroot. De boer kan zijn bedrijf blijven ontwikkelen en de burger is verzekerd van een goed woon- en leefklimaat. Het vo­renstaande geldt bij uitstek in de reconstructiegebieden (als bedoeld in art. 1 van de Reconstructiewet concentratiege­bieden). Na een lang en intensief proces zijn reconstructie­plannen tot stand gekomen, die een onderscheid aanbrengen in landbouwontwikkelingsgebieden, verwevingsgebieden en extensiveringsgebieden. Een landbouwontwikkelingsgebied is een ruimtelijk begrensd gedeelte van een reconstructie­gebied met het primaat landbouw dat geheel of gedeeltelijk voorziet, of in het kader van de reconstructie zal voorzien, in de mogelijkheid tot uitbreiding, hervestiging of nieuw­vestiging van intensieve veehouderij.23 Burgerwoningen (en dus ook plattelandswoningen) passen wat mij betreft niet in zo’n gebied, ook niet indien zij de ontwikkelingsmogelijk­heden van de veehouderij niet frustreren.24 Het toestaan van een burgerwoning en een veehouderij dicht op elkaar is te minder goed te begrijpen gelet op de recente ontwikkelingen rondom zoönoses (infectieziekten die van dieren op mensen overdraagbaar zijn), denk aan de MRSA-bacterie of – op dit moment nog meer tot de verbeelding sprekend – de Q-koorts. Hierover is nog veel onduidelijk. Duidelijk is wel dat ook in relatie tot bijvoorbeeld de Q-koorts in de ruimte­lijke ordening het principe van ruimtelijke scheiding hét in­strument is. Niet voor niets handelde het in de zaken waar­in de Voorzitter van de Afdeling bestuursrechtspraak van de Raad van State recent een bestemmingsplan heeft geschorst met het oog op het risico van verspreiding van Q-koorts over de vraag of voldoende afstand was aangehouden tussen geitenhouderij en woonbebouwing.25&#13;
Veelal is er bovendien wel degelijk behoefte aan de wo­ning als bedrijfswoning en wordt te snel overgegaan tot se­parate verkoop van bedrijfswoning en bedrijfsgebouwen. Zo zijn in de veehouderijsector thans grofweg drie stromin­gen te herkennen: a) stoppers, b) veehouderijen die naast de (oorspronkelijke) hoofdtak veehouderij andere activiteiten ontplooien (multifunctionele landbouw) en c) bedrijven die (blijven) koersen op schaalvergroting.26 De mogelijkheden voor schaalvergroting op de huidige locatie zijn veelal niet onbeperkt, zodat de veehouder die schaalvergroting als stra­tegie heeft, geïnteresseerd zal zijn in de locatie van de stop­per. Naast de bedrijfsgebouwen is hij in de regel zeker ook geïnteresseerd in de bedrijfswoning. Daarin kan hij bijvoor­beeld een bedrijfsleider huisvesten. De aparte verkoop van de woning heeft dan ook meestal niet een gebrek aan vraag naar een bedrijfswoning als oorzaak. De reden voor de apar­te verkoop is veelal dat de woning (de huidige crisis op de woningmarkt buiten beschouwing latend) voor een betere prijs aan de burger kan worden verkocht (woningen in het buitengebied zijn immers relatief schaars en landelijk wo­nen is in trek).&#13;
Verder is van belang dat wanneer de veehouder zijn mi­lieuvergunning kan krijgen, omdat aan de plattelandswo­ning geen bescherming toekomt, dat niet wil zeggen dat hij niets meer van zijn buurman te duchten heeft. Bestuursrech­telijk gezien is de race alsdan wellicht gelopen. Het heb­ben van een milieuvergunning vrijwaart de veehouder ech­ter niet voor aansprakelijkheid uit onrechtmatige daad.27 Er kan sprake zijn van onrechtmatige hinder. Het antwoord op de vraag of sprake is van onrechtmatige hinder, hangt vol­gens vaste jurisprudentie van de Hoge Raad28 af van de aard, de ernst en de duur van de hinder en de daardoor toe­gebrachte schade in verband met de verdere omstandighe­den van het geval, waarbij onder meer rekening moet wor­den gehouden met het gewicht van de belangen die door de hinder toebrengende activiteit worden gediend, en de moge­lijkheid en bereidheid om maatregelen ter voorkoming van schade te treffen. Ten aanzien van een concreet geval zijn moeilijk voorspellingen te doen, maar er zijn (voor de buur­man) kansrijke situaties denkbaar. Gedacht kan worden aan de varkenshouder die in overeenstemming met de milieu­vergunning, maar in strijd met het Besluit ammoniakemis­sie huisvesting veehouderij produceert. De beste beschikba­re technieken worden bijvoorbeeld niet toegepast, maar de situatie wordt gedoogd op grond van het landelijk gedoog­beleid.29 In zo’n situatie kan de boer zich mijns inziens niet verweren tegen een actie uit onrechtmatige daad van zijn buurman door een enkele verwijzing naar de milieuvergun­ning. Kortom: het is niet zeker dat, zoals Harbers stelt30, de spijtoptant niets anders rest dan verhuizen.&#13;
4. Afronding&#13;
Uit het vorenstaande moge duidelijk zijn dat ik de initiatief­nota geen warm hart toedraag. Het Voorontwerp wetsvoor­stel lost zonder meer problemen op in die zin dat overtreders opgelucht adem kunnen halen (vanzelfsprekend geldt dit al­leen als de gemeenteraad de bestemming Plattelandswoning &#13;
aanwijst) evenals de agrariër. Het middel lijkt mij evenwel erger dan de kwaal. Het zal nieuwe, grotere problemen met zich brengen. Strikter handhaven (meteen optreden wanneer een agrarische bedrijfswoning gebruikt wordt door burgers, of nog beter: gebruikt dreigt te gaan worden door burgers) in combinatie met het stringent toepassen van het principe van ruimtelijke scheiding, met name daar waar de landbouw het primaat heeft, lijkt mij beter voor zowel boer als burger. &#13;
</content><legacyfootnotes>* Advocaat bij Hekkelman Advocaten en Notarissen te Nij­megen.&#13;
1. Kamerstukken II 2008/09, 32 030, nr. 1 en 2.&#13;
2. De jaarlijkse bijeenkomst georganiseerd door het Instituut voor Agrarisch Recht.&#13;
3. Vgl. art. 3.2.2 van het Besluit ruimtelijke ordening.&#13;
4. Gst. 2007, 7266, 11.&#13;
5. ABRS 30 juni 2004, JB 2004, 293.&#13;
6. Art. 3.1 van de Wet ruimtelijke ordening.&#13;
7. In de uitspraak van de Afdeling van 7 oktober 2009 (zaaknummer 200900801/1/R2, www.raadvanstate.nl) is toegestaan dat een nieuwe woning binnen een geurcon­tour ligt. De situatie was evenwel bijzonder. De Afdeling oordeelde dat zij in afwijking van eerdere jurispruden­tie (bijvoorbeeld ABRS 16 juli 2008, Gst. 2008, 7304, 117 met noot P.P.A. Bodden) van oordeel is dat indien de geurnorm wordt overschreden, hieruit niet volgt dat ter plaatse sprake is van een onaanvaardbaar woon- en leefklimaat. Vervolgens oordeelde de Afdeling dat in het betreffende geval de gemeenteraad zich in redelijkheid op het standpunt had kunnen stellen dat ter plaatse een goed woon- en leefklimaat kan worden gegarandeerd. Let wel: het betrof een bijzondere situatie waarbij de overschrijding van de voorgrondbelasting slechts 0,1 odour units per kubieke meter lucht bedroeg, de achtergrondbelasting niet meer dan 2,4 odour units per kubieke meter lucht was en het hinderpercentage (veel) minder dan 12 procent was. Daarenboven was de geldende, bij geurverordening vast­gestelde geurnorm, veel lager dan de wettelijke (1,5 odour units per kubieke meter lucht in plaats van 3,0 odour units per kubieke meter lucht). Bovendien waren er reeds geur­gevoelige objecten aanwezig die dichter bij de betreffende veehouderij waren gelegen dan de in het plan voorziene geurgevoelige objecten. In één van de volgende uitgaven van dit tijdschrift zal ik uitgebreider op deze uitspraak ingaan.&#13;
8. vgl. ABRS 4 maart 2009 (Gst. 2009, 7317, 50) en ABRS 8 juli 2009 (Gst. 2009, 7322, 88).&#13;
9. ABRS 28 februari 2006, Gst. 2007, 7276, 81.&#13;
10. ABRS 4 maart 2009, Gst. 2009, 7317, 50.&#13;
11. Zie noot 10.&#13;
12. ABRS 13 november 2002, zaaknummer: 200201874/1.&#13;
13. Gst. 2009, 7322, 88.&#13;
14. Kamerstukken II 2005/06, 30 453, nr. 3. p. 17.&#13;
15. ABRS 8 juli 2009, Gst. 2009, 7322, 88. Zie voor een recenter voorbeeld ABRS 20 januari 2010, zaaknummer 200905744/1, www.raadvanstate.nl. De Afdeling is met deze jurisprudentie afgeweken van haar eerdere jurispru­dentie, bijvoorbeeld ABRS 28 januari 2009, zaaknummer 200800903/1, www.raadvanstate.nl.&#13;
16. Zie voor een recent voorbeeld: ABRS 16 december 2009, JM 2010, 7. Ten aanzien van een als burgerwoning in gebruik genomen bedrijfswoning kan worden verwezen naar ABRS 31 augustus 2005, zaaknummer 200401286/1, www.raadvanstate.nl.&#13;
17. De vaste afstand ex art. 3, tweede lid van de Wet geurhin­der en veehouderij, dan wel - indien het een afsplitsing van voor 19 maart 2000 betreft - de maximale geurbelasting ex art. 3, eerste lid van de Wet geurhinder en veehouderij, dan wel de bij gemeentelijke geurverordening vastgestelde afwijkende norm art. 6 van de Wet geurhinder en veehou­derij.&#13;
18. Zie ook noot 12.&#13;
19. Kamerstukken II 2008/09, 32 030, nr. 2.&#13;
20. Kamerstukken II 2009/10, 32 030, nr. 10. &#13;
21. Kamerstukken II 2009/10, 32 030, nr. 10, p. 15.&#13;
22. E.H.M. Harbers, ‘Beter wonen op het platteland’, Agr.r. 2010, p. 3.&#13;
23. Art. 1 van de Reconstructiewet concentratiegebieden.&#13;
24. Volgens het Voorontwerp wetsvoorstel kunnen echter ook in landbouwontwikkelingsgebieden voormalige bedrijfs­woningen bestemd worden als plattelandswoning; van een regionale differentiatie is geen sprake&#13;
25. VzABRS 18 februari 2010 en 22 maart 2010, zaaknum­mers 200907470/2/R3 en 200909182/2/R2, www.raad­vanstate.nl.&#13;
26. Combinaties van deze strategieën doen zich vanzelfspre­kend ook voor.&#13;
27. HR 10 maart 1972, NJ 1972, 278.&#13;
28. Onder andere HR 21 oktober 2005, NJ 2006, 418.&#13;
29. Zie het Actieplan Ammoniak en Veehouderij en de brief van de Minister van VROM d.d. 1 december 2009 hierover aan de Tweede Kamer (kenmerk: DP2009063289).&#13;
30. Zie noot 22. &#13;
</legacyfootnotes><footnotes><footnote/></footnotes><auteurs>mr. P.P.A. Bodden</auteurs><published>2010-05-01 00:00:00</published><modified>2010-05-01 00:00:00</modified><editiondate>2010-05-01</editiondate><htmlpath>https://denhollander.info/artikel/8480</htmlpath></article>
</articles></edition>