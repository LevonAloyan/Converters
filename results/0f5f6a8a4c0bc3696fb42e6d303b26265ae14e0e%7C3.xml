<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2017</searchword><id>14340</id><udhid>UDH:TvAR/14340</udhid><titel>Boekbespreking  - Asser-serie, Bijzondere overeenkomsten, deel 7-III Pacht, vierde druk,  bewerkt door mr. W.L. Valk  (Asser/Snijders &amp; Valk 2016). </titel><searchwords><searchword>TvAR 6/2017</searchword><searchword>UDH:TvAR/14340</searchword></searchwords><attachments><attachment><name>19214.pdf</name><extention>pdf</extention><url>https://denhollander.info/download/19214/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Eind 2016 verscheen de vierde druk van het deel in de Asser-serie over de Pacht. Het is bewerkt door mr. W.L. Valk, voormalig voorzitter van de Pachtkamer van het Gerechtshof Arnhem en voorzitter van de Centrale Grondkamer. Deze vierde druk is een bewerking van het deel dat in 2001 verscheen van de hand van mr G.M.F. Snijders. In 2001 was het een primeur, een deel van de Asser-serie dat volledig aan pacht is gewijd. Daarna zijn er twee nieuwe drukken van de hand van Snijders verschenen, in 2008 en 2013. &lt;/p&gt;&lt;p&gt;Niet omstreden is dat het belang van de pacht in de afgelopen vijftig jaar is afgenomen, althans het areaal van de reguliere pacht is fors afgenomen. Dit afnemende belang is niet te zien aan het aantal pagina’s dat in de Asser-serie aan pacht is gewijd. Uit de bespreking van de Asser-Brunner, verschenen in 1986[2], haal ik dat in 1960 als onderdeel van de derde druk van Asser-Kamphuisen de pachtovereenkomst door mr J. van Andel in 65 pagina’s werd behandeld. Dat liep op tot 147 bladzijden in de Asser-Brunner uit 1986. In de eerste druk van de Asser-Snijders bestond het boek uit 250 pagina’s tekst. In de vierde druk maakt Valk er 420 pagina’s van, een forse toename van het aantal pagina’s.&lt;/p&gt;&lt;p&gt;In het voorwoord schrijft Valk zelf dat deze vierde druk het midden houdt tussen een bewerking in eigenlijke zin en een nieuw boek. Valk heeft zijn eigen accenten willen leggen, zo lezen we in het voorwoord. De hoofdstukkenindeling is dezelfde gebleven, de hoofdstukken 1 tot en met 6 zijn grotendeels nieuw opgezet, hoofdstukken 7 tot en met 9 zijn een bewerking van de vorige tekst.&lt;/p&gt;&lt;h3&gt;2. Algemene indruk&lt;/h3&gt;&lt;p&gt;Het boek is uitvoeriger dan men gewend is van de Asser-serie. In sommige gevallen worden casus uitvoerig beschreven. Dat kan er mee te maken hebben dat er steeds minder handboeken zijn op het gebied van pacht. Op dit moment wordt de pacht in de Groene Serie (ook wel Houwing/Heisterkamp genoemd) niet meer bewerkt. De oude bewerking van de Pachtwet is nog wel te raadplegen via de Module Pacht en Landelijk Gebied van Kluwer, maar wordt vanaf 2008 niet meer bijgehouden. Omdat titel 7.5 BW voor een belangrijk deel een voortzetting is van de Pachtwet blijft dit boek voor de praktijk waardevol. Echter deze editie is gedateerd en tegen die achtergrond is het zeer begrijpelijk dat de bewerking van Valk uitvoeriger is, simpelweg omdat niet verwezen kan worden naar andere literatuur. De soms wat uitgebreide beschrijving van de casuïstiek maakt het boek ook zeer goed leesbaar. Daarnaast is de stijl van Valk dat hij de lezer deelgenoot maakt van zijn gedachten en ook dat bevordert de leesbaarheid en toegankelijkheid van dit boek. &lt;/p&gt;&lt;p&gt;Valk heeft – anders dan Snijders – op veel meer punten de aansluiting gezocht bij het algemeen vermogensrecht en het huurrecht. Dat is geen verrassing, Valk had ons in dit tijdschrift al amuses geserveerd als voorbereiding op het hoofdmenu.[3] In de inleidende beschouwingen gaat hij in hoofdstuk 1.3. in op het open systeem van het pachtrecht, waarin onder meer de verhouding tot het algemeen deel van het vermogensrecht, de verhouding tot het huurrecht, de invloed van het Unierecht en de rechtsvinding in het pachtrecht wordt besproken. In hoofdstuk 1.6. zijn voor de rechtspraktijk zeer waardevolle beschouwingen te vinden over algemene leerstukken, zoals de verhouding tussen dwingend en aanvullend recht, de uitleg van pachtovereenkomsten (waaronder de dynamisch uitleg van pachtovereenkomsten en de Haviltexmaatstaf in de pachtrechtspraak) en pachtbescherming in relatie tot de redelijkheid en billijkheid van art. 6:248 lid 2 BW. &lt;/p&gt;&lt;p&gt;Naast deze algemene beschouwingen zijn bij de bespreking van de inhoudelijke hoofdstukken vele verwijzingen naar het algemene vermogensrecht en naar de wettelijke regeling en rechtspraak in het huurrecht te vinden. Voor de rechtspraktijk is het van belang om nog meer de regeling in het huurrecht te bezien. Echter met het gegeven dat in titel 7:5 BW meer aansluiting is gezocht bij de formele regeling in het huurrecht – met nog steeds kenmerkende verschillen – dient daarbij niet uit het oog te worden verloren dat de wetgever niet bedoeld heeft de pachtregeling materieel te wijzigen. Valk signaleert terecht dat deze gezichtspunten niet zelden met elkaar op gespannen voet staan (zie nr. 10). Nu de wetgever expliciet heeft aangegeven niet te willen breken met het materiële recht, zou het voor de hand liggen dat bij een botsing tussen deze gezichtspunten gekozen zou moeten worden voor bestendiging van de lijn onder de Pachtwet. Daar kiest Valk echter niet voor, hij blijft de nuance kiezen dat bij ieder zich voordoende vraag men afzonderlijk een afweging zal moeten maken in het licht van de belangen die de wetgever heeft willen dienen en de systematische samenhang met andere regels van zowel het pachtrecht als het vermogensrecht als geheel. Valk heeft al eerder gewezen op de coördinatie met de normen in het huurrecht en heeft in 2009 al aangegeven dat de pachtrechtspraak nieuwe ontwikkelingen zal laten zien, ook vanwege het feit dat in pachtzaken cassatie mogelijk is. Hij schreef destijds dit mogelijk versnellend kan werken, omdat &lt;span class="italic"&gt;de Hoge Raad met een ‘frisse blik’ de eigenaardigheden van het pachtrecht zal bezien. Particularisme heeft in het pachtrecht gelukkig nooit hoogtij gevierd, maar mogelijk gaan de ramen nog wat wijder open&lt;/span&gt;.[4] In zijn nieuwe functie als A-G bij de Hoge Raad kan niet uitgesloten worden dat Valk in de toekomst dit standpunt verder zal gaan bepleiten. &lt;/p&gt;&lt;p&gt;Snijders was in de eerdere drukken van dit boek bijna altijd beschrijvend en ordenend. Heisterkamp miste soms de mening van Snijders.[5] Dat is niet de stijl van Valk. Hij laat in meestal duidelijke[6] en soms wat meer omfloerste[7] bewoordingen zijn mening horen. Dat doet hij altijd gemotiveerd, hoe en waarom hij tot die opvatting is gekomen. Ook dat maakt het voor de praktijk zeer waardevol. Immers het maakt het mogelijk om op inhoud de tegenargumenten te bedenken en daarover het juridisch debat aan te gaan. Dat zal overigens niet altijd gemakkelijk zijn, gelet op de staat van dienst van Valk en zijn kennis van het gehele civiele recht.[8]&lt;/p&gt;&lt;p&gt;Valk heeft de afgelopen jaren een zeer belangrijk rol in het pachtrecht gespeeld. Niet alleen als raadsheer sinds 2000 in het Pachthof en vanaf 2007 als voorzitter van het Pachthof. Ook heeft hij samen met Heisterkamp de bewerking van Tekst en Commentaar Pachtrecht voor zijn rekening genomen. Daarnaast heeft hij ook een rol genomen in de toekomst van het pachtrecht, als mede-initiatiefnemer van het overleg dat geleid heeft tot het Akkoord van Spelderholt en het latere Eindakkoord van Spelderholt (zie nr. 29). Die verschillende rollen leverden hem soms kritiek op.[9] Het laat in ieder geval zien dat hij zeer begaan is met het pachtrecht en de toekomst van het pachtrecht. Dat zien we ook terug in deze bewerking, waarin hij met veel detail de pacht een plaats geeft in het vermogensrecht. We mogen hem erkentelijk zijn dat hij deze bewerking voor zijn rekening heeft willen nemen. &lt;/p&gt;&lt;p&gt;Bij het schrijven van deze bijdrage heb ik me afgevraagd wat, naast een algemene beschrijving van het boek, gebruikelijk is bij een recensie. Dit is namelijk de eerste boekbespreking die ik schrijf sinds mijn middelbareschooltijd. Van Heisterkamp[10] leer ik dat het traditie is dat recensenten er blijk van geven ook een positief gewaardeerd boek kritisch te hebben doorgenomen. In die traditie wil ik graag enkele inhoudelijke punten in het boek bespreken, niet in de laatste plaats omdat Valk uitspraken bespreekt waar hij zelf als raadsheer bij betrokken is geweest.[11] Ik hoop dat mij wordt vergeven dat er mogelijk af en toe sprake kan zijn van een soort van repliek op eerder van mijn hand verschenen annotaties in dit tijdschrift.&lt;/p&gt;&lt;h3&gt;3. Kanttekeningen&lt;/h3&gt;&lt;p&gt;Bedrijfsmatige landbouw&lt;/p&gt;&lt;p&gt;In art. 7:312 BW is sedert 1 september 2007 aan de definitie van landbouw toegevoegd dat het moet gaan om &lt;span class="italic"&gt;bedrijfsmatige&lt;/span&gt; landbouw. Valk beschrijft (in nr. 83) dat het antwoord van de minister bij de behandeling van het wetsvoorstel in de Eerste Kamer op de vraag of de grens tussen bedrijfsmatig en niet-bedrijfsmatig volstrekt helder is, de rechtspraak heeft beïnvloed. De minister heeft geantwoord dat het moet gaan een ‘complex van economische activiteiten’, waarna het Hof dat als leidraad heeft genomen bij de formulering van de bekend gezichtspunten uit het arrest &lt;span class="italic"&gt;Van Boetzelaer c.s./Weenink&lt;/span&gt;. Eén van de gezichtspunten is de vraag of de gebruiker een hoofdfunctie buiten de landbouw heeft. Wat mij opvalt is dat dit punt in de wetsgeschiedenis specifiek als een aanwijzing is genoemd, terwijl dit in de rechtspraak slechts een zeer beperkte rol lijkt te spelen, althans bij de beoordeling waarbij de uitkomst is dat er &lt;span class="italic"&gt;geen&lt;/span&gt; sprake is van bedrijfsmatige landbouw. Het lijkt een rol te spelen bij pachters die geen hoofdfunctie buiten de landbouw hebben. Het wordt in dat geval als een argument gebruikt om te concluderen dat er sprake is van bedrijfsmatige landbouw.[12]&lt;/p&gt;&lt;p&gt;In de door Valk opgesomde casuïstiek wordt geen aandacht besteed aan het arrest Pachtkamer Hof Arnhem-Leeuwarden, 3 februari 2015, &lt;span class="italic"&gt;TvAR&lt;/span&gt; 2015, 5822 (&lt;span class="italic"&gt;De Jong/De Jong&lt;/span&gt;). Blijkens het arrest ging het in dat geval om een bedrijf met circa 200 schapen en 15 stuks rundvee en 5 ha landbouwgrond, terwijl de pachter een timmerbedrijf had en het landbouwbedrijf dus in ieder geval als een nevenfunctie werd geëxploiteerd. In de annotatie onder dit arrest heb ik aangegeven dat het jammer is dat de verschillende gezichtspunten in dit arrest niet behandeld worden. Terecht merkt Valk op dat rechtspraak geschilbeslechting in een concrete zaak is. Echter niet uit het oog mag worden verloren het belang voor de rechtspraktijk. Dat er geen hard criterium voor bedrijfsmatigheid te geven is, is juist. Echter inzicht hoe de verschillende omstandigheden gewogen worden is voor de rechtspraktijk wel van groot belang, voor de inschatting van de kansen in een procedure. &lt;/p&gt;&lt;p&gt;In nr. 90 gaat Valk in op het overgangsrecht in verband met de gewijzigde definitie van pacht. Hij verdedigt het standpunt in de rechtspraak dat met de inwerkingtreding van het nieuwe recht een pachtovereenkomst die onder het oude recht als pacht werd gekwalificeerd maar niet bedrijfsmatig is, een huurovereenkomst wordt.[13] In de annotatie bij het arrest &lt;span class="italic"&gt;Rechteren/Borghuis&lt;/span&gt; in dit tijdschrift heb ik daarop kritisch gereageerd en gewezen op de veel sterkere positie van de huurder als het gebruik als huur woonruimte wordt gekwalificeerd. Valk brengt daar tegen in dat de verhuurder van woonruimte aanspraak kan maken op een wezenlijk hogere prijs dan volgens de pachtregels toelaatbaar zou zijn. Het is echter de vraag of dit helemaal juist is. De zaak &lt;span class="italic"&gt;Rechteren/Borghuis&lt;/span&gt; heeft een vervolg gekregen in de vorm van vaststelling van een nieuwe huurprijs. De huurprijs werd in die zaak uiteindelijk lager vastgesteld dan de door de Centrale Grondkamer in die zelfde zaak vastgestelde hoogst toelaatbare pachtprijs. [14] &lt;/p&gt;&lt;p&gt;Nietigheid sleutelgeld&lt;/p&gt;&lt;p&gt;In nr. 132 gaat Valk in op het arrest Pk Hof Arnhem 19 augustus 2008, &lt;span class="italic"&gt;TvAR&lt;/span&gt; 2008/5455 (&lt;span class="italic"&gt;Van der Eijk/Dordrecht&lt;/span&gt;), de terugvordering van sleutelgeld. Het Hof oordeelde dat er geen sprake was van een nietig beding als bedoeld in art. 7:399c BW, omdat het gesloten was voor de goedkeuring door de grondkamer. Valk gaat in op de kritiek die Bruil en Vonck op dit arrest hebben geleverd, en geeft verdere uitleg over de mogelijkheden die art. 3:40 BW in dit soort gevallen zou bieden. Dat artikel zou meer mogelijkheden geven om – in mijn woorden – de scherpe kantjes van de onredelijkheid van een terugvorderingsactie af te halen. Ik zie eerlijk gezegd niet in waarom het beroep van de beperkende werking van de redelijkheid en billijkheid ten aanzien van art. 7:399c BW niet zou kunnen werken. De rechtspraak maakt nu mijns inziens een gekunsteld en niet bedoeld onderscheid wanneer er wel of niet sprake is van sleutelgeld. Valk bepleit voorts dat de grondkamer bedingen omtrent ‘intreegeld’ niet zonder meer zou moeten schrappen, maar op maat zou moeten beslissen of er sprake is van een buitensporig beding. Het is de vraag of het stelsel van de wet daarvoor ruimte biedt, nu er sprake is van een met de wet strijdig beding (art. 7:319 lid 1 onder f BW) en het niet vanzelfsprekend is dat de grondkamer in dat geval het beding als een ‘toetsbaar’ buitensporig beding als bedoeld in art. 7:319 lid 1 onder b BW kan beschouwen. Valk schrijft zelf dat de grondkamer bedingen die in strijd zijn met dwingend recht dient te schrappen (zie nr. 191). &lt;/p&gt;&lt;p&gt;Opzegging&lt;/p&gt;&lt;p&gt;In nr. 380 werpt Valk de vraag op of een tussentijdse opzegging, in afwijking van de regel van art. 7:367 lid 1 BW, mogelijk is. Met een beroep op een uitspraak van de Hoge Raad [15] die betrekking heeft op huur van woonruimte, bepleit Valk dat in geval van onvoorziene omstandigheden ook een pachtovereenkomst tussentijds opzegbaar zou zijn. Daarbij zouden de regels van art. 7:367 e.v. BW zo veel mogelijk van overeenkomstige toepassing zijn. De consequentie van die opvatting is dat een pachter tegen een dergelijke opzegging tijdig verzet zou moeten aantekenen. En dat betekent weer dat als de pachter geen verzet aantekent, de overeenkomst eindigt. Immers in de wettelijke systematiek van art. 7:369 lid 1 BW blijft de opgezegde pachtovereenkomst alleen van kracht als de pachter zich tijdig heeft verzet. Hiermee komt de positie van de pachter in het geding. Immers moet hij een dergelijke opzegging beschouwen als een opzegging als bedoeld in art. 7:367? In het systeem van de wet hoeft hij zich alleen te verzetten tegen een opzegging ex art. 7:367 lid 1 BW, tegen het einde van de wettelijke termijn. Nu zal een verstandig adviseur bij een dergelijke opzegging altijd adviseren om verzet aan te tekenen, al was het maar omdat een dergelijke opzegging mogelijk geconverteerd zou kunnen worden tegen de wettelijke termijn (zie hierover Valk in nr. 389), maar wat is de positie van een pachter die dat niet heeft onderkend? Ik zou menen dat het van de pachter niet gevergd kan worden in een dergelijk geval verzet aan te tekenen. Ik vind het ook niet helemaal rijmen met de rechtspraak omtrent de eisen die aan het verzet gesteld kunnen worden bij een tijdige opzegging. Uit rechtspraak volgt dat het niet nodig is dat de pachter gemotiveerd in gaat op de opzeggingsgronden, als maar duidelijk is dat hij zich verzet tegen de opzegging.[16] Valk verdedigt die opvatting onder meer met het argument dat de wet daartoe geen eisen stelt. Nu de wet geen tussentijdse opzegging mogelijk maakt, is het evenmin logisch om de pachter te verplichten zich toch conform de wet tegen een tussentijdse opzegging te verzetten. &lt;/p&gt;&lt;p&gt;Mogelijk is dit slechts een academische discussie, omdat onvoorziene omstandigheden een partij ook de mogelijkheid geeft tussentijdse ontbinding te vorderen. Gelet op de nadelen die aan een beëindigingsprocedure ten opzichte van een ontbindingsprocedure kleven (zie nr. 410), zal in de praktijk veelal voor een ontbindingsprocedure worden gekozen. Echter niet academisch is dat een verpachter eerst beëindiging probeert te bewerkstelligen door op te zeggen.&lt;/p&gt;&lt;p&gt; &lt;/p&gt;&lt;p&gt;Redelijk aanbod aangaan nieuwe overeenkomst&lt;/p&gt;&lt;p&gt;In de literatuur is niet onomstreden of een redelijk aanbod als bedoeld in art. 7:370 lid 1 onder c BW ook betrekking kan hebben op andere grond. In het Akkoord van Spelderholt, in navolging van Bruil en Nijman, wordt voorgesteld om in de wet op te nemen dat een redelijk aanbod alleen betrekking kan hebben op het verpachte object. Ik heb eerder bepleit[17] dat een aanbod ook op andere percelen betrekking zou kunnen hebben, het gaat om de vraag of het in het geheel kan worden beschouwd als een &lt;span class="italic"&gt;redelijk&lt;/span&gt; aanbod. Valk is het hierin met mij eens (zie nr. 433). Buiten het feit dat een auteur in zijn algemeenheid graag ziet dat zijn/haar opvatting met instemming wordt ontvangen, laat dit zien dat het Akkoord van Spelderholt niet de opvatting weergeeft van de initiatiefnemers. Waar bij het Akkoord betrokken partijen het over eens waren, hebben zij overgenomen. &lt;/p&gt;&lt;p&gt;Bestemmingswijziging&lt;/p&gt;&lt;p&gt;In nr. 440 wordt een interessante vraag opgeworpen over de reikwijdte van de tweede zin van art. 7:377 lid 1 BW. Daarin is kort gezegd bepaald dat bij een ontbinding vanwege niet-agrarische doeleinden de bestemming geacht wordt in overeenstemming te zijn met het algemeen belang indien zij in overeenstemming is met een onherroepelijk bestemmingsplan. Valk stelt dat het voor de hand ligt om aan te nemen dat bij een bestemmingsplan dat zowel de beoogde niet-agrarische bestemming toelaat als agrarisch gebruik, de pachtrechter niet alleen bevoegd maar ook zelfs gehouden zou zijn tot een afweging van belangen. Die opvatting is niet verrassend, gelet op overwegingen in het arrest &lt;span class="italic"&gt;Amsterdam/Kooter&lt;/span&gt;.[18] Valk verwijst in nr. 440 naar het arrest van de Hoge Raad inzake &lt;span class="italic"&gt;Chidda/Amsterdam[19]&lt;/span&gt; waarin een andere keuze zou zijn gemaakt: de inhoud van een vigerend bestemmingsplan is niet zonder meer doorslaggevend voor de vraag of het ongewijzigd voortduren van de verplichting in strijd is met het algemeen belang als bedoeld in art. 6:259 BW. Deze verwijzing vind ik evenwel niet overtuigend, om twee redenen. In laatstgenoemd arrest van de HR ging het om de vraag of er sprake is van &lt;span class="italic"&gt;strijdigheid&lt;/span&gt; met het algemeen belang, terwijl in art. 7:377 lid 1 gaat om de vraag of de bestemming in &lt;span class="italic"&gt;overeenstemming &lt;/span&gt;is met het algemeen belang. Daarnaast heeft de Hoge Raad geoordeeld dat het algemeen belang als bedoeld in art. 6:259 BW niet beperkt is tot het planologisch belang. Er is in art. 6:259 BW geen verwijzing naar een bestemmingsplan opgenomen. Dat is anders in art. 7:377 BW: daarin is expliciet een verwijzing naar het bestemmingsplan opgenomen, de bestemming wordt geacht in overeenstemming met het algemeen belang te zijn, indien zij in overeenstemming is met een onherroepelijk bestemmingsplan. Bij realisering van het bestemmingsplan, ook bij een dubbelbestemming, is er sprake van een overeenstemming met het algemeen belang. Ik vraag me dan af op welke grondslag alsnog aan een verplichting tot een belangenafweging kan worden toegekomen. &lt;/p&gt;&lt;p&gt;Andere pachtvormen dan reguliere pacht&lt;/p&gt;&lt;p&gt;Valk bespreekt in hoofdstuk 8 een aantal pachtvormen, waaronder de pacht in reservaten en de hectarepacht. Bij deze laatste beschrijft hij in nr. 553 de gevolgen van de intrekking van het overgangsrecht die gold bij de wijziging van de Pachtwet in 1995, toen de oppervlaktegrens verruimd werd van 0,25 ha naar 1 ha. Dat beschermend overgangsrecht is komen te vervallen. Valk gaat niet op de gevolgen van de intrekking van het overgangsrecht bij de reservaatspacht. Deze regeling dateert van 1992 en daarin was destijds bepaald dat deze niet van toepassing was op oude contracten. Die overgangsregeling is komen te vervallen, zodat ook hiervoor zou gelden dat voor oude pachtovereenkomsten die voldoen aan de definitie van art. 7:388 en 7:389 de nieuwe regeling van toepassing is. Concreet betekent dit dat er een extra beëindigingsgrond is, art. 7:391 lid 2 BW. Deze constatering zal waarschijnlijk ook alleen een academische zijn, nu deze beëindigingsgrond de rechter de mogelijkheid geeft de vordering toe te wijzen: hij &lt;span class="italic"&gt;kan&lt;/span&gt; dit, het is geen verplichte beëindigingsgrond.&lt;/p&gt;&lt;p&gt; &lt;/p&gt;&lt;p&gt;Productierechten&lt;/p&gt;&lt;p&gt;In nr. 596 stipt Valk de problematiek ten aanzien van pacht en fosfaatrechten aan. Hij benadert het van twee kanten. Zal de rechtspraak het zien als een continuering van het melkquotum? Of is het een nieuw productierecht? Helaas houdt Valk het bij deze signalering en geeft hij hierin niet zijn opvatting weer. Dat valt hem evenwel niet euvel te duiden, gelet op het feit dat ten tijde van het schrijven van dit hoofdstuk de wettelijke regeling nog niet in werking was getreden.&lt;/p&gt;&lt;h3&gt;4. Slot&lt;/h3&gt;&lt;p&gt;Valk heeft met deze vierde druk een knap staaltje werk geleverd. Hij legt vele verbindingen en geeft daarmee een nieuwe dimensie aan het pachtrecht. Niet alleen is het een must voor iedere advocaat die met pachtrecht te maken heeft, maar ook breder in de grondzakenadviespraktijk zal het boek zijn waarde hebben, onder meer door de toegankelijke wijze van schrijven. Als ik het goed heb begrepen, heeft Valk zich verbonden tot het schrijven van een volgende druk, over een jaar of vier. Ik sluit dan ook graag af met de woorden die hijzelf geschreven heeft bij de bespreking van de tweede druk van Asser-Snijders: ‘&lt;span class="italic"&gt;Op die nieuwe druk verheug ik mij bij voorbaat.’[20]&lt;/span&gt; &lt;/p&gt;</content><legacyfootnotes/><footnotes><footnote>1 Els Harbers is advocaat bij Hekkelman Advocaten en Notarissen.</footnote><footnote>2 J. Rombach, boekbespreking Asser-Brunner, ‘De Pacht’, &lt;span class="italic"&gt;Agr.r.&lt;/span&gt; 1987, p. 317</footnote><footnote>3 W.L. Valk, ‘Het pachtrecht als open systeem’&lt;span class="italic"&gt;, TvAR&lt;/span&gt; 2009, p. 487 en W.L. Valk, ‘Rechtsvinding in pachtzaken’, &lt;span class="italic"&gt;TvAR&lt;/span&gt; 2016, p. 483 e.v.</footnote><footnote>4 W.L. Valk, ‘Het pachtrecht als open systeem’, &lt;span class="italic"&gt;TvAR&lt;/span&gt; 2009, p. 488.</footnote><footnote>5 A.H.T. Heisterkamp, ‘Boekbespreking Asser-Snijders’, &lt;span class="italic"&gt;WPNR&lt;/span&gt; 2003 6535.</footnote><footnote>6 Zie als voorbeeld nr. 45 over een standpunt van Snijders ‘&lt;span class="italic"&gt;zo categorisch als dit standpunt is geformuleerd, is het onjuist’. &lt;/span&gt;</footnote><footnote>7 Zie als voorbeeld nr. 440 ‘(..) &lt;span class="italic"&gt;zou het mijns inziens voor de hand liggen om aan te nemen dat(..)’&lt;/span&gt; of nr. 503: ‘&lt;span class="italic"&gt;Mijns inziens is het niet vanzelfsprekend dat (..)’.&lt;/span&gt;</footnote><footnote>8 Bij de benoeming van Valk als Advocaat-Generaal bij de Hoge Raad verzuchtte Bruil in het &lt;span class="italic"&gt;Reformatorisch Dagblad&lt;/span&gt;, 24 augustus 2016 ‘&lt;span class="italic"&gt;Eigenlijk is hij te goed voor de Hoge Raad’.&lt;/span&gt;</footnote><footnote>9 Zie Woltersom, ‘Valk houd je bij je leest’, &lt;span class="italic"&gt;TvAR&lt;/span&gt; 2015, p.116 met reactie van Valk en voorts een uitspraak van de wrakingskamer Gerechtshof Arnhem-Leeuwarden, 11 december 2015, ECLI:NL:GHARL:2015:10174.</footnote><footnote>10 A.H.T. Heisterkamp, ‘Boekbespreking Asser-Snijders’, &lt;span class="italic"&gt;WPNR&lt;/span&gt; 2003 (6535).</footnote><footnote>11 Met de disclaimer van Valk in het voorwoord dat wat hij zegt over die rechtspraak slechts weergeeft hoe hij nu die rechtspraak beziet en dus niets zegt over wat destijds wel of niet in raadkamer is besproken.</footnote><footnote>12 Zie Pk Hof Arnhem, 20 december 2011, &lt;span class="italic"&gt;TvAR&lt;/span&gt; 2012, 5689, Pk Hof Arnhem-Leeuwarden 24 december 2013, &lt;span class="italic"&gt;TvAR&lt;/span&gt; 2014, 5768 en Pk Hof Arnhem-Leeuwarden 7 juni 2016, ECLI:NL:GHARL:2016:4486.</footnote><footnote>13 Pk Hof Arnhem 15 februari 2011, &lt;span class="italic"&gt;TvAR&lt;/span&gt; 2011/5629 (&lt;span class="italic"&gt;Van de Camp/Hofmans&lt;/span&gt;) en Pk Hof Arnhem 14 februari 2012, &lt;span class="italic"&gt;TvAR&lt;/span&gt; 2012/5693 (&lt;span class="italic"&gt;Rechteren/Borghuis&lt;/span&gt;).</footnote><footnote>14 Gerechtshof Arnhem-Leeuwarden, 21 oktober 2014, ECLI:NL:GHARL:2014:8070 en 24 maart 2015, ECLI:NL:GHARL:2015:2173.</footnote><footnote>15 HR 10 augustus 1994, &lt;span class="italic"&gt;NJ&lt;/span&gt; 1994/688.</footnote><footnote>16 Pk Hof Arnhem 15 februari 2011, &lt;span class="italic"&gt;TvAR&lt;/span&gt; 2011/5640, (&lt;span class="italic"&gt;Kapellerpunt/Wanders&lt;/span&gt;).</footnote><footnote>17 Zie annotatie bij Pk Hof Arnhem 9 november 2010, 17 mei 2011 en 22 november 2011, &lt;span class="italic"&gt;TvAR&lt;/span&gt; 2012/5684 (&lt;span class="italic"&gt;Munneke/Feenstra-Horring&lt;/span&gt;).</footnote><footnote>18 Pk Hof Arnhem, 24 september 2014, &lt;span class="italic"&gt;TvAR&lt;/span&gt; 2014/5784.</footnote><footnote>19 HR 24 december 2004, &lt;span class="italic"&gt;NJ&lt;/span&gt; 2007/58.</footnote><footnote>20 W.L. Valk, ‘Boekbespreking Prof. mr. G.M.F. Snijders, Pacht, Asser-serie deel 7-III’, &lt;span class="italic"&gt;WPNR&lt;/span&gt; 2010 (6862).?</footnote></footnotes><auteurs>mr. E.H.M. Harbers</auteurs><published>2017-07-06 10:54:28</published><modified>2017-07-06 12:08:17</modified><editiondate>2017-07-06</editiondate><htmlpath>https://denhollander.info/artikel/14340</htmlpath></article>
</articles></edition>