<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1989</searchword><id>6253</id><udhid>UDH:TvAR/6253</udhid><titel>Heroverweging pachtwetgeving: revival of the roaring twenties?</titel><searchwords><searchword>TvAR 6/1989</searchword><searchword>UDH:TvAR/6253</searchword></searchwords><attachments><attachment><name>1989_nr 6_Artikel_Hoog.pdf</name><extention>pdf</extention><url>https://denhollander.info/download/6047/ci</url></attachment></attachments><inleiding>1. INLEIDING&#13;
De laatste tijd is er op diverse plaatsen een aanzet gegeven om te komen tot een discussie&#13;
over de wenselijkheid van een heroverweging en wijziging van de huidige&#13;
pachtwetgeving, waarbij met name gedacht moet worden aan de Pachtwet en het&#13;
Pachtnormenbesluit 1977.&#13;
De initiatieven voor de discussie kwamen van twee kanten: het Landbouwschap&#13;
en de regering. De Werkgroep Pacht van het Landbouwschap kwam in juli 1988 tot&#13;
een schriftelijke vastlegging van haar visie ter zake.1 De regering formeerde in het&#13;
kader van de begrotingsvoorbereiding 1989 een interdepartementale commissie, die&#13;
in mei 1988 haar schriftelijke verslag openbaar maakte.2 Het gestelde doel van beide&#13;
studies was het treffen van maatregelen teneinde de afname van het pachtareaal in&#13;
Nederland tegen te gaan.3&#13;
Hoewel beide studies slechts beoordeeld kunnen worden tegen de achtergrond van&#13;
het agrarisch beleid in zijn algemeenheid, zal ik eerst een samenvatting van beide&#13;
rapporten geven. Vervolgens zal ik commentaar geven op de individuele voorstellen,&#13;
waarbij ik de reacties van de diverse landbouworganisaties zal betrekken. Ten slotte&#13;
zal ik een aantal conclusies ten aanzien van het door de diverse organisaties voorgestane&#13;
en door de overheid gevoerde beleid formuleren.</inleiding><content>2. RAPPORT VAN DE WERKGROEP PACHT VAN HET LANDBOUWSCHAP&#13;
Grondslag van het rapport is de constatering, dat het pachtareaal in Nederland terugloopt,&#13;
en dat deze terugloop onwenselijk is. De discussie binnen het Landbouwschap&#13;
over de terugloop van het pachtareaal was niet nieuw. Zo werd reeds in 1984&#13;
door de Werkgroep voor het Pachtbeleid een aanbeveling gedaan om te komen tot&#13;
de wettelijke regeling van tijdelijke pacht als bijzondere vorm van een pachtovereenkomst&#13;
teneinde verpachting door grondeigenaren aantrekkelijker te maken.4 De huidige opdracht van de Commissie Grondgebruik van het Landbouwschap&#13;
aan de Werkgroep Pacht was ruim geformuleerd. Het te verrichten onderzoek strekte&#13;
zich uit over de terugloop van het pachtareaal in zijn algemeenheid, waarbij de&#13;
volgende onderwerpen specifiek onderdeel van de opdracht vormden:&#13;
- inventarisatie en analyse van de ontwikkeling van de pacht;&#13;
- inventarisatie van de ontwikkeling van het pachtareaal en de overige vormen van&#13;
in gebruik geven van de grond;&#13;
- een analyse van de oorzaken van het teruglopen van het pachtareaal en een beoordeling&#13;
van de factoren die hierbij een rol spelen;&#13;
- analyse van de omvang en vormen van erfpacht;&#13;
- nagaan of het mogelijk is inzicht te krijgen in de omvang en ontwikkeling van&#13;
de mondelinge pacht, de objecten waarvoor mondelinge pacht wordt afgesloten, de&#13;
beweegredenen en de voorwaarden van deze overeenkomsten;&#13;
- nagaan van de ontwikkelingen en omvang van het tijdelijk in gebruik geven van&#13;
de gronden voor verschillende teelten;&#13;
- de praktische werking van het pachtnormenstelsel waarbij meer in het bijzonder&#13;
gekeken diende te worden naar het wenselijke verschil tussen kwaliteitsklassen per&#13;
grondsoort, de functie van toeslagen en aftrekken voor externe omstandigheden, de&#13;
relatie tussen waterschapslasten en de pachtnormen en de relatie tussen investering&#13;
in gebouwen en de pachtnormen;&#13;
- de gewenste wijziging van het pachtbeleid, waarbij gedacht werd aan de beperking&#13;
van het preventieve stelsel van pachtprijstoetsing, de beperking van het recht&#13;
van indeplaatsstelling van de pachter, de introductie van een tijdelijke pachtovereenkomst,&#13;
de wettelijke regeling betreffende erfpachtovereenkomsten, de formulering&#13;
van nadere regels ten aanzien van voorwaarden waaronder grond tijdelijk in gebruik&#13;
kan worden gegeven, controle op naleving van de Pachtwet, het vaker mogelijk te&#13;
maken de pachtprijs tussentijds aan te passen en de positie van de eigenaarslasten.&#13;
De Werkgroep constateert allereerst, dat het pachtareaal in de periode 1959-1983 is&#13;
afgenomen met 455 435 ha, wat globaal gesproken neerkomt op een derde van het&#13;
areaal gepachte grond in 1959. Van deze teruggang is 137 922 ha toe te schrijven aan&#13;
de afname van de cultuurgrond in het totaal.&#13;
De oorzaak van deze terugloop is naar de mening van de Werkgroep gelegen in&#13;
de pachtdruk - het verschil tussen de waarde van het onroerend goed vrij van pacht&#13;
en die in verpachte staat - enerzijds, en de successiebelasting anderzijds. De pachtdruk&#13;
heeft tot gevolg, dat agrarische objecten minder snel in pacht zullen worden&#13;
uitgegeven, terwijl de successiebelasting vaak aanzienlijke moeilijkheden ten aanzien&#13;
van de bedrijfsopvolging tot gevolg heeft.&#13;
De belangrijkste conclusie van de Werkgroep is, dat gestreefd dient te worden&#13;
naar een vermindering van de pachtdruk. Deze vermindering zou gerealiseerd dienen&#13;
te worden door middel van een aanpassing van de pachtwetgeving. De aanbevelingen&#13;
van de Werkgroep spitsen zich voornamelijk toe op twee onderdelen: de bepalingen&#13;
van de Pachtwet en de pachtnormen. De belangrijkste oorzaak van de pachtdruk&#13;
is naar de mening van de Werkgroep gelegen in de dwingendrechtelijke bepalingen&#13;
van de Pachtwet en in mindere mate in de hoogte van de pacht. De oplossing voor het probleem van de pachtdruk zou naar de mening van de&#13;
Werkgroep gezocht moeten worden in een combinatie van maatregelen ten aanzien&#13;
van het materiële pachtrecht, de pachtnormen en de fiscale positie van de verpachter.&#13;
Pachtwet&#13;
Het uitgangspunt van de Werkgroep bij het formuleren van haar voorstellen was,&#13;
dat de bedrijfscontinuïteit voor de pachter gehandhaafd dient te blijven, ondanks&#13;
de daarmee gepaard gaande pachtdruk. Aldus komt de Werkgroep tot de navolgende&#13;
voorstellen.&#13;
Tijdelijke pacht. Om de veel voorkomende vlucht in de grijze en zwarte pacht tegen&#13;
te gaan, wordt een tijdelijke vorm van pacht aanbevolen. Deze zou kunnen gelden&#13;
voor drie jaren zonder voorkeursrecht of recht op verlenging. Voorts zou het&#13;
bij deze vorm van pacht om niet meer dan een bepaald percentage van de totale bedrijfsoppervlakte&#13;
mogen gaan. De pachtprijs zou de hoogst toelaatbare op grond&#13;
van het Pachtnormenbesluit dienen te zijn.&#13;
Beleggingspacht. Bij deze vorm van pacht gaat het om overeenkomsten met een&#13;
looptijd van dertig jaren. Het doel is verpachten voor beleggers aantrekkelijker te&#13;
maken. De Werkgroep onderscheidt twee varianten: een met recht op verlenging en&#13;
een zonder. Vanwege de langdurige zekerheid voor de pachter zou bij deze vorm een&#13;
substantieel hogere pachtprijs moeten worden geaccepteerd. De Werkgroep wijst&#13;
nog op de problematiek met betrekking tot de gebouwen, wanneer deze eigendom&#13;
zijn van de pachter.&#13;
Voorkeursrecht. Ten aanzien van het voorkeursrecht doet de Werkgroep twee&#13;
- in feite indirecte - voorstellen. Het eerste voorstel betreft een wijziging van art. 43&#13;
Pachtwet, dat de wachttijd regelt voor de verpachter (het rapport spreekt ten onrechte&#13;
van de eigenaar) wanneer hij de vorige verpachter binnen zes jaren voor het&#13;
einde van de pachtovereenkomst onder bijzondere titel is opgevolgd, niet tot de in&#13;
het artikel genoemde uitgezonderde categorieën behoort en de pachtovereenkomst&#13;
wegens voorgenomen eigen gebruik van het gepachte heeft opgezegd. Het voorstel&#13;
van de Werkgroep is om deze wachttijd af te schaffen.&#13;
Het tweede voorstel van de Werkgroep ten aanzien van het voorkeursrecht heeft&#13;
betrekking op het door de pachter gerealiseerde pachtersvoordeel. De Werkgroep&#13;
stelt een afrekening voor met de verpachter, wanneer de pachter het met gebruikmaking&#13;
van het voorkeursrecht verworven pachtobject binnen een bepaalde tijd doorverkoopt.&#13;
De achtergrond van het voorstel is, dat de Werkgroep het voorkeursrecht&#13;
uitsluitend gerechtvaardigd vindt in het kader van de bescherming van de bedrijfscontinuïteit.&#13;
Pachtnormen&#13;
Grondslagen. Het belangrijkste voorstel van de Werkgroep met betrekking tot de&#13;
pachtnormen is, de preventieve toetsing en het stelsel van normen voor de hoogst toelaatbare pachtprijs te handhaven, doch de huidige grondslagen van dit laatste te&#13;
verlaten en te komen tot de vaststelling van de pachtprijs op basis van de agrarische&#13;
opbrengstwaarde. Deze wordt gedefinieerd als die waarde van de grond waarbij onder&#13;
normale omstandigheden door een ondernemer met een gemiddelde beroepsbekwaamheid&#13;
een redelijk inkomen van het bedrijf kan worden verworven. Opgemerkt&#13;
wordt, dat bij de vaststelling van de agrarische opbrengstwaarde alle relevante&#13;
factoren meegewogen dienen te worden. Gedacht moet daarbij onder andere worden&#13;
aan de externe produktiefactoren en de eigenaarslasten.&#13;
Waterschapslasten. Een bijzondere situatie zal zich voordoen, wanneer het Ontwerp&#13;
Waterschapswet wordt aangenomen. In dat geval zal de pachter direct gaan&#13;
meebetalen aan de waterschapslasten. Het gevolg daarvan zal zijn, dat de pachtnormen,&#13;
die thans uitgaan van het betalen van de waterschapslasten door de verpachter,&#13;
aangepast dienen te worden, althans wanneer de huidige systematiek van het pachtnormenstelsel&#13;
tot uitgangspunt wordt gekozen. De pachtnormen zullen verlaagd&#13;
moeten worden met de gemiddelde waterschapslasten, thans een bedrag van circa&#13;
ƒ 108,- per hectare per jaar.&#13;
Wordt het systeem van de agrarische opbrengstwaarde de grondslag voor het vaststellen&#13;
van de pachtnormen, dan is een aanpassing niet nodig. De door de pachter&#13;
te betalen waterschapslasten hebben een verlagende invloed op de agrarische opbrengstwaarde.&#13;
Voor zover de verpachter hoge kosten heeft, kan zich dat onder omstandigheden&#13;
uiten in een hogere agrarische opbrengstwaarde, en daarmee in een hogere&#13;
pacht.&#13;
Gronden met hoge waterschapslasten en een slechte ontwatering zullen op de&#13;
markt minder waard zijn. De eigenaar stelt derhalve minder vermogen beschikbaar&#13;
wanneer hij dergelijke gronden verpacht. Het behoeft derhalve geen bezwaar te zijn&#13;
dat hij een lagere netto-vergoeding voor het beschikbaar stellen van de grond ontvangt,&#13;
aldus de Werkgroep.&#13;
3. RAPPORT INTERDEPARTEMENTAAL BELEIDSONDERZOEK PACHTWETGEVING&#13;
Het besluit tot het heroverwegingsonderzoek betreffende de pachtwetgeving is in&#13;
1987 genomen door de ministerraad. De commissie die het onderzoek uitvoerde bestond&#13;
uit vertegenwoordigers van de departementen van Landbouw en Visserij, Economische&#13;
Zaken, Justitie, Algemene Zaken en Financiën. De taakopdracht aan de&#13;
commissie was het onderzoeken en heroverwegen van de hoofdlijnen van de pachtwetgeving,&#13;
al dan niet in samenhang met een verdere versnelling van de verkoop van&#13;
staatslandbouwgronden.&#13;
Uitgangspunten ten aanzien van het pachtareaal daarbij waren, dat het kabinet&#13;
het bestaan van het pachtinstituut voor de agrarische bedrijven van belang acht en&#13;
het wezenlijk vindt dat de voorwaarden voor het voortbestaan van het instituut&#13;
pacht worden geoptimaliseerd. Daarnaast wordt pacht als een belangrijke financieringswijze&#13;
ten behoeve van de landbouw als geheel beschouwd.&#13;
Vervolgens constateert de commissie, dat er een aanzienlijke teruggang is van het&#13;
pachtareaal, die zijn oorzaak vindt in de terugloop van de pacht in familieverhoudingen enerzijds en in de pachtdruk anderzijds. De commissie komt tot de conclusie,&#13;
dat een afname van de pachtdruk bevorderd dient te worden. Daarnaast dienen de&#13;
mogelijkheden tot het terugdringen van buitenwettelijke pacht te worden onderzocht.&#13;
Het uitgangspunt ten aanzien van de door de overheid uitgegeven landbouwgronden&#13;
was, dat het in eigendom hebben (het rapport gebruikt ten onrechte het begrip&#13;
bezit) en in gebruik geven van landbouwgronden niet de primaire taak van de overheid&#13;
is. Om deze reden heeft de minister besloten te komen tot een versnelde afstoting&#13;
van landbouwgronden. In het verlengde daarvan is het beleid van de minister&#13;
gericht op het terugdringen van de beheerskosten, waaronder met name begrepen&#13;
de kosten van de grondkamers.&#13;
De commissie concludeert vervolgens, dat gelet op het bovenstaande beleid van&#13;
de overheid en gelet op het feit, dat de pachtwetgeving als zodanig grenzen stelt aan&#13;
de verkoop van staatslandbouwgronden, zij in eerste instantie de wenselijkheid om&#13;
de pachtwetgeving te liberaliseren zal nagaan.&#13;
De commissie heeft in het kader van het onderzoek naar de mogelijkheden van&#13;
een liberalisering van de pachtwetgeving drie beleidsvarianten uitgewerkt: afschaffing&#13;
van de Pachtwet, mogelijkheden tot liberalisering van de pachtwetgeving, waarvoor&#13;
wijziging van de Pachtwet nodig is, en mogelijkheden tot liberalisering van de&#13;
toepassing van de pachtwetgeving, waarvoor uitsluitend wijziging van de uitvoeringsregelingen&#13;
nodig is. Ter beoordeling van de effecten van de verschillende beleidsvarianten&#13;
heeft de commissie deze getoetst op de gevolgen voor de pachtprijs,&#13;
de bescherming van de pachter, het rendement van de verpachter, het pachtareaal,&#13;
de landbouwstructuur, de concurrentiepositie van de Nederlandse landbouw, de bedrijfscontinuïteit&#13;
en -opvolging, de Staat als verpachter, de mogelijkheden voor een&#13;
versnelling van de afstoting van staatslandbouwgronden, de fiscale positie van partijen,&#13;
de uitvoeringskosten en eventuele overige aangelegenheden.&#13;
Afschaffing Pachtwet&#13;
Deze beleidsvariant is het meest verstrekkend: alle bepalingen uit de Pachtwet worden&#13;
hierin afgeschaft, inclusief het continuatierecht en de pachtprijsbeheersing. Een&#13;
voorbehoud wordt slechts gemaakt ten aanzien van de termijn van opzegging van&#13;
de pachtovereenkomst: daarvoor zou een wettelijk minimum dienen te gelden. Het&#13;
staat de commissie blijkbaar voor ogen deze beleidsvariant bij invoering te laten gelden&#13;
voor alle pachtovereenkomsten, derhalve ook voor de reeds bestaande. Voor deze&#13;
laatste dient een overgangsregeling opgenomen te worden, aldus de commissie.&#13;
Het ligt voor de hand, dat de gevolgen van het afschaffen van de Pachtwet ingrijpend&#13;
zijn. De commissie komt in de eerste plaats tot de conclusie, dat de pachtprijzen&#13;
zullen stijgen, waarbij niet uitgesloten wordt, dat het zal gaan om excessieve stijgingen.&#13;
Het wegvallen van het continuatierecht zal naar de mening van de commissie&#13;
leiden tot een toename van de produktiekosten en een afname van investeringen en&#13;
innovatie, wat de positie van de Nederlandse landbouw als geheel zal verzwakken.&#13;
Voorts zal onzekerheid ontstaan over de bedrijfscontinuïteit en de mogelijkheden van bedrijfsopvolging. Daarnaast zullen problemen ontstaan voor pachters, die in&#13;
het recente verleden hebben geïnvesteerd in eigen bedrijfsgebouwen en de grond&#13;
pachten. Ten slotte zal afschaffing van de Pachtwet en de daarmee gepaard gaande&#13;
hogere waarden van de verpachte grond de nodige fiscale gevolgen hebben voor zowel&#13;
eigenaars als eigenaars-gebruikers, met name ten aanzien van vermogensbelasting,&#13;
schenkingsrechten en successierechten.&#13;
Tegenover deze nadelen ziet de commissie een aantal voordelen. Zo zal de pacht -&#13;
druk geleidelijk aan verminderen, het rendement voor de verpachter (ook voor de&#13;
Staat als verpachter) toenemen, het pachtareaal na een eerste periode van mogelijke&#13;
daling naar verwachting toenemen en de grondmobiliteit, alsmede de mogelijkheden&#13;
voor versnelde afstoting van staatslandbouwgronden, toenemen. Daarnaast bestaan&#13;
er mogelijkheden voor structurele verbeteringen, al dan niet op basis van beleid. Ten&#13;
slotte is er geen afzonderlijk uitvoeringsapparaat meer nodig.&#13;
Mogelijkheden tot liberalisering van de pachtwetgeving waarvoor wijziging van de&#13;
Pachtwet nodig is.&#13;
De commissie heeft in het kader van deze beleidsvariant vijf sub-varianten onderzocht:&#13;
- het vanaf een bepaalde datum vrijlaten van de pachtprijs, waarbij alleen prijsver&#13;
hogingen worden gereguleerd;&#13;
- het laten vervallen van het continuatierecht en de pachtprijsbeheersing bij pacht&#13;
overeenkomsten voor los land tot een bepaalde oppervlakte;&#13;
- de zogenaamde loopbaanpacht;&#13;
- het afdragen van (een deel van) de winst indien verkocht wordt binnen een bepaalde&#13;
periode nadat van het voorkeursrecht gebruik is gemaakt;&#13;
- directe doorwerking in contracten van verhogingen van de pachtnormen.&#13;
Vrijlaten pachtprijs. Het is duidelijk, dat een onbeperkte vrijlating van de pachtprijs&#13;
in feite eveneens een loslaten van het continuatierecht betekent. Om deze reden&#13;
wordt wel een regulering van de prijsverhogingen voorgeschreven. De situatie die aldus&#13;
ontstaat is, dat het partijen vrijstaat zowel een aanvangs-pachtprijs als een&#13;
pachtprijswijziging overeen te komen. Slechts wanneer partijen het over een wijziging&#13;
niet eens kunnen worden geldt een van overheidswege voorgeschreven minimum-&#13;
percentage. De regeling bevat voorts een hardheidsclausule op grond waarvan&#13;
op verzoek van de pachter stijging van de pachtprijs achterwege kan blijven in die&#13;
gevallen, waarin redelijkerwijze geen stijging van de pachtprijs verlangd kan worden.&#13;
Voor reeds bestaande pachtovereenkomsten dient een overgangsregeling gecreëerd&#13;
te worden, op grond waarvan de pachtprijs geleidelijk moet groeien naar het&#13;
niveau van de vrije pachtprijs.&#13;
Als voordelen van deze variant noemt de commissie de verbetering van het rendement&#13;
voor de verpachters (inclusief de Staat als verpachter) en de stijging van de&#13;
prijs van de grond in verpachte staat, waardoor de mogelijkheid om winst te realiseren door middel van aankoop van verpachte grond en verkoop in vrije staat zal verminderen,&#13;
waardoor verdere terugloop van het pachtareaal kan worden voorkomen.&#13;
Een gevolg van de gestegen prijs van de grond in verpachte staat zal tevens zijn, dat&#13;
deze aantrekkelijker wordt voor belegging, zodat naar verwachting het pachtareaal&#13;
zal toenemen.&#13;
De nadelen zijn naar de mening van de commissie slechts marginaal: slechts de&#13;
produktiekosten en de eventueel verschuldigde belastingen zullen toenemen. Ten&#13;
slotte zal een aantal marginale bedrijven verdwijnen.&#13;
Vervallen van het continuatierecht en de pachtprijsbeheersing bij pachtovereenkomsten&#13;
voor los land tot een bepaalde oppervlakte. Het laten vervallen van het continuatierecht&#13;
en de pachtprijsbeheersing bij pachtovereenkomsten voor los land tot een&#13;
bepaalde oppervlakte is ingegeven door de gedachte, dat bij pacht van een kleine&#13;
oppervlakte los land de behoefte aan zekerheid over het voortdurend gebruik van&#13;
de grond bij de pachter veel geringer zou zijn dan in andere gevallen. Bij een geringe&#13;
oppervlakte denkt de commissie aan los land, dat niet groter in oppervlakte is dan&#13;
10 a 20% van de totale bedrijfsoppervlakte, dan wel maximaal 2 a 3 hectaren.&#13;
Een historisch argument voor deze sub-variant wordt door de commissie gevonden&#13;
in art. 58 Pachtwet, dat de Pachtwet niet van toepassing verklaart op pachtovereenkomsten&#13;
met betrekking tot los land, dat niet groter is dan 25 are.&#13;
De commissie beveelt tevens een aantal maatregelen aan ter voorkoming van een&#13;
vlucht in dit soort overeenkomsten, waarbij tenminste gedacht wordt aan een regeling&#13;
analoog aan het bepaalde in art. 58 lid 4 Pachtwet.&#13;
De voor- en nadelen van deze sub-variant zijn in grote lijnen gelijk aan die van&#13;
de vorige.&#13;
Loopbaanpacht. De loopbaanpacht is een rechtsfiguur, die in een aantal ons omringende&#13;
landen is terug te vinden. Het gaat hierbij om een pachtovereenkomst voor&#13;
een periode, gelijk aan het verschil tussen de huidige leeftijd van de pachter en diens&#13;
vijfenzestigjarige leeftijd, met een minimumduur van zesentwintig jaren. Zowel de&#13;
regelingen betreffende de pachtprijsbeheersing als die betreffende het continuatierecht&#13;
zijn op loopbaanpacht niet van toepassing. Zoals ook de commissie constateert,&#13;
komt deze sub-variant in grote mate overeen met een erfpachtsrecht, zij het&#13;
dat de loopbaanpacht geen zakelijk recht is.&#13;
De voor- en nadelen van de loopbaanpacht zijn eveneens in grote lijnen dezelfde&#13;
als die van beide voorgaande subvarianten, zij het dat de pachter in dit geval de zekerheid&#13;
van de duur heeft. Deze zekerheid zal overigens vertaald worden in een hogere&#13;
pachtprijs.&#13;
Verrekening pachtersvoordeel. Met het afdragen van (een deel van) de winst indien&#13;
verkocht wordt binnen een bepaalde periode nadat van het voorkeursrecht gebruik is&#13;
gemaakt, wordt beoogd het pachtersvoordeel uitsluitend ten goede te laten komen van&#13;
diegene, die het gepachte gekocht heeft met het oog op de continuïteit van zijn bedrijf.&#13;
Denkbaar zou zijn, dat gedurende de bedoelde periode een jaarlijks aflopend percentage&#13;
van de winst berekend wordt. Directe doorwerking van verhogingen van de pachtnormen. Op grond van art. 19&#13;
Pachtwet kunnen de pachter of de verpachter de grondkamer verzoeken de tegenprestatie&#13;
te herzien voor het verstrijken van een pachtperiode van drie jaren, alsmede&#13;
binnen een jaar na wijziging van het Pachtnormenbesluit. De onderhavige subvariant&#13;
heeft tot gevolg, dat bij een verhoging van de pachtnormen tussen partijen&#13;
met ingang van het pachtseizoen volgend op het tijdstip waarop het herziene Pachtnormenbesluit&#13;
van kracht wordt automatisch een verhoogde pachtprijs op basis van&#13;
de nieuwe pachtnormen geldt, tenzij de pachter bezwaar maakt tegen de verhoging.&#13;
Het voordeel van deze sub-variant is voornamelijk gelegen in de besparingen op de&#13;
kosten van de grondkamers, nu de verhogingen niet meer de goedkeuring van de&#13;
grondkamers behoeven.&#13;
Mogelijkheden tot liberalisering c.q. stroomlijning van de toepassing van de pachtwetgeving,&#13;
waarvoor wijziging van de uitvoeringsregelingen nodig is&#13;
Ook deze beleidsvariant wordt weer onderscheiden in drie sub-varianten: verhoging&#13;
van de pachtnormen, wijziging van het systeem van het Pachtnormenbesluit en verdere&#13;
clustering van de secretariaten van de grondkamers.&#13;
Verhoging van de pachtnormen. De gevolgen van verhoging van de pachtnormen&#13;
liggen voor de hand: de rendementen van de verpachters (waaronder de Staat) stijgen,&#13;
waardoor het pachtareaal toeneemt, terwijl de grondmobiliteit, en daarmee de&#13;
mogelijkheden voor de Staat voor versnelde afstoot van staatslandbouwgronden,&#13;
eveneens toenemen. Daarnaast kan verwacht worden, dat een aantal marginale bedrijven&#13;
zal verdwijnen. Voorts zal ook deze sub-variant de belastingheffing van partijen&#13;
doen toenemen. Voor de beheerskosten geldt, dat ook deze zullen toenemen&#13;
ten gevolge van een toenemend aantal verzoeken ex. art. 19 Pachtwet aan de grondkamers.&#13;
Wijziging van het systeem van het Pachtnormenbesluit. Het voorstel van de commissie&#13;
betekent, dat als basis-pacht zal gaan gelden de pacht bij optimale omstandigheden,&#13;
en niet langer zoals thans bij gemiddelde omstandigheden. Het voorstel van&#13;
de commissie laat slechts ruimte voor aftrekken. Het enige voordeel is een afname&#13;
van de beheerskosten, aldus de commissie.&#13;
Clustering van de secretariaten van de grondkamers. De clustering van de secretariaten&#13;
van de grondkamers ten slotte is een organisatorische maatregel, die een besparing&#13;
op de beheerskosten beoogt. De door de commissie voorgestane wijziging betekent,&#13;
dat nog slechts vier gezamenlijke secretariaten overblijven, die voor de grondkamers&#13;
voor Groningen, Friesland en Drenthe, Gelderland, Overijssel en Flevoland,&#13;
Noord-Holland, Zuid-Holland en Zeeland en Utrecht, Noord-Brabant en Limburg. 4. COMMENTAAR&#13;
Het is duidelijk, dat zowel de voorstellen van de Werkgroep Pacht van het Landbouwschap&#13;
als die van de interdepartementale commissie zeer ingrijpende gevolgen&#13;
hebben voor de agrarische wereld in zijn geheel en voor de rechtspositie en de economische&#13;
positie van de pachters en verpachters in het bijzonder. Om tot een oordeel&#13;
over beide rapporten en de daarin vervatte voorstellen te komen is het noodzakelijk&#13;
naast de voorstellen zelf ook de doelstellingen en uitgangspunten van het voorgestane&#13;
beleid in het geheel te betrekken. Hetzelfde geldt voor de samenhang tussen beiden.&#13;
Uitgangspunten en doelstellingen&#13;
De basis van zowel het rapport van de Werkgroep Pacht van het Landbouwschap&#13;
als dat van de interdepartementale commissie is de constatering, dat er sprake is van&#13;
een teruggang van het pachtareaal, en dat deze teruggang onwenselijk is. De belangrijkste&#13;
oorzaak daarvan zou zijn gelegen in de pachtdruk. De oplossing voor deze&#13;
problematiek wordt in beide rapporten gezocht in een liberalisering van de huidige&#13;
pachtwetgeving.&#13;
Het rapport van de interdepartementale commissie kent nog een tweede uitgangspunt,&#13;
te weten de behoefte van de Staat de haar in eigendom toebehorende en&#13;
in gebruik afgestane landbouwgronden versneld af te stoten. De huidige pachtwetgeving&#13;
is daarvoor een belemmering.&#13;
Stelt men, zoals in beide rapporten gebeurt, dat de methode om de pachtdruk tegen&#13;
te gaan ten minste een liberalisering van de pachtwetgeving vereist, dan dient&#13;
in ieder geval duidelijk te zijn op welke grond deze stelling gebaseerd is.&#13;
Beziet men het rapport van de Werkgroep Pacht van het Landbouwschap, dan&#13;
valt op, dat geen wezenlijke oorzaak wordt aangegeven voor de teruggang van het&#13;
pachtareaal. Weliswaar wordt een uitvoerige berekening gegeven ten aanzien van de&#13;
economische aspecten van verpachting, en met name over het (zo men wil gebrek&#13;
aan) rendement, doch hieruit wordt slechts veronderstellenderwijs geconcludeerd,&#13;
dat daarmee de oorzaak van de terugloop van het pachtareaal vaststaat.&#13;
De visie, die in het rapport van de interdepartementaire commissie wordt ontwikkeld&#13;
is in grote lijnen gelijk aan die van de Werkgroep Pacht van het Landbouwschap.&#13;
Ook de commissie komt tot het oordeel, dat de teruggang van het pachtareaal&#13;
tegengegaan dient te worden door liberalisering van de pachtwetgeving.&#13;
Een saillant aspect is evenwel, dat uit een door of namens de commissie verricht&#13;
onderzoek naar buitenlandse pachtstelsels - die onderling in aanzienlijke mate verschillen&#13;
- is gebleken, dat er geen duidelijke relatie bestaat tussen de mate waarin&#13;
de pachter beschermd wordt en de toe- of afname van het pachtareaal.&#13;
Wanneer deze conclusie juist is, dan mag worden aangenomen, dat zowel de voorstellen&#13;
van de Werkgroep Pacht van het Landbouwschap als die van de interdepartementale&#13;
commissie een volstrekt zinloze aantasting van de rechtspositie en de economische&#13;
positie van de pachter betekenen. Ook het Landbouw-Economisch Instituut kwam overigens reeds in 1983 tot de conclusie, dat de invloed van al dan niet stringente&#13;
pachtrechtelijke bepalingen waarschijnlijk slechts van beperkte invloed op de&#13;
omvang van het pachtareaal zijn.5&#13;
Opmerkelijk is, dat blijkbaar geen van de landbouworganisaties dit aspect heeft&#13;
opgemerkt, terwijl het van wezenlijke betekenis is voor de beoordeling van de in de&#13;
beide rapporten neergelegde voorstellen.6&#13;
Zou men op grond van het voorgaande tot de conclusie komen, dat de voorgestelde&#13;
maatregelen zinloos zijn waar het gaat om het behoud van het pachtareaal, dan&#13;
is aan het rapport van de Werkgroep Pacht van het Landbouwschap de enige grondslag&#13;
ontnomen. Ten aanzien van het rapport van de interdepartementale commissie&#13;
resteert dan nog slechts de andere grondslag: de vergroting van de mogelijkheden&#13;
voor de Staat tot versnelde afstoot van de haar in eigendom toebehorende landbouwgronden&#13;
over te gaan.&#13;
Van de landbouworganisaties spreken zowel het Landbouwschap7 als de BLHB8&#13;
hun afkeuring uit over het feit, dat de visie van de Commissie kennelijk voornamelijk&#13;
is ingegeven door budgettaire overwegingen. Er vindt aldus een vermenging&#13;
plaats van de rol van de overheid als behartiger van het algemene landbouwbelang&#13;
met die van grondeigenaar en -exploitant. De NVLE, belangenbehartigster van eigenaars-&#13;
verpachters, laat dit aspect onbesproken.9&#13;
Methoden van pachtdrukvermindering&#13;
De volgende vraag die aan de orde is, is of de meest geëigende methode om de pachtdruk&#13;
te verminderen een liberalisering van de pachtwetgeving is. Zowel de Werkgroep&#13;
Pacht van het Landbouwschap als de interdepartementale commissie stellen&#13;
een liberalisering voor. Deze conclusie is evenwel minder voor de hand liggend dan&#13;
op het eerste gezicht het geval is.&#13;
In beginsel kan de pachtdruk op twee wijzen verminderd worden: door het laten&#13;
toenemen van de verpachte waarde in de richting van de vrije waarde en door het&#13;
laten afnemen van de vrije waarde in de richting van de verpachte waarde.10&#13;
In geen van beide rapporten wordt gewag gemaakt van een afweging tussen beide&#13;
mogelijkheden: er lijkt ongemotiveerd gekozen te worden voor de eerste, ondanks&#13;
de aanzienlijke consequenties met name voor de vele pachters. Ik zal thans de afzonderlijke voorstellen uit beide rapporten behandelen, in de&#13;
volgorde - globaal - van het meest ingrijpend naar minder ingrijpend.&#13;
De meest vergaande concrete methode om het pachtstelsel te liberaliseren is terug&#13;
te vinden in het rapport van de interdepartementale commissie en bestaat uit een volledige&#13;
afschaffing van de Pachtwet, hetgeen betekent de terugkeer naar een volledig&#13;
vrije-marksituatie. De commissie geeft reeds aan dat aan deze methode - behalve&#13;
voor de Staat als verpachter - geen substantiële voordelen zijn verbonden.&#13;
Zoals te verwachten achten zowel het Landbouwschap als de BLHB afschaffing&#13;
van de Pachtwet onaanvaardbaar. Beide organisaties wijzen met nadruk op de structurele&#13;
nadelen van deze methode. De NVLE laat afschaffing van de Pachtwet met&#13;
enig gevoel voor diplomatie onbesproken, daar zij deze variant in Nederland niet&#13;
als een reële mogelijkheid beschouwt.&#13;
Een iets minder ver gaand voorstel, althans formeel, dat eveneens van de commissie&#13;
afkomstig is, is het vanaf een bepaalde datum vrijlaten van de pachtprijs, waarbij&#13;
voor lopende pachtovereenkomsten een zekere regulering van de verhogingen&#13;
plaatsvindt. In feite betekent deze variant eveneens afschaffing van de Pachtwet in&#13;
zijn huidige vorm. Door het opdrijven van de pachtprijs wordt het continuatierecht&#13;
immers een papieren recht. Het is van groot belang te bedenken, dat de aangegeven&#13;
regulering van de verhogingen slechts bestaat uit het voorschrijven van een minimumpercentage.&#13;
Ook deze variant wordt door het Landbouwschap en de BLHB onaanvaardbaar&#13;
geacht. De NVLE is voorstander van deze variant, nu excessen naar&#13;
haar mening voorkomen kunnen worden door de bijkomende regulering van de verhogingen.&#13;
De NVLE verliest daarbij evenwel het karakter van de regulering uit het&#13;
oog.&#13;
Een beperking van het continuatierecht en pachtprijsbeheersing voor los land is&#13;
een voorstel, dat een groot aantal vragen oproept door de summiere omschrijving.&#13;
Het zou moeten gaan om los land tot maximaal 10 a 20% van de bedrijfsoppervlakte.&#13;
Niet is aangegeven, of dit per pachtovereenkomst geldt of voor het totaal van&#13;
dit soort pachtovereenkomsten.&#13;
Het Landbouwschap kan zich met deze vorm van pacht in beginsel verenigen,&#13;
mits deze wordt aangepast aan het voorstel van de Werkgroep Pacht van het Landbouwschap&#13;
betreffende de tijdelijke pacht van los land. Aan de volgende voorwaarden&#13;
moet daarbij worden voldaan: de overeenkomst moet goedgekeurd worden&#13;
door de grondkamer, de pachtprijs moet voor een periode van drie jaar worden vastgesteld&#13;
op de hoogst toelaatbare en dit soort pachtovereenkomsten mag niet meer&#13;
dan 20% van de bedrijfsoppervlakte van de agrarisch ondernemer beslaan. Het&#13;
Landbouwschap acht een goede controle met betrekking tot dit soort overeenkomsten&#13;
geboden.&#13;
De BLHB acht ook deze variant onaanvaardbaar, met name omdat ernstig getwijfeld&#13;
wordt aan de effectiviteit van de nodige controle, en overigens de positie van&#13;
de pachter ten opzichte van de verpachter te veel verzwakt. Het standpunt van de&#13;
KNBTB komt overeen met dat van het Landbouwschap, met dien verstande dat de&#13;
KNBTB de overeenkomst maximaal twee maal verlengbaar wenst te maken. De&#13;
NVLE kan zich voor het grootste gedeelte vinden in het voorstel van de commissie.&#13;
De door de commissie voorgestelde loopbaanpacht verschilt in wezen weinig van de door de Werkgroep voorgestelde beleggingspacht. In beide gevallen gaat het om&#13;
een langdurige pacht tegen een hogere pachtprijs dan de gebruikelijke. Het Landbouwschap&#13;
wenst evenwel de mogelijkheid tot verlenging open te houden. Tevens&#13;
zal een regeling getroffen dienen te worden in verband met de vergoeding van de&#13;
investeringen bij het einde van de overeenkomst, waarbij het met name om de gebouwen&#13;
gaat. Het Landbouwschap denkt zelfs aan een verplichting voor de verpachter&#13;
de gebouwen alsdan tegen de getaxeerde waarde van de pachter over te nemen.&#13;
De reakties van de NCBTB, het KNLC en de KNBTB zijn terughoudend. Naar&#13;
hun mening voegen beide voorstellen in feite weinig toe aan de bestaande mogelijkheden&#13;
van pacht en erfpacht. De BLHB is eveneens van mening, dat deze mogelijkheid&#13;
geen wezenlijke toevoeging is aan de bestaande mogelijkheden. Gezien het ontbreken&#13;
van een pachtprijsbeheersing acht de BLHB het voorstel van de commissie&#13;
betreffende loopbaanpacht onaanvaardbaar. De NVLE stelt voor ter onderscheiding&#13;
van erfpacht de loopbaanpacht korter te laten duren dan 25 jaar en geen verlenging&#13;
mogelijk te maken. Onder deze omstandigheden acht zij loopbaanpacht een&#13;
aanvaardbaar alternatief.&#13;
Het voorstel om het gerealiseerde pachtersvoordeel gedurende een bepaalde periode&#13;
met een aflopend percentage te verrekenen, ontmoet bij geen van de betrokkenen&#13;
bezwaar. Met name de BLHB maakt wel een voorbehoud, indien het gerealiseerde&#13;
pachtersvoordeel bestemd wordt voor herinvestering in een ander bedrijf of in andere&#13;
grond. Buiten de verrekening dienen vanzelfsprekend de door de pachter gedane&#13;
investeringen te blijven.&#13;
De automatische doorwerking van verhoging van de pachtnormen stuit evenmin&#13;
op bezwaren bij de meeste betrokken organisaties. De BLHB acht deze variant&#13;
slechts aanvaardbaar, wanneer in ieder geval een periodieke toetsing van de pachtprijs&#13;
plaatsvindt. De BLHB maakt voorts een uitzondering voor pachtovereenkomsten&#13;
met beheersbeperkingen: deze dienen driejaarlijks getoetst te worden teneinde&#13;
de invloed van de beheersbeperkingen in de pachtsom tot uitdrukking te brengen.&#13;
Het voorstel zonder wijziging van de Pachtwet de pachtnormen te verhogen wordt&#13;
door de meeste landbouworganisaties met grote reserve benaderd. Zowel het Landbouwschap&#13;
als de BLHB zijn van mening, dat de commissie te eenzijdig uitgaat van&#13;
de belangen van de verpachter. Er kunnen zich zeer goed situaties voordoen, waarin&#13;
het reëel zou zijn om de pachtnormen juist te verlagen. De BLHB houdt vast aan&#13;
de redelijke verhouding die er moet zijn tussen de pachtprijs en het bedrijfsresultaat&#13;
bij een behoorlijke bedrijfsvoering. De NVLE hanteert slechts het te behalen rendement&#13;
van de verpachter als uitgangspunt.&#13;
Een variant op dit voorstel is de door het Landbouwschap voorgestane agrarische&#13;
opbrengstwaarde als basis voor de pachtnormen. De diverse landbouworganisaties&#13;
zijn over dit voorstel verdeeld. Met de nodige voorbehouden ten aanzien van de uitwerking&#13;
van dit systeem achten het KNLC en de KNBTB het voorstel aanvaardbaar,&#13;
terwijl de NCBTB het systeem ongewenst acht.&#13;
Het voorstel van de commissie om het systeem van het Pachtnormenbesluit te wijzigen,&#13;
wordt door alle landbouworganisaties als heilloos gezien. Op geen enkele wijze&#13;
is door de commissie aannemelijk gemaakt, dat een basis-pacht op grond van optimale&#13;
omstandigheden een beter en eenvoudiger uitgangspunt is dan de huidige situatie, die uitgaat van gemiddelde omstandigheden. Verwacht kan zelfs worden, dat&#13;
over wat optimaal is tussen betrokken taxateurs veel meer verschil van mening zal&#13;
bestaan dan over wat gemiddeld is. Het voorstel betekent in feite wel - althans gedeeltelijk&#13;
- een sanctionering van de reeds bestaande praktijk met betrekking tot&#13;
de toeslagen. De huidige praktijk laat zien, dat bij taxatie nagenoeg zonder uitzondering&#13;
de basis-pacht verhoogd wordt met de bestaande toeslagen. Daarmee wordt&#13;
de pacht met toeslagen materieel als basis-pacht gehanteerd.&#13;
De clustering van de secretariaten van grondkamers ontmoet bij geen van de organisaties&#13;
weerstand van betekenis.&#13;
Twee voorstellen op pachtrechtelijk gebied dienen thans nog te worden besproken,&#13;
de voorstellen met betrekking tot het voorkeursrecht voor zover het de wachttijd&#13;
betreft, en met betrekking tot de waterschapslasten. Beide voorstellen zijn gedaan&#13;
door de Werkgroep Pacht van het Landbouwschap.&#13;
Verkorting van de wachttijd wordt door de KNBTB en de NCBTB zonder meer&#13;
van de hand gewezen. Het KNLC acht een verkorting tot één jaar aanvaardbaar,&#13;
op voorwaarde dat over de nadelige gevolgen hiervan tevoren goede afspraken zijn&#13;
gemaakt. Ook hier dient weer opgemerkt te worden, dat te vanzelfsprekend uitgegaan&#13;
wordt van een verkorting van de wachttijd. Juist een verlenging zou wel eens&#13;
meer bevorderlijk voor het in stand houden van het pachtareaal kunnen zijn.11&#13;
De organisaties stellen zich behoedzaam op ten aanzien van de waterschapslasten.&#13;
De NCBTB kan met het voorstel akkoord gaan; de KNBTB en het KNLC achten een&#13;
nadere uitwerking geboden alvorens een definitief standpunt kan worden ingenomen.&#13;
Fiscale aspecten&#13;
Alle betrokken organisaties zijn van mening, dat een aantal maatregelen op fiscaal&#13;
gebied uiterst gewenst is. Met name wordt gedacht aan het reduceren van de belastingdruk&#13;
op het gebied van de vermogensbelasting, het successierecht en het schenkingsrecht.&#13;
Ook wordt gedacht aan de inkomstenbelasting, met name waar het bij&#13;
verpachters gaat om inkomen uit vermogen. Een ruimere vrijstelling zou hier op zijn&#13;
plaats zijn.&#13;
Door het scheppen van fiscale faciliteiten wordt het rendement van de verpachter&#13;
vergroot, zonder dat dit ten koste van de rechtszekerheid van de pachter gaat.&#13;
5. CONCLUSIE&#13;
De eerste conclusie - en wellicht de belangrijkste - die uit beide rapporten kan&#13;
worden getrokken is, dat zij naar het zich laat aanzien een agrarisch-economische&#13;
grondslag ontberen. Zoals ik reeds aangaf, wordt in geen van beide rapporten zelfs&#13;
maar het begin van bewijs geleverd, dat de dwingendrechtelijke bepalingen van de Pachtwet een negatieve invloed op het pachtareaal hebben en dat liberalisering van&#13;
de Pachtwet tot een vergroting van het pachtareaal zal leiden. Uit het rapport van&#13;
de interdepartementale commissie kan zelfs afgeleid worden, dat een relatie tussen&#13;
beide factoren niet aanwezig is.&#13;
Ook uit andere bronnen kan geconcludeerd worden, dat de uitgangspunten van&#13;
beide rapporten hoogst twijfelachtig zijn. Zo is het een bekend gegeven, dat het directe&#13;
rendement van verpachte grond gering is, doch dat het uiteindelijke rendement&#13;
in de vermogenssfeer bepaald niet slecht te noemen is.12 Zolang de oorzaak van de&#13;
terugloop van het pachtareaal niet vaststaat, is het onverantwoord tot een heroverweging&#13;
als in beide rapporten te komen, zeker gezien de zeer ingrijpende gevolgen&#13;
van de voorstellen voor de pachters. Een voorbeeld moge dit verduidelijken. Wanneer&#13;
de oorzaak van de terugloop van het pachtareaal bijvoorbeeld gelegen zou zijn&#13;
in het feit, dat minder behoefte bestaat aan een lange-termijnbelegging, zoals verpachting&#13;
naar huidige inzichten is, dan zal een liberalisering van de pachtwetgeving&#13;
onherroepelijk leiden tot een nog grotere teruggang van het pachtareaal, tenzij men&#13;
de bescherming van de pachter in zijn geheel opheft en de Pachtwet afschaft.&#13;
Ten slotte nog een enkele opmerking over de gevolgen van een liberalisering van&#13;
de pachtwetgeving. Als nadeel van diverse concrete varianten van liberalisering is&#13;
aangegeven, dat een aantal marginale bedrijven zal verdwijnen. Opvallend is, dat&#13;
niet wordt aangegeven, wat onder een marginaal bedrijf wordt verstaan. Evenmin&#13;
is duidelijk, om welk aantal bedrijven het zou gaan. Welke de feitelijke maatschappelijke&#13;
en economische gevolgen van de voorstellen zijn, blijft derhalve duister.&#13;
Misschien zou een indicatie voor de maatschappelijke en economische gevolgen&#13;
afgeleid kunnen worden uit de periode voor de invoering van de pachtwetgeving in&#13;
1938. In de twintiger jaren was de positie van de pachters in het algemeen zo slecht,&#13;
dat de overheid besloot tot ingrijpen. De eerste maatregel was de Crisispachtwet&#13;
1924, die een rechterlijk ingrijpen ten aanzien van de pachtprijs mogelijk maakte.&#13;
Een dergelijke maatregel bleek onvoldoende rechtszekerheid aan de pachters te geven,&#13;
zodat besloten werd tot een integrale wettelijke regeling van het pachtrecht. Het&#13;
eerste resultaat daarvan was de Pachtwet 1937, die korte tijd daarna vervangen werd&#13;
door het Pachtbesluit, welk laatste werd vervangen door de huidige Pachtwet.&#13;
Met het van kracht worden van de onderhavige liberaliseringsvoorstellen is het&#13;
niet ondenkbaar, dat de twintiger jaren voor de pachters in eigentijdse vorm opnieuw&#13;
zullen herleven.&#13;
In feite ontbreekt dus niet slechts inzicht in de oorzaak van de terugloop van het&#13;
pachtareaal, doch ook voldoende inzicht in de gevolgen van een liberalisering van&#13;
de pachtwetgeving. Zolang beide inzichten ontbreken, zijn ingrepen in de pachtwetgeving&#13;
zoals gesteld onaanvaardbaar. Desondanks worden deze toch voorgesteld.&#13;
Zou een dergelijke handelwijze in medische kringen plaatsvinden, dan zouden de gevolgen&#13;
wel duidelijk zijn. Een arts, die een aantal klachten bij een van zijn patiënten&#13;
constateert, naar de oorzaak daarvan geen behoorlijk onderzoek instelt, doch wel&#13;
vervolgens medicijnen toedient zonder evenwel te weten, welke gevolgen deze kunnen hebben, loopt het risico dat de zieke niet geneest, maar zelfs erger ziek wordt&#13;
of overlijdt.&#13;
De positie van de overheid in dezen komt in grote mate overeen met die van de&#13;
arts in het voorbeeld. Waar het medicijn van de liberalisering van de pachtwetgeving&#13;
nog niet is toegediend, bestaat evenwel nog de mogelijkheid bijtijds bij te sturen.&#13;
Wellicht is het tijd om te komen tot een heroverweging van de heroverweging van&#13;
de pachtwetgeving.</content><legacyfootnotes>1. Voorstellen van de Werkgroep Pacht van het Landbouwschap gericht op de vermindering van de terug&#13;
loop van het pachtareaal, juli 1988 nr. 10/1063.10.&#13;
2. Interdepartementaal beleidsonderzoek pachtwetgeving, Begrotingsvoorbereiding 1989, deelrapport&#13;
nr. 6.&#13;
3. Ik hanteer hier bewust de term 'gestelde doel', daar bij de vermelde doelstelling de nodige kanttekeningen&#13;
gemaakt kunnen worden; ik zal hier in mijn commentaar nader op ingaan.&#13;
4. Notitie van de Werkgroep voor het Pachtbeleid inzake de introductie van tijdelijke pacht als bijzonde&#13;
re vorm van pachtovereenkomst, 7 augustus 1984 nr. 10/7664.&#13;
5. C.J.M. Wijnen: Mogelijkheden om de pacht te stimuleren, Landbouw-Economisch Instituut 1983,&#13;
Mededeling nr. 287.&#13;
6. In de beschouwingen met betrekking tot het rapport van de Werkgroep Pacht van het Landbouwschap&#13;
zijn meegenomen de reacties van de Nederlandse Christelijke Boeren- en Tuindersbond (NCBTB), het&#13;
Koninklijk Nederlands Landbouwcommité (KNLC), de Katholieke Nederlandse Boeren- en Tuindersbond&#13;
(KNBTB) en het Landbouwschap, ten aanzien van het rapport van de Interdepartementale Beleids&#13;
commissie die van het Landbouwschap, van de Bond van Landpachters en Hypotheekboeren in Neder&#13;
land (BLHB) en van de Nederlandse Vereniging voor de Landelijke Eigendom (NVLE).&#13;
7. Brief van het Landbouwschap aan de minister van Landbouw en Visserij d.d. 29 juni 1988 (nr.&#13;
10/1070.10).&#13;
8. Brief van de BLHB aan de minister van Landbouw en Visserij d.d. 14 juli 1988.&#13;
9. Brief van de NVLE aan de minister van Landbouw en Visserij d.d. 19 juli 1988.&#13;
10. Zie ook de oratie van A.H.T. Heisterkamp: Het dilemma van de pacht (Gouda Quint 1988).&#13;
11. Zie het verslag van de studiedag pacht van de Zuidelijke Landbouw Maatschappij, Land- en Tuinbouwblad&#13;
van de ZLM vrijdag 17 februari 1989, pagina 9.&#13;
12. Zie te dien aanzien bijvoorbeeld P.C. van den Noort: Het rendement van het verpachten van grond&#13;
op lange termijn, De landeigenaar, maart 1989, pagina 7.&#13;
</legacyfootnotes><footnotes><footnote/></footnotes><auteurs>Mr. P.A. de Hoog</auteurs><published>1989-06-01 00:00:00</published><modified>1989-06-01 00:00:00</modified><editiondate>1989-06-01</editiondate><htmlpath>https://denhollander.info/artikel/6253</htmlpath></article>
</articles></edition>