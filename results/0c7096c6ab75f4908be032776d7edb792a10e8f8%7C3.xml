<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2005</searchword><id>4189</id><udhid>UDH:TvAR/4189</udhid><titel>Plantenresten en het afvalstoffenbegrip</titel><searchwords><searchword>TvAR 2/2005</searchword><searchword>UDH:TvAR/4189</searchword></searchwords><attachments><attachment><name>2005_nr 2_Artikel_Vedder.pdf</name><extention>pdf</extention><url>https://denhollander.info/download/4148/ci</url></attachment></attachments><inleiding>1 Inleiding&#13;
In 2003 en 2004 is een aantal uitspraken gedaan in strafzaken tegen personen die plantenresten&#13;
op het land hadden gebracht. In deze zaken was de centrale vraag of deze&#13;
plantenresten als afvalstof moesten worden aangemerkt. Een bevestigend antwoord op&#13;
deze vraag heeft immers tot gevolg dat de plantenresten in strijd met het stortverbod&#13;
in de grond zijn gebracht. De Politierechter te Zutphen moest zich uitlaten over de&#13;
vraag of preiresten als afvalstof moeten worden aangemerkt en kwam tot de conclusie&#13;
dat het recht van ondergeschikt belang was in de beantwoording van deze vraag.1 In&#13;
een andere zaak kwam de Rechtbank Maastricht tot de slotsom dat geshreddered&#13;
snoeiafval en verpoeierde eierschalen met een onbekende stof als afvalstof moesten&#13;
worden aangemerkt.2 In het hoger beroep tegen de vrijspraak door de rechter te&#13;
Zutphen kwam het Hof Arnhem tot de conclusie dat de preiresten niet als afvalstof&#13;
moesten worden aangemerkt.3 Het sluitstuk in deze juridische discussie wordt vooralsnog&#13;
gevormd door het Ontwerpbesluit wijziging Besluit vrijstellingen stortverbod&#13;
buiten inrichtingen m.b.t. groenafval en tarragrond (Ontwerpbesluit).4&#13;
In deze bijdrage zal eerst worden ingegaan op de Europese achtergrond van het afvalstoffenbegrip.&#13;
Daarna zal aandacht worden besteed aan de hierboven kort weergegeven&#13;
uitspraken en het Ontwerpbesluit. Het artikel zal worden afgesloten met een&#13;
conclusie.</inleiding><content>2 De Europese achtergrond van het afvalstoffenbegrip&#13;
2.1 Het wettelijke kader&#13;
Het begrip afvalstof in het Nederlandse recht is te vinden in artikel 1.1 van de Wet&#13;
milieubeheer en vindt zijn oorsprong in het afvalstoffenbegrip in het Europees&#13;
Gemeenschapsrecht. In de zogeheten Kaderrichtlijn is het begrip afvalstof bepaald als&#13;
“iedere stof waarvan de houder zich ontdoet, voornemens is zich te ontdoen of zich&#13;
moet ontdoen”.5 Dit begrip wordt enigszins geconcretiseerd door bijlage I bij de&#13;
Kaderrichtlijn, die een lijst met categorieën van afvalstoffen bevat. Vanwege de zeer&#13;
algemene bewoordingen waarin deze bijlage is gesteld, kan deze echter niet meer zijn&#13;
dan een eerste indicatie.6 Een bruikbaarder middel is de zogeheten Europese afvalstoffencatalogus.&#13;
Deze is door de Europese Commissie vastgesteld op grond van artikel&#13;
1, onder a, tweede alinea, van de Kaderrichtlijn. Op dit moment geldt beschikking&#13;
2000/532 als afvalstoffencatalogus.7 De bijlage bij deze beschikking bevat een over&#13;
twintig hoofdstukken naar herkomst verdeelde lijst met afvalstoffen. In verband met&#13;
het onderwerp van dit artikel zal met name hoofdstuk 2 “Afval van landbouw, tuinbouw&#13;
(…)” van belang zijn. Daar wordt onder 02 01 01 genoemd “slib van wassen en&#13;
schoonmaken”. Onder 02 01 03 wordt “afval van dierlijke weefsels” genoemd, terwijl&#13;
deze lijst wordt afgesloten met de categorie “niet elders genoemd afval”.&#13;
Uit de bovenstaande schets van het wettelijke kader moge duidelijk zijn dat daar geen&#13;
sluitende antwoorden over de reikwijdte van het afvalstofbegrip aan kunnen worden&#13;
ontleend. Dit lijkt ook de uitdrukkelijke bedoeling van de Gemeenschapswetgever te&#13;
zijn geweest, aangezien daarmee de nodige flexibiliteit wordt ingebouwd om te kunnen&#13;
reageren op maatschappelijke ontwikkelingen. Daarnaast is een open en ruim&#13;
geformuleerd afvalstoffenbegrip onmisbaar voor een goed functionerend afvalstoffenrecht.&#13;
Sluitende antwoorden op de vraag of iets nu wel of geen afvalstof is moesten dus&#13;
wel van het Hof van Justitie van de Europese Gemeenschappen (Hof) komen in het&#13;
kader van prejudiciële vragen.&#13;
2.2 De rechtspraak van het Hof&#13;
In een reeks van arresten heeft het Hof meer of minder bruikbare indicaties gegeven&#13;
voor het al dan niet afvalstofkarakter van een stof.8 Daarmee is het Hof een weg ingeslagen&#13;
die heeft geleid tot een casuïstische jurisprudentie over het afvalstoffenbegrip.&#13;
Daarbij lijkt het voornamelijk te draaien om de vraag of bijproducten van een productieproces&#13;
die nog wel nuttig en commercieel verantwoord kunnen worden ingezet&#13;
in een ander proces ook als afvalstoffen moeten worden aangemerkt. Van dergelijke&#13;
stoffen zou immers kunnen worden beweerd dat het – wellicht onbedoelde – nevenproducten&#13;
zijn die even verkoopbaar zijn als het beoogde product, zodat het weinig&#13;
zinvol zou zijn om het strikte juridische kader van het afvalstoffenrecht op deze stoffen&#13;
los te laten.&#13;
De klassieke benadering van het Hof in dit soort gevallen vangt aan met de observatie&#13;
dat het toepassingsgebied van het begrip afvalstof afhangt van de betekenis van de&#13;
term “zich ontdoen van”.9 Een andere steeds terugkerende constatering is dat deze&#13;
term moet worden uitgelegd tegen de achtergrond van de doelstellingen van het&#13;
milieubeleid van de Gemeenschap.10 Het gevolg van deze laatste constatering is dat&#13;
het Hof het begrip afvalstof zo ruim mogelijk definieert. Daarmee voorkomt zij dat&#13;
stoffen buiten het toepassingsgebied van het afvalstoffenrecht vallen en dus zouden&#13;
kunnen worden opgeslagen of verwerkt op een manier die gevaren voor het milieu&#13;
zou kunnen opleveren. In het licht van deze twee centrale uitgangspunten heeft het&#13;
Hof in een reeks van zaken uiteengezet wat niet relevant is voor het al dan niet afvalstofkarakter&#13;
van een stof.&#13;
Zo doet het feit dat stoffen geschikt zijn voor economisch hergebruik niet af aan het&#13;
afvalstofkarakter.11 Uit Tombesi blijkt vervolgens dat het feit dat deze stoffen een&#13;
commerciële waarde hebben en voor handelsdoeleinden worden opgehaald met het&#13;
oog op recycling, terugwinning of hergebruik niet relevant is om een stof van het&#13;
begrip afvalstof uit te sluiten.12 Met deze arresten is dus geen beperking van de reikwijdte&#13;
van het afvalstoffenbegrip gegeven. In ARCO doet het Hof een poging om tot&#13;
een nuttiger uitleg van het begrip afvalstof te komen. Daar stelt het Hof dat “de&#13;
wetenschap dat een stof een productieresidu is, dat wil zeggen een product dat niet&#13;
als zodanig voor later gebruik was beoogd, een belangrijke aanwijzing is”.13 Het Hof&#13;
maakt vervolgens een onderscheid tussen productieresiduen en bijproducten die&#13;
zeker, zonder voorafgaande bewerking en als voortzetting van het productieproces&#13;
kunnen worden hergebruikt.14&#13;
Aldus vormen de bijproducten die voldoen aan de door het Hof geformuleerde voorwaarde&#13;
dat het hergebruik zeker is zonder voorafgaande bewerking en als voorzetting&#13;
van het productieproces geen afvalstoffen. Beslissend voor het Hof lijkt de mate&#13;
van waarschijnlijkheid van hergebruik zonder voorafgaande bewerking van de stof.15&#13;
Deze waarschijnlijkheid van hergebruik is groot wanneer er voor de houder van de&#13;
stof een economisch voordeel is om dit ook te doen.16 Het Hof paste dit criterium als&#13;
volgt toe in haar rechtspraak. In Palin Granit ging het om ganggesteente van een&#13;
granietgroeve dat werd opgeslagen om later eventueel te worden verwerkt in oeverversterkingen&#13;
en golfbrekers. Omdat het ganggesteente voor onbepaalde tijd werd&#13;
opgeslagen en hergebruik niet zeker was, moest het volgens het Hof als afvalstof&#13;
worden aangemerkt.17 In AvestaPolarit Chrome betrof het eveneens ganggesteente&#13;
(en zand) van mijnbouwactiviteiten. Volgens het Hof zouden dit direct herbruikbare&#13;
bijproducten zijn (en dus geen afval) wanneer deze in het mijnbouwproces zouden&#13;
kunnen worden gebruikt ter opvulling van mijngangen.18 Wanneer dit gebruik is uitgesloten&#13;
om redenen van veiligheid of milieubescherming, zal het ganggesteente als&#13;
afvalstof moeten worden aangemerkt. Het Hof verduidelijkt het criterium dat het&#13;
hergebruik moet plaatsvinden zonder voorafgaande bewerking door te stellen dat het&#13;
vermalen van het ganggesteente tot steenslag een voorafgaande bewerking is, zodat&#13;
het een afvalstof is.19&#13;
Ter afronding van dit overzicht van de rechtspraak van het Hof kan nog worden&#13;
gewezen op de mogelijkheid dat een stof zijn karakter van afvalstof verliest. Van het&#13;
ganggesteente uit Palin Granit, bijvoorbeeld, was het hergebruik niet zeker, zodat het&#13;
een stof is waarvan Palin Granit zich moest ontdoen. De aldus verkregen kwalificatie&#13;
van afvalstof wordt verloren wanneer de stoffen een zodanige bewerking hebben&#13;
ondergaan dat deze stoffen als grondstoffen in een nieuw productieproces kunnen&#13;
worden gebruikt. In Mayer Parry Recycling ging het om de vraag wanneer daarvan&#13;
sprake was bij metalen verpakkingsafval.20 Volgens het Hof was het verzamelen,&#13;
shredderen en sorteren van metaalschroot niet een zodanige handeling. Pas bij&#13;
omsmelting tot blokken of platen staal is sprake van volledige recycling en heeft het&#13;
metaal zijn afvalstofkarakter verloren.&#13;
De vraag is dan hoe zich dit verhoudt tot de in de inleiding aangehaalde rechtspraak&#13;
van de Nederlandse rechters.&#13;
3 Plantenresten in het Nederlandse afvalstoffenrecht&#13;
3.1 De economische politierechter te Zutphen&#13;
De rechter in Zutphen komt op grond van de overweging dat “aan de aarde is teruggegeven&#13;
(in haar ecologische kringloop) – een deel van – het organische materiaal dat&#13;
zij heeft voortgebracht” tot de conclusie dat de rechtsgeleerdheid geen verder nut&#13;
heeft in deze zaak. Ten overvloede ziet hij op grond van een – voor discussie vatbare&#13;
– interpretatie van de Kaderrichtlijn (overigens in de versie van voor de wijzigingen&#13;
die in 1991 zijn doorgevoerd als gevolg van richtlijn 91/156 sic!) een reden om de&#13;
preirestanten als “stoffen die in de landbouw worden gebruikt” uit te zonderen van&#13;
het begrip afvalstof.&#13;
3.2 De rechtbank Maastricht&#13;
De Rechtbank Maastricht werd geconfronteerd met de vraag of “gogromat”, ongecomposteerd&#13;
geshreddered hout (snoeiafval), en verpoeierde eierschalen als afvalstof&#13;
moesten worden aangemerkt. Aangezien het hout niet als beoogd product van hoveniers&#13;
etcetera kan worden aangemerkt, is het een afvalstof. Het zuiveren en shredderen&#13;
van het snoeihout kan volgens de Rechtbank niet worden gezien als zodanige bewerking&#13;
dat het snoeihout daardoor zijn karakter van afvalstof heeft verloren. Verder&#13;
bestaat er onduidelijkheid over het positieve of negatieve effecten van het in de&#13;
bodem brengen van gogromat. Dit alles brengt de Rechtbank tot de conclusie dat&#13;
gogromat een afvalstof is. Ten aanzien van de verpoeierde eierschalen overweegt de&#13;
Rechtbank dat de vermenging van deze met een onbekende stof ertoe leidt dat deze&#13;
als afvalstof moeten worden aangemerkt.&#13;
3.3 Het Hof Arnhem&#13;
Het Hof Arnhem behandelt het hoger beroep tegen de vrijspraak door de politierechter&#13;
te Zutphen en ziet gelukkig wel een rol voor de rechtswetenschap in de beantwoording&#13;
van de vraag of de preiresten als afvalstof moeten worden aangemerkt. Bij&#13;
de beantwoording van deze vraag haalt het Hof eerst de Kaderrichtlijn aan evenals de&#13;
rechtspraak van het Hof met betrekking tot het begrip afvalstof (te weten de zaken&#13;
ARCO, Palin Granit en AvestaPolarit Chrome). Daaruit leidt het Hof Arnhem een&#13;
vijftal criteria af. Ten eerste het gegeven dat een stof wordt gebruikt op een wijze die&#13;
is aan te merken als gangbare methode van nuttige toepassing van afvalstoffen. Een&#13;
tweede criterium is dat de stof volgens maatschappelijke opvattingen een afvalstof is.&#13;
In verband met dit tweede criterium merkt het Hof Arnhem op dat het Hof het niet&#13;
relevant acht dat de stof op milieuhygiënisch verantwoorde wijze zonder ingrijpende&#13;
bewerking nuttig kan worden toegepast. Het derde criterium dat door het Hof Arnhem&#13;
wordt aangehaald is de omstandigheid dat een stof een productieresidu is. In&#13;
verband met dit criterium haalt het Hof Arnhem eveneens de uitzondering voor herbruikbare&#13;
bijproducten aan. Het vierde criterium is het gegeven dat een stof voor&#13;
geen ander gebruik dan verwijdering in aanmerking komt. Het vijfde criterium volgens&#13;
het Hof Arnhem is het gegeven dat een stof zich qua samenstelling niet leent&#13;
voor het gebruik dat ervan wordt gemaakt. Daarbij is van belang dat voorzorgsmaatregelen&#13;
getroffen moeten worden met betrekking tot de bescherming van het milieu.&#13;
Ten aanzien van het eerste criterium komt het Hof Arnhem tot de conclusie dat&#13;
bemesting geen gangbare methode van nuttige toepassing is. Uit de bemestende functie&#13;
van de preiresten leidt het Hof Arnhem af dat deze resten naar maatschappelijke&#13;
opvattingen en het gewone spraakgebruik geen afvalstoffen zijn. Het Hof Arnhem&#13;
concludeert dat de preiresten een productieresidu vormen maar tegelijkertijd vallen&#13;
onder de uitzondering voor bijproducten die worden hergebruikt. Volgens het Hof&#13;
Arnhem is deze uitzondering van toepassing aangezien de preiresten vrijwel onmiddellijk&#13;
worden hergebruikt zonder dat deze eerst moeten worden bewerkt. Daarbij&#13;
maakt het voor het Hof Arnhem niet uit dat de preiresten tijdelijk van het perceel zijn&#13;
geweest terwijl het wel waarde hecht aan het feit dat door de preiresten te gebruiken,&#13;
kan worden bespaard op de kosten van een groenbemester. Ten aanzien van het vierde&#13;
criterium voert het Hof aan dat de preiresten voor een ander gebruik dan verwijdering&#13;
in aanmerking komen nu deze als meststof worden gebruikt. Hiervoor zijn geen voorzorgsmaatregelen&#13;
noodzakelijk. Met betrekking tot de waarschijnlijkheid van het hergebruik&#13;
zonder voorafgaande bewerking onderscheidt het Hof Arnhem de feiten in de&#13;
voorliggende zaak nog van die in de zaken Palin Granit en AvestaPolarit Chrome&#13;
door te stellen dat de preiresten vrijwel onmiddellijk worden hergebruikt terwijl het&#13;
ganggesteente waarom het ging in die andere zaken voor langere tijd moest worden&#13;
opgeslagen. Ten overvloede komt het Hof op grond van een interpretatie van artikel 2&#13;
van de Kaderrichtlijn tot de conclusie dat de preiresten zouden zijn uitgezonderd van&#13;
het afvalstoffenbegrip. Volgens het Hof Arnhem zijn de preiresten dus geen afvalstof.&#13;
Het beroep in cassatie dat was ingesteld tegen dit arrest is inmiddels weer ingetrokken.&#13;
3.4 Commentaar&#13;
Het vonnis van de rechtbank Maastricht lijkt tot de conclusie te moeten leiden dat&#13;
snoei- en maaiafval moet worden aangemerkt als afvalstof. Daarmee is het laten liggen&#13;
van dit maaisel en snoeisel bij de plaats waar het wordt gemaakt het in of op de&#13;
bodem brengen van afval buiten een inrichting. Voor hoveniers en natuurbeheerders&#13;
is dit geen goed nieuws.&#13;
Het arrest van het Hof Arnhem is echter goed nieuws voor landbouwers die met&#13;
plantenresten zitten. Deze zijn daarmee immers gevrijwaard van de regels die gelden&#13;
voor afvalverwerkende inrichtingen. Het is mijns inziens nog open voor discussie of&#13;
de opvatting van het Hof Arnhem Europeesrechtelijk houdbaar is. Ten aanzien van&#13;
de behandeling door het Hof Arnhem van het eerste criterium kan worden gewezen&#13;
op het feit dat bemesting op grond van het genoemde onder R 10 van Bijlage IIB bij&#13;
de Kaderrichtlijn (‘uitrijden voor landbouwkundige en ecologische verbetering”)&#13;
mijns inziens wel degelijk als nuttige toepassingshandeling kan worden gezien. Daarmee&#13;
vervalt dan ook de grondslag die het Hof Arnhem aandraagt in verband met het&#13;
tweede criterium. Op de conclusie dat preiresten productieresiduen vormen valt weinig&#13;
af te dingen. Ten aanzien van de toepassing die het Hof Arnhem heeft gegeven aan&#13;
de uitzondering voor herbruikbare bijproducten, kan worden opgemerkt dat het Hof&#13;
Arnhem betrekkelijk eenvoudig over de milieurisico’s heen stapt. Uit een rapport van&#13;
Alterra (dat wordt aangehaald door het Hof Arnhem) komt naar voren dat de&#13;
“milieuproblemen bij dergelijk gebruik gering zijn...”. Nu zijn het precies dit soort&#13;
milieurisico’s die het Hof ertoe brengen om het afvalstoffenbegrip voldoende ruim&#13;
vast te stellen zodat deze risico’s tenminste gecontroleerd kunnen worden. In dit verband&#13;
kan ook worden gewezen op AvestaPolarit Chrome waarin het Hof uitdrukkelijk&#13;
aangeeft dat beperkingen aan het hergebruik in verband met de veiligheid of de&#13;
milieubescherming kunnen leiden tot de conclusie dat er geen sprake is van onmiddellijk&#13;
herbruikbare bijproducten. Het uitrijden en verspreiden van de preiresten lijkt&#13;
niet een handeling te zijn die vergelijkbaar is met het vermalen tot steenslag van het&#13;
ganggesteente in AvestaPolarit Chrome, zodat dit niet in de weg staat aan onmiddellijke&#13;
herbruikbaarheid. Verder lijkt het feit dat de preiresten in casu werden geproduceerd&#13;
in een schuur en vervolgens terug moesten worden gebracht op het land, niet&#13;
relevant in de discussie over de toepasselijkheid van het afvalstoffenbegrip. In verband&#13;
met het ganggesteente dat centraal stond in AvestaPolarit Chrome kan worden&#13;
gewezen op het feit dat dit ganggesteente ongetwijfeld ook eerst even terzijde moest&#13;
worden geschoven alvorens het kon worden gebruikt om de mijngangen te stutten. In&#13;
verband met het economisch voordeel dat bestaat bij het hergebruik zijn twee argumenten&#13;
aan te dragen. Het argument dat er kostenbesparingen zijn omdat de plantenresten&#13;
anders als afval hadden moeten worden afgevoerd snijdt uiteraard geen hout.21&#13;
Doeltreffender is het argument dat de plantenresten als groenbemester worden&#13;
gebruikt en dat, bij gebreke van deze plantenresten, andere groenbemesters zouden&#13;
moeten worden gekocht. Ten aanzien van het vierde criterium dat door het Hof Arn-&#13;
hem aan de zaak ARCO wordt ontleend, kan worden opgemerkt dat het Hof dit&#13;
inderdaad ziet als een aanwijzing voor het gegeven dat een bepaalde stof als afvalstof&#13;
moet worden aangemerkt.22 Deze overweging wordt echter meteen gevolgd door de&#13;
overweging dat de beoordeling van het afvalstoffen karakter moet plaatsvinden “(…)&#13;
met inachtneming van alle omstandigheden, waarbij rekening moet worden gehouden&#13;
met de doelstelling van de richtlijn en ervoor moet worden gewaakt, dat geen afbreuk&#13;
wordt gedaan aan de doeltreffendheid daarvan (curs. door auteur).” Het is mijns&#13;
inziens dus twijfelachtig of op grond van dit enkele criterium kan worden gesteld dat&#13;
een bepaalde stof geen afvalstof is. Ten slotte gaat de uitleg die het Hof Arnhem geeft&#13;
aan artikel 2 van de Kaderrichtlijn eraan voorbij dat de uitzondering voor “landbouwafvalstoffen”&#13;
die is neergelegd in het eerste lid, onder (b)(iii) van de bovengenoemde&#13;
bepaling, alleen van toepassing is “wanneer zij reeds onder andere voorschriften vallen”.&#13;
Uit het arrest van het Hof Arnhem kan ik niet afleiden of is onderzocht of dergelijke&#13;
andere nationale of gemeenschapsrechtelijke voorschriften van toepassing zijn. In&#13;
ieder geval blijkt hieruit bij uitstek dat de gemeenschapswetgever juist heeft willen verzekeren&#13;
dat landbouwafvalstoffen op enige wijze gereguleerd zouden worden met het&#13;
oog op de bescherming van het milieu.23&#13;
Een argument dat pleit voor de opvatting van het Hof Arnhem zou de analogie met&#13;
dierlijke meststoffen zijn. Deze worden in de Europese afvalstoffen catalogus genoemd&#13;
onder 02 01 06 als “dierlijke feces, urine en mest (inclusief gebruikt stro), afvalwater,&#13;
gescheiden ingezameld en elders verwerkt”. Daaruit blijkt dus dat alleen gescheiden&#13;
ingezameld en elders verwerkte mest als afvalstof moet worden aangemerkt. A contrario&#13;
geredeneerd zou de conclusie dus kunnen zijn dat op het bedrijf zelf verwerkte&#13;
(opgeslagen en uitgereden) mest geen afvalstof is.&#13;
3.5 Het Ontwerpbesluit&#13;
Het Ontwerpbesluit bestaat uit twee onderdelen. Ten eerste een wijziging van het&#13;
Besluit vrijstellingen stortverbod buiten inrichtingen en ten tweede de intrekking van&#13;
het Besluit beheer land- en tuinbouwfolie. Het tweede aspect zal in deze bijdrage buiten&#13;
beschouwing blijven. De voor deze bijdrage belangrijke wijzigingen betreffen de&#13;
wijziging van artikel 2 van het Besluit vrijstellingen stortverbod buiten inrichtingen&#13;
(Besluit vrijstellingen stortverbod). Aan het eerste lid van dit artikel 2 worden twee&#13;
onderdelen toegevoegd. Op grond van sub g kan een vrijstelling worden gegeven&#13;
voor plantenresten terwijl sub h dit mogelijk maakt voor tarragrond. Voor beide geldt&#13;
dat de Minister deze als zodanig moet hebben aangewezen, waarbij hij voorwaarden&#13;
kan formuleren waaraan de plantenresten c.q. tarragrond moet voldoen alvorens deze&#13;
van de vrijstelling kan profiteren. Deze wijziging wordt in het Ontwerpbesluit gemotiveerd&#13;
met een verwijzing naar uitspraken van rechters, waaronder de hierboven&#13;
beschreven uitspraak van de Rechtbank Maastricht, en het feit dat het aanmerken van&#13;
plantenresten als afvalstof aanzienlijk financiële en praktische gevolgen met zich&#13;
brengt. Het Ontwerpbesluit heeft alleen betrekking op de vrijstelling van het stort-&#13;
verbod voor afvalstoffen. Het houdt dus geen uitzondering in op het afvalstoffenbegrip.&#13;
4 Conclusie&#13;
Met het arrest van het Hof Arnhem in de hand lijken producenten van plantenresten&#13;
(natuurbeheerders en akkerbouwers) zich geen zorgen meer te hoeven maken over&#13;
het afvalstoffenrecht. Daarvoor moeten zij echter wel aantonen dat de plantenresten&#13;
direct worden hergebruikt in het productieproces. Mochten de plantenresten wel als&#13;
afvalstof moeten worden aangemerkt (bijvoorbeeld omdat zij bewerkt moeten worden&#13;
alvorens als groenbemester te kunnen worden gebruikt), dan kan een vrijstelling&#13;
van het stortverbod soelaas bieden. Is er geen sprake van afval, dan geldt het stortverbod&#13;
niet en is aan een vrijstelling van dit verbod evenmin behoefte.&#13;
Het Ontwerpbesluit zelf maakt duidelijk dat het alleen van toepassing is op plantenresten&#13;
die als afvalstof worden aangemerkt.24 Het Ontwerpbesluit laat de discussie&#13;
over het al dan niet afvalstofkarakter van plantenresten onverlet. Toch heeft het Ontwerpbesluit&#13;
naar mijn mening wel degelijk een invloed op de beantwoording van de&#13;
vraag naar het afvalstofkarakter. Uit het feit dat de Minister voor specifieke plantenresten&#13;
onder voorwaarden een vrijstelling kan verlenen van het stortverbod blijkt dat&#13;
er wel degelijk milieurisico’s zijn verbonden aan dit storten buiten een inrichting. Aanhakend&#13;
bij de opmerking hierboven in verband met de bespreking van het arrest van&#13;
het Hof Arnhem, zijn dit nu juist het soort risico’s dat het Hof wil voorkomen c.q.&#13;
verkleinen. Dat doet het Hof steevast door de stoffen binnen de werkingssfeer van het&#13;
afvalstoffenrecht te brengen. Daarna kan de wetgever, zoals in dit geval door middel&#13;
van het Ontwerpbesluit, alsnog het milieuhygiënische kaf van het koren scheiden door&#13;
een vrijstelling te verlenen. Er is dus wat voor te zeggen om de plantenresten wel&#13;
onder het afvalstoffenbegrip te brengen. Daarvoor pleit ook de rechtszekerheid, die&#13;
immers niet is gebaat bij een, zoals uit de bovenstaande zaken al duidelijk is geworden,&#13;
casuïstische rechtspraak over het afvalstoffenbegrip.</content><legacyfootnotes>* Mr. H.H.B. Vedder is als universitair docent Europees (milieu)recht verbonden aan de Vakgroep Europees&#13;
en economisch recht van de Rijksuniversiteit Groningen.&#13;
1. Uitspraak van 4 augustus 2003, te vinden onder LJN-nummer AL 1460.&#13;
2. Uitspraak van 4 december 2003, te vinden onder LJN-nummer AN 9779.&#13;
3. Uitspraak van 26 februari 2004, te vinden onder LJN-nummer AO 4721.&#13;
4. Stcrt. 12 oktober 2004, nr. 196, p. 10.&#13;
5. Richtlijn 75/442, PbEG 1975 L 194/39, zoals gewijzigd door richtlijn 91/156, PbEG 1991 L 78/32.&#13;
6. Vgl. bijvoorbeeld categorie Q1 “Produktie- of consumptieresiduen die hieronder niet nader zijn gespecificeerd”&#13;
en Q16 “Alle stoffen, materialen of produkten die niet onder de hierboven vermelde categorieën&#13;
vallen”.&#13;
7. PbEG 2000 L 226/3.&#13;
8. Een goede bespreking hiervan is te vinden in J. Tieman, Naar een nuttige toepassing van het afvalstoffenbegrip,&#13;
Deventer: Kluwer 2004.&#13;
9. Zaak C-129/96, Inter-Environnement Wallonie, Jur. 1997 I-7411, ro. 26.&#13;
10. Zie onder meer zaak C-457/02, Niselli, n.n.g., ro. 33.&#13;
11. Gevoegde zaken C-206/88 en C-207/88, Vevosso en Zanetti, Jur. 1990 I-1461, ro. 9.&#13;
12. Gevoegde zaken C-304/94, C-330/94, C-342/94 en C-224/95, Tombesi, Jur. 1997 I-3561, ro. 52.&#13;
13. Gevoegde zaken C-418/97 en C-419/97, ARCO, Jur. 2000 I-4475, ro. 84.&#13;
14. Zie ook zaak C-114/01 AvestaPolarit Chrome, Jur. 2003 I-8725, ro. 32.&#13;
15. Zaak C-457/02, Niselli, n.n.g., ro. 46.&#13;
16. Zaak C-9/00, Palin Granit, Jur. 2002 I-3533, ro. 37.&#13;
17. Zaak C-9/00, Palin Granit, Jur. 2002 I-3533, ro. 37 en 38.&#13;
18. Zaak C-114/01, AvestaPolarit Chrome, Jur. 2003 I-8725, ro. 36.&#13;
19. Zaak C-114/01, AvestaPolarit Chrome, Jur. 2003 I-8725, ro. 41.&#13;
20. Zaak C-444/00, Mayer Parry Recycling, Jur. 2003 I-6163, ro. 61 – 75.&#13;
21. Daarmee zouden immers alle stoffen waarvan de milieuhygiënisch verantwoorde verwerking kosten&#13;
met zich brengt als niet-afvalstof moeten worden gekwalificeerd, hetgeen overduidelijk niet de bedoeling&#13;
van het afvalstoffenrecht kan zijn.&#13;
22. Gevoegde zaken C-418/97 en C-419/97, ARCO, Jur. 2000 I-4475, ro. 88.&#13;
23. Zie in dit verband zaak C-9/00, Palin Granit, Jur. 2002 I-3533, ro. 44 – 61.&#13;
24. Ontwerpbesluit, artikelsgewijze toelichting bij artikel I, onder B, onderdeel 5.</legacyfootnotes><footnotes><footnote/></footnotes><auteurs>mr. H.H.B. Vedder</auteurs><published>2005-02-01 00:00:00</published><modified>2005-02-01 00:00:00</modified><editiondate>2005-02-01</editiondate><htmlpath>https://denhollander.info/artikel/4189</htmlpath></article>
</articles></edition>