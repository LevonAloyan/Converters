<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2010</searchword><id>8613</id><udhid>UDH:TvAR/8613</udhid><titel>Wienia/Stichting Pasman (TvAR 2010/5581)</titel><searchwords><searchword>TvAR 7/8/2010</searchword><searchword>TvAR 2010/5581</searchword><searchword>UDH:TvAR/8613</searchword></searchwords><attachments><attachment><name>TvAR2010_07_08_08_Rechtspraak_5581.pdf</name><extention>pdf</extention><url>https://denhollander.info/download/5244/ci</url></attachment></attachments><inleiding>Voor zover pachter art. 7:318 lid 2 BW aldus begrijpt dat, indien de pachter feitelijk is gestopt met het bedrijf, er spra­ke is van een pachtbeëindigingsovereenkomst, is dit stand­punt onjuist. Pachter heeft de stelplicht en, bij betwisting, de bewijslast voor zijn stelling dat de verpachter ermee heeft ingestemd dat hij niet langer medepachter zou zijn. De enke­le melding dat pachter met de bedrijfsvoering was gestopt, is daartoe onvoldoende.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van het vonnis van 29 oktober 2008 dat de pachtkamer van de rechtbank Leeuwarden, sector kanton, locatie Hee­renveen tussen onder meer appellant (hierna: Wienia) als een van de gedaagden en geïntimeerde (hierna: de stichting) als eiseres heeft gewezen. Van dit vonnis is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
- de dagvaarding in hoger beroep van 28 november 2008,&#13;
- de memorie van grieven,&#13;
- de memorie van antwoord,&#13;
- een akte van Wienia en een antwoordakte.&#13;
2.2 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald.&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 Op 5 april 1939 is een pachtovereenkomst tot stand ge­komen tussen Pasco N.V., van wie de directeur J.H.W. Pas­man was, en de vader van Wienia terzake de sate en landen te Follega. Op 30 juni 1950 is een nieuw pachtcontract aan­gegaan voor 12 jaren. Wienia is in 1959 met instemming van de verpachter medepachter geworden. Vervolgens is Wienia in de plaats gesteld van zijn vader bij vonnis van de pachtkamer Heerenveen van 11 april 1962.&#13;
3.3 Tussen Pasco en Wienia is met ingang van 5 maart/12 mei 1965 voor de duur van 12 jaren een pachtovereenkomst gesloten betreffende een zathe en landen te Follega, samen groot bijna 44 ha. De stichting heeft deze onroerende zaak op 22 december 1981 overgenomen van de rechtsopvol­ger van Pasco en de verpachting voortgezet. Op 1 december 1982 is Wienia eigenaar geworden van de boerderij c.a. (de zathe) alsmede van weiland, samen groot ruim 4 ¾ ha. Ter­zake is een pachtontbindingsovereenkomst opgemaakt.&#13;
3.4 In 1982 is Wienia met zijn zoon, Meine Wienia (hierna: Wienia junior) een samenwerkingsverband aangegaan. Met instemming van de stichting is het gepachte ingebracht. Op 9 december 1996 heeft Wienia junior de boerderij met de bijbehorende grond verworven.&#13;
3.5 Het gepachte is betrokken in twee landinrichtingsprojec­ten. De akten van toedeling daarvan zijn respectievelijk op 19 december 2007 en 8 april 2008 ingeschreven in de open­bare registers. De stichting had in totaal ingebracht 39.71.84 ha - het destijds verpachte – en heeft toebedeeld gekregen 33.63.30 ha. Het betreft thans de percelen, kadastraal be­kend gemeente Langweer, S 502 en gemeente Oosterzee O 27, O 29 en P 72. Als pachter van de gronden staat de ven­nootschap onder firma U. en M. Wienia geregistreerd.&#13;
3.6 Vanaf 2003 is een betalingsachterstand van de pachtter­mijnen opgebouwd. Bij brief van 18 februari 2008 is Wienia junior en bij brief van 20 mei 2008 zijn de vennootschap onder firma alsmede Wienia en Wienia junior afzonderlijk ge­sommeerd om een bedrag van € 23.184, vermeerderd met rente, en de pachtprijs verschuldigd vanaf 1 november 2007 aan de stichting te voldoen. De eerste sommatietermijn liep af op 27 februari 2008. Betaling is uitgebleven.&#13;
3.7 Met het gepachte is melkquotum gaan samenhangen. Dit melkquotum is op enig moment door Wienia junior verkocht zonder medeweten van de Stichting. De melkveehouderij die op het gepachte werd uitgeoefend, is gestaakt. Op 23/24 februari 2008 is de boerderij met de bijbehorende ruim 4 ha aan een derde verkocht voor een prijs van € 500.000. Verder heeft Wienia junior op 22 december 2007 één van de pacht­percelen ter grootte van 954.25 ha aan een derde verkocht zonder dat hij daarvoor toestemming/volmacht van de Stich­ting had verkregen.&#13;
3.8 Op 17 mei 2009 is Wienia overleden.&#13;
4 De motivering van de beslissing in hoger beroep&#13;
4.1 Bij gebreke van schorsing van het geding overeenkom­stig het voorschrift van artikel 225 Rv, wordt het geding na het overlijden van Wienia op zijn naam voortgezet.&#13;
4.2 De stichting heeft in eerste aanleg de vennootschap on­der firma U. en M. Wienia, Wienia en Wienia junior (hierna: Wienia c.s.) gedagvaard en de ontbinding van de pachtover­eenkomst, de ontruiming van het gepachte en veroordeling tot betaling van het bedrag van € 23.184 en de pachtprijs vanaf 1 november 2007, vermeerderd met rente, en de incas­sokosten van € 4.165 gevorderd. Ook heeft zij veroordeling van Wienia c.s. gevorderd tot overlegging van (COS-)gege­vens over het melkquotum, subsidiair betaling van een be­drag van € 192.605 vanwege het ten onrechte vervreemden en niet afrekenen van het melkquotum, vermeerderd met rente. Wienia c.s. hebben bij conclusie van antwoord de vor­deringen betwist. De stichting heeft geconcludeerd voor re­pliek waarna Wienia c.s. niet meer hebben gedupliceerd. De pachtkamer is ervan van uitgegaan dat Wienia c.s. het aan­vankelijk gevoerde verweer niet langer handhaafden en heeft de vorderingen toegewezen, wat het melkquotum be­treft het subsidiair gevorderde.&#13;
4.3 Alleen Wienia is in hoger beroep gekomen van het von­nis van de pachtkamer. In zijn eerste grief richt Wienia zich tegen het oordeel dat de pachtkamer heeft vastgesteld dat Wienia c.s. niet meer hebben gedupliceerd. Wienia stelt dat hij nog een brief aan de pachtkamer heeft verstuurd (produc­tie 3 bij memorie van grieven). Bij de bespreking van deze grief heeft Wienia geen belang, nu hij in hoger beroep nader verweer tegen de vorderingen kan voeren (en heeft gevoerd) en voormelde brief onderdeel uitmaakt van de processtuk­ken in hoger beroep.&#13;
4.4 De overige grieven stellen aan de orde dat Wienia geen pachter meer is, dat de stichting hiervan op de hoogte was en dat Wienia daarom ten onrechte is veroordeeld naast zijn zoon. De grieven lenen zich voor gezamenlijke bespreking.&#13;
4.5 Vast staat dat Wienia nimmer ontslag uit medepacht heeft gevorderd op de voet van (thans) artikel 7:365 lid 1 BW. Dat partijen een schriftelijke pachtwijzigingsovereen­komst hebben gesloten met de strekking dat Wienia uit de medepacht is ontslagen, is niet gesteld en ook niet gebleken. Wienia stelt zich op het standpunt dat de pachtovereenkomst tussen hem en de stichting feitelijk is beëindigd omdat hij in 1996 met het bedrijf is gestopt. Wienia stelt dat daar­van mededeling is gedaan aan de voorzitter van de Stich­ting, J. de Roos, en notaris mr. B. den Hartog, volgens Wie­nia een soort rentmeester van de stichting. Wienia wijst ter onderbouwing van zijn stelling op artikel 7:318 lid 2 BW. Uit dit artikellid volgt dat het vereiste van goedkeuring van de grondkamer vervalt door de feitelijke uitvoering van een pachtbeëindigingsovereenkomst.&#13;
4.6 Voor zover Wienia dit artikellid aldus begrijpt dat, in­dien de pachter feitelijk is gestopt met het bedrijf, er spra­ke is van een pachtbeëindigingsovereenkomst, is dit stand­punt onjuist. Wienia heeft de stelplicht en, bij betwisting, de bewijslast voor zijn stelling dat de stichting ermee heeft in­gestemd dat hij niet langer medepachter zou zijn. De enke­le melding dat Wienia met de bedrijfsvoering was gestopt, is daartoe onvoldoende. In zoverre kan in het midden blijven de vraag of deze melding aan voorzitter de Roos en/of nota­ris den Hartog is gedaan.&#13;
4.7 Wienia heeft verder gesteld dat toen hij in 1996 met de bedrijfsvoering stopte, ook de maatschapsovereenkomst tus­sen hem en Wienia junior is ontbonden, dat de stichting nooit meer met hem contact heeft gehad maar alleen met zijn zoon correspondeerde, dat Wienia junior de pacht be­taalde en dat hij zelf geen inkomsten uit het bedrijf meer ge­noot. Het hof begrijpt dat Wienia zich op het standpunt stelt dat uit deze feiten en omstandigheden volgt dat de stichting op de hoogte was van zijn wens ontslagen te worden uit de medepacht en daarmee heeft ingestemd.&#13;
4.8 Anders dan Wienia heeft aangevoerd, heeft de stichting na 1996 niet alleen met Wienia junior maar ook met Wienia contact gehad. Naar aanleiding van een telefonisch contact over onder meer de pachtbetalingen, heeft Wienia de stich­ting in maart 2007 een brief gestuurd met informatie over het gepachte, het melkquotum en het bedrijf. Ook heeft Wie­nia bij brief van 19 april 2007 het bestuur van de stichting opgave gedaan van betalingen via de Postbank. Bij brief van 26 april 2007 heeft de stichting Wienia geantwoord (produc­ties 13, 18 en 19 van de stichting). In 2008 heeft de stichting naast de vennootschap en Wienia junior ook Wienia aange­sproken voor de voldoening van haar vorderingen (vgl. rov. 3.6).&#13;
4.9 Bij de beide landinrichtingsprojecten is in het plan van toedeling rekening gehouden met de schriftelijke, bij de landinrichtingscommissie geregistreerde pachtovereenkom­sten. Uit de registratiegegevens van de landinrichtingcom­missie volgt dat destijds de pachtovereenkomsten op naam stonden van de vennootschap onder firma U. en M. Wienia. Het hof verwijst naar productie 9 van de stichting. Verder volgt uit het procesverbaal van 21 maart 2007 van de land­inrichtingscommissie, waarin verslag wordt gedaan van de bespreking van bezwaar nr. 049 in de periode 6 mei 2005 tot 25 januari 2007 (productie 23 van de stichting), dat zo­wel Wienia als Wienia junior als reclamanten zijn aange­duid. Verder vermeldt het proces- verbaal dat het plan van toedeling gewijzigd moet worden zodat de daarin genoemde kavels op de naam van de stichting komen “met als pach­ters de VOF (Rfr. 1006084) en gebruik M. Wienia (Rnr. 1005418)”. Uit het procesverbaal blijkt dat zowel Wienia junior als Wienia aanwezig zijn geweest bij de behandeling van hun bezwaar tegen het plan van toedeling.&#13;
4.10 In het licht van hiervan, lag het op de weg van Wienia de stelling dat de samenwerking - volgens de stukken een vennootschap onder firma - in 1996 al is ontbonden, nader toe te lichten. Dat heeft hij niet (voldoende) gedaan. Volgens de hiervoor aangehaalde stukken had Wienia vanaf 1996 ook nog steeds bemoeienis met het bedrijf. Hieraan doet &#13;
niet af dat Wienia verhuisd is naar Lemmer, de pachtnota’s steeds gestuurd zijn aan het vestigingadres van de vennoot­schap onder firma te Follega en Wienia volgens zijn boek­houding geen inkomsten&#13;
meer had uit het bedrijf. Het lag dan ook op de weg van Wienia nader te onderbouwen dat de stichting - in weerwil van de hiervoor genoemde feiten en omstandigheden - be­kend was met het feit dat Wienia per 1996 geen medepach­ter meer wilde zijn en daarmee heeft ingestemd. Ook dit heeft Wienia nagelaten. Het komt er dus op neer dat Wienia zijn stellingen onvoldoende gemotiveerd heeft toegelicht. Omdat hij niet aan zijn stelplicht heeft voldaan, komt het hof aan het aanbod van Wienia tot bewijslevering niet toe.&#13;
4.11 De conclusie is dat grieven 2 en 3 grotendeels falen. Bij deze stand van zaken behoeft het verweer van de stichting dat Wienia als vennoot van de vennootschap onder firma ge­bonden is aan het vonnis van de pachtkamer en in zover­re geen belang heeft bij zijn hoger beroep, geen bespreking meer.&#13;
4.12 In zijn derde grief komt Wienia nog op tegen de hoogte van de toegewezen vorderingen, in het bijzonder de schade­vergoeding ter zake het melkquotum. Het enkele feit dat in de akte van levering van 9 december 1996 is opgenomen dat destijds aanwezig was een melkquotum van ruim 213.000 kg, is onvoldoende voor de betwisting van het standpunt van de stichting dat in 2006 uitgegaan moest worden van een met het gepachte samenhangend melkquotum van 275.000 kg, temeer daar Wienia in zijn brief van maart 2007 heeft opgenomen dat het melkquotum in 1983 350.000 kg was. Het had op de weg van Wienia als pachter gelegen COS-ge­gevens in het geding te brengen ter betwisting van het stand­punt van de stichting. Het komt voor zijn risico dat hij dit heeft nagelaten dan wel zegt hiertoe niet in staat te zijn. Het verweer tegen de hoogte van de veroordeling van de scha­devergoeding ter zake het melkquotum passeert het hof dan ook.&#13;
Slotsom&#13;
4.13 Bij de bespreking van de eerste grief heeft Wienia geen belang. De grieven 2 en 3 falen, zodat het bestreden von­nis moet worden bekrachtigd. Als de in het ongelijk gestel­de partij zal Wienia in de kosten van het hoger beroep wor­den veroordeeld.&#13;
5 De beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van de rechtbank Leeuwarden, sector kanton, locatie Heerenveen van 29 ok­tober 2008;&#13;
veroordeelt Wienia in de kosten van het hoger beroep, tot aan deze uitspraak aan de zijde van de stichting begroot op € 2.000 voor salaris overeenkomstig het liquidatietarief en op € 254 voor griffierecht;&#13;
verklaart de proceskostenveroordeling uitvoerbaar bij voor­raad.&#13;
­&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, G.P.M. van den Dungen en Th.C.M. Willemse en de deskundige leden mr.ing. J.A. Jansens van Gellicum en ir. H.B.M. Duenk</auteurs><published>2010-07-01 00:00:00</published><modified>2010-07-01 00:00:00</modified><editiondate>2010-07-01</editiondate><htmlpath>https://denhollander.info/artikel/8613</htmlpath></article>
</articles></edition>