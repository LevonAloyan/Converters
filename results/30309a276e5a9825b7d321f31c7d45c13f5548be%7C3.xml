<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1985</searchword><id>6375</id><udhid>UDH:TvAR/6375</udhid><titel>De schending van het voorkeursrecht van de pachter en de sancties tegen de derde-verkrijger</titel><searchwords><searchword>TvAR 1/1985</searchword><searchword>UDH:TvAR/6375</searchword></searchwords><attachments><attachment><name>1985_nr 1_Artikel_Heisterkamp.pdf</name><extention>pdf</extention><url>https://denhollander.info/download/6157/ci</url></attachment></attachments><inleiding>Inleiding&#13;
De art. 56a en volgende van de Pachtwet regelen het voorkeursrecht van de pachter.&#13;
Ingevolge deze regeling is de verpachter, bij voorgenomen vervreemding van het&#13;
door hem verpachte, verplicht om de pachter bij voorkeur in de gelegenheid te stellen&#13;
het desbetreffende recht te verwerven. Hiertoe dient de laatstgenoemde van het&#13;
voornemen tot vervreemding in kennis te worden gesteld (art. 566 PW).&#13;
De wettelijke regeling van het voorkeursrecht kan niet verhinderen, dat de verpachter&#13;
buiten de pachter om aan een derde vervreemdt. In dit geval pleegt de verpachter&#13;
wanprestatie en zal hij de schade, die de pachter lijdt, moeten vergoeden;&#13;
art. 56h PW geeft de gepasseerde pachter zonder meer recht op een schadevergoeding&#13;
ter hoogte van de pachtprijs van één jaar. Ook degene aan wie wordt&#13;
vervreemd (de derde-verkrijger) ondervindt de gevolgen van het feit, dat de pachter&#13;
ten onrechte niet de gelegenheid heeft gehad om het voorkeursrecht uit te oefenen:&#13;
krachtens art. 43 PW zal de termijn, waarna hij zich met succes kan verzetten tegen&#13;
verlenging van de pachtovereenkomst met een beroep op eigen gebruik, in de meeste&#13;
gevallen verdubbeld worden.&#13;
Sedert het arrest Pos-Van den Bosch (HR 17 november 1967, NJ 1968, 42) staat&#13;
vast, dat schending van contractuele optie- of voorkeursrechten onder omstandigheden&#13;
kan uitmonden in het slagen van een vordering uit onrechtmatige daad tegen&#13;
de derde-verkrijger. Deze kan vervolgens worden veroordeeld tot overdracht van het&#13;
verkregen onroerend goed aan de gepasseerde voorkeursgerechtigde. Op de vraag, of&#13;
ook schending van het wettelijke voorkeursrecht van de pachter tot het slagen van een&#13;
dergelijke vordering zou kunnen leiden is door de Hoge Raad tot op heden geen&#13;
duidelijk antwoord gegeven. In het arrest Bruurs-Haagen (HR 18 juni 1971, NJ&#13;
1971, 408), betreffende de schending van zowel het wettelijke voorkeursrecht als van&#13;
een clausule in het pachtcontract die dit recht 'bevestigde', had het Hof - en&#13;
dientengevolge ook het cassatiemiddel - de nadruk geheel gelegd op het uitdrukkelijk&#13;
overeengekomen voorkeursrecht. Zonder de art. 56a e.v. van de Pachtwet aan de orde&#13;
te stellen kon de Hoge Raad derhalve met de door het Hof toegewezen&#13;
'schadevergoeding in natura' instemmen. Door diverse rechtbanken is de lijn van&#13;
dit arrest evenwel zonder aarzelen doorgetrokken naar het wettelijke voorkeursrecht.&#13;
In bewoordingen, die sterk lijken op die van het Hof in het arrest BruursHaagen, wordt beschreven welke schade de pachter lijdt; vervolgens wordt overwogen,&#13;
dat eigendomsoverdracht aan de pachter de meest aangewezen methode is&#13;
om het onrechtmatig toegebrachte nadeel te vergoeden. Deze redenering wordt gevolgd&#13;
in de volgende vonnissen:&#13;
- Rb. Rotterdam 20 oktober 1978, P. 3466,&#13;
- Rb. Utrecht 24 mei 1978 (vermeld bij P. 3499),&#13;
- Rb. Maastricht 21 december 1978, NJ 1982, 34.&#13;
De commentaren op de Pachtwet staan in het algemeen positief tegenover deze versterking&#13;
van het wettelijke voorkeursrecht.1</inleiding><content>Toen alles leek te wijzen in de richting van een bevestigend antwoord op de vraag,&#13;
of de gepasseerde pachter het gepachte via art. 1401 BW van de derde-verkrijger in&#13;
eigendom zou kunnen verwerven, kwam het arrest Hof Amsterdam 16 januari 1980,&#13;
NJ 1981, 476, P. 3499, waar in beroep over het boven vermelde vonnis van Rb.&#13;
Utrecht 24 mei 1978 werd beslist. Het Hof overwoog ten aanzien van het concrete&#13;
geval, dat er door de derde-koper niet onrechtmatig is gehandeld en bovendien, dat&#13;
de pachter door de schending van zijn voorkeursrecht in de gegeven omstandigheden&#13;
geen schade lijdt. Daarenboven is de gevorderde eigendomsoverdracht in zijn algemeenheid,&#13;
aldus het Hof, een niet juiste vorm van vergoeding van eventuele schade&#13;
omdat het voorkeursrecht als zodanig naar de regeling in de Pachtwet niet behoeft&#13;
te leiden tot eigendomsverkrijging door de pachter. De enige schade die een pachter&#13;
kan lijden door schending van zijn voorkeursrecht is 'dat hij thans een verpachter&#13;
krijgt die meer kans heeft om na pachtopzegging het gepachte zelf te kunnen gebruiken&#13;
dan de vorige.eigenaar'. De (hier beknopt weergegeven) motivering van het Hof&#13;
is met instemming begroet door Ph.A.N. Houwing. In Agrarisch Recht 1983, blz.&#13;
205 e.v., wijdt Houwing een bespreking aan dit arrest en hij komt tot de conclusie,&#13;
dat de Pachtwet zich inderdaad tegen schadevergoeding in de vorm van eigendomsoverdracht&#13;
verzet. De Pachtwet geeft de pachter immers geen enkel recht op de&#13;
eigendom van het gepachte en hij kan zo'n recht derhalve niet aan zijn vordering&#13;
tot schadevergoeding ten grondslag leggen. Deze schadevergoeding is volgens Houwing&#13;
slechts toewijsbaar indien de pachter wèl een aanspraak op eigendomsverkrijging&#13;
is toegekend in de vorm van een uitdrukkelijke clausule in de pachtovereenkomst.&#13;
Dit was zijns inziens het geval bij de procedure tussen Bruurs en Haagen:&#13;
daarom is de motivering van Hof Amsterdam met het arrest van de Hoge Raad verenigbaar.&#13;
Houwing keert zich nu dus tegen de opvatting in zijn losbladig commentaar&#13;
op de Pachtwet2, schaart zich aan de zijde van Hof Amsterdam en geeft daarmee&#13;
gezaghebbende steun aan de visie, dat schending van het wettelijke voorkeursrecht van de pachter een eigendomssituatie schept, die de pachter zal moeten aanvaarden.&#13;
Consequenties van de opvatting van Houwing&#13;
Het arrest van Hof Amsterdam en vooral het betoog van Houwing wekken de indruk,&#13;
dat een veroordeling van een derde-verkrijger tot eigendomsoverdracht aan&#13;
de gepasseerde pachter niet verenigbaar is met de regeling van het voorkeursrecht&#13;
in de Pachtwet. Ik acht het op voorhand verwerpen van deze mogelijkheid evenwel&#13;
ongewenst. Een verpachter zou dan geheel buiten de pachter om het verpachte kunnen&#13;
vervreemden aan een derde en hij doet dit zelfs ongestraft, indien deze derde&#13;
ermee accoord gaat hem te vrijwaren voor schadevergoedingsaanspraken van de zijde&#13;
van de pachter (vgl. art. 56/z PW) en bereid is de eventuele gevolgen van art. 43&#13;
PW te aanvaarden. De koper heeft dan verder niets te duchten. Hoewel men niet&#13;
steeds medelijden behoeft te hebben met de pachter3, kan op deze wijze het voorkeursrecht,&#13;
geheel tegen diens zin, worden 'afgekocht'. Zeker in gevallen waarin&#13;
door de verpachter en de derde zeer onbehoorlijk wordt gehandeld, kan men zich&#13;
afvragen, of de wetgever werkelijk deze situatie voor ogen heeft gehad bij het ontwerpen&#13;
van dit 'voorkeursrecht'.&#13;
In het onderstaande zal eerst worden onderzocht, in hoeverre de veroordeling tot&#13;
eigendomsoverdracht botst met de Pachtwet. Vervolgens zal aandacht worden&#13;
besteed aan het door Houwing doorslaggevend geachte onderscheid tussen het wettelijke&#13;
voorkeursrecht, en een bij contract toegekend voorkeursrecht. Tot slot zal een&#13;
eigen oplossing worden gepresenteerd, waarin voor de mogelijkheid van schadevergoeding&#13;
in de vorm van eigendomsoverdracht bij het wettelijke voorkeursrecht&#13;
van de pachter wèl een plaats is ingeruimd.&#13;
Samenloop met de Pachtwet&#13;
Tegen de vordering tot overdracht kan men aanvoeren, dat de Pachtwet voor de&#13;
gevolgen van schending van het voorkeursrecht een speciale regeling geeft, die ook&#13;
tegen de derde-verkrijger werkt. De regeling in de Pachtwet beperkt immers de schade&#13;
van de pachter door de pachtverhouding ook onder de nieuwe verpachter te laten&#13;
voortduren (art. 34 PW) en gaat zelfs diens plannen voor eigen gebruik tegen door&#13;
een extra verlenging voor te schrijven (art. 43 PW). Sluit het bestaan van deze verlengingsregeling&#13;
een vordering uit onrechtmatige daad tegen de derde-verkrijger uit?&#13;
Hoewel de Pachtwet een bijzondere regeling bevat, ligt uitsluiting van de actie uit onrechtmatige daad reeds hierom niet voor de hand, omdat exclusieve toepasselijkheid&#13;
van één regel met uitsluiting van een andere mogelijkheid in het privaatrecht&#13;
uitzondering is; cumulatie is de hoofdregel.4 Bovendien zijn de regels verschillend&#13;
van aard - zo is bijvoorbeeld onrechtmatig handelen van de derde-verkrijger geen&#13;
vereiste voor verlenging op grond van art. 43 PW. Voorts is deze extra verlenging&#13;
afhankelijk van een afweging van de betekenis van de grond voor de pachter en zijn&#13;
nieuwe verpachter en vindt zij soms in het geheel niet plaats.5 De keuze voor een&#13;
'Pos-Van den Bosch'-schadevergoeding sluit zelfs toepassing van art. 43 PW uit,&#13;
aangezien de pachtovereenkomst eindigt. Exclusieve toepasselijkheid van art. 43&#13;
PW vloeit mijns inziens zeker niet dwingend uit (het systeem van) de Pachwet voort.&#13;
Dat de Pachtwet niet tot het toewijzen van de schadevergoeding in natura verplicht&#13;
en daartoe evenmin een aanknopingspunt biedt, zoals Hof Amsterdam stelt, betekent&#13;
niet, dat dit niet op grond van een andere rechtsregel mogelijk zou zijn. Denkbaar&#13;
is echter nog, dat de wetgever de regeling in de Pachtwet een exclusief karakter&#13;
heeft willen geven. Hierop doelt Houwing wanneer hij stelt, dat eigendomsoverdracht&#13;
aan de gepasseerde pachter zou indruisen tegen de bedoeling van de wetgever.&#13;
Bedoeling van de wetgever&#13;
Het voorkeursrecht is in de Pachtwet opgenomen bij wet van 29 november 1962,&#13;
Stb. 514. Voordien maakte het deel uit van de Wet Vervreemding Landbouwgronden,&#13;
een tijdelijke wet die het agrarisch grondverkeer reguleerde. Onder de werking&#13;
van die wet was het voor een verpachter in beginsel onmogelijk om het verpachte&#13;
zonder medewerking van de pachter aan een derde te vervreemden, omdat de&#13;
grondkamers toezicht hielden op de naleving van het voorkeursrecht.6 Een verpachter&#13;
kon', indien zijn pachter wilde kopen, slechts aan deze pachter verkopen of&#13;
van verkoop afzien. Weliswaar had de pachter geen recht op eigendomsverkrijging,&#13;
maar indien de verpachter per se tot verkoop wilde overgaan was het resultaat vrijwel&#13;
hetzelfde. Pogingen om via gewrongen constructies buiten de pachter om aan&#13;
een derde over te dragen leidden immers tot nietigheid.7&#13;
Bij het vervallen van de Wet Vervreemding Landbouwgronden werd het voorkeursrecht&#13;
ondergebracht in de Pachtwet. Wijzigingen in de inhoud van het recht werden niet beoogd, maar aangezien de toetsing bij vervreemding van landbouwgrond&#13;
niet meer plaatsvond, kon men naleving van het voorkeursrecht niet meer laten&#13;
waarborgen door de grondkamers. Administratieve controle op het grondverkeer&#13;
alleen ten behoeve van het voorkeursrecht werd te omslachtig geacht; men&#13;
moest dus naar andere middelen zoeken. Nietigheid of vernietigbaarheid van de vervreemding&#13;
aan een derde kwam om praktische redenen niet in aanmerking.8 Uiteindelijk&#13;
werd de vereenvoudigde schadevergoedingsprocedure van art. 56h PW opgenomen,&#13;
tijdens de parlementaire behandeling aangevuld met de extra verlengingsmogelijkheid&#13;
van art. 43 PW. De bedoeling van deze bepalingen is, om naleving van&#13;
de aanbiedingsplicht te waarborgen, hetzij rechtstreeks (schadevergoeding ex art.&#13;
56h PW), hetzij indirect (de verpachter kan geen koper vinden die bereid is de gevolgen&#13;
van art. 43 PW op zich te nemen.9&#13;
Moet men hieruit afleiden, dat de wetgever de vordering uit onrechtmatige daad&#13;
tegen de derde-verkrijger met de verplichting tot overdracht niet gewild heeft? Men&#13;
kan Houwing toegeven, dat de wetgever de wil te kennen heeft gegeven, dat de onder&#13;
schending van het voorkeursrecht gesloten koopovereenkomst met een derde omwille&#13;
van de rechtszekerheid in stand blijft. Een gedwongen eigendomsoverdracht&#13;
door die derde aan de pachter is echter geenszins met deze wil in strijd: de pachter&#13;
krijgt slechts een persoonlijk recht tegen de derde-koper indien zijn vordering wordt&#13;
toegewezen. Vervolgens stelt Houwing terecht dat het voorkeursrecht niet bedoeld&#13;
is om de pachter een recht op eigendomsverkrijging tegen zijn verpachter te verschaffen.&#13;
Brengt dit dan met zich mee dat de vordering tot overdracht dient te worden&#13;
afgewezen? Tegenover de aanbiedingsplicht van de verpachter zal een corresponderend&#13;
recht van de pachter moeten staan; hij heeft er recht op, dat het gepachte&#13;
aan hem wordt aangeboden en dat zijn kans om eigenaar te worden hem niet wordt&#13;
ontnomen door verkoop en levering aan een derde. Hoewel het voorkeursrecht als&#13;
zodanig de pachter geen recht op eigendomsverkrijging tegen zijn verpachter verschaft&#13;
- dit zou neerkomen op verkoopdwang - leidt deze constatering niet automatisch&#13;
tot de conclusie, dat de pachter niet in een concreet geval zijn vordering tot&#13;
eigendomsoverdracht als schadevergoeding toegewezen zal kunnen krijgen. Dit zal&#13;
in het onderstaande nader worden onderbouwd.&#13;
Eigenlijk is de wetgever in 1962 slechts noodgedwongen afgestapt van het juridisch&#13;
'zuivere' systeem, dat vervreemding onder schending van het voorkeursrecht&#13;
onmogelijk is. Deze bijzondere vorm van schadevergoeding uit het arrest Pos-Van&#13;
den Bosch en de daaropvolgende jurisprudentie was toen echter nog niet door de&#13;
Hoge Raad erkend en niets wijst erop, dat de wetgever bij het invoeren van de art.&#13;
56a e.v. in de Pachtwet deze mogelijkheid zou hebben afgewezen. Integendeel, de&#13;
grondgedachte van het voorkeursrecht ('verkopen aan de pachter of helemaal niet')&#13;
komt juist beter tot zijn recht omdat het vooruitzicht van deze 'sanctie' kopers zal&#13;
afschrikken. Wettelijk voorkeursrecht en 'contractueel' voorkeursrecht&#13;
Het arrest van Hof Amsterdam kan in de zienswijze van Houwing slechts in overeenstemming&#13;
worden gebracht met de arresten van Hof 's Hertogenbosch en de Hoge&#13;
Raad in de kwestie Bruurs-Haagen wanneer men aanneemt, dat een nadrukkelijk&#13;
in het pachtcontract opgenomen voorkeursrecht de pachter meer recht geeft om&#13;
eigenaar te worden dan alleen het wettelijke voorkeursrecht. De kans van een pachter&#13;
om eigenaar te worden zou dan bij een 'contractueel' voorkeursrecht eo ipso groter&#13;
moeten zijn dan bij alleeen het wettelijke voorkeursrecht. Is dit echter wel zo?&#13;
Het arrest Bruurs-Haagen geeft over deze kwestie geen uitsluitsel. Het Hof legde&#13;
sterk de nadruk op de in het contract uitgedrukte wil van de verpachter om bij voorkeur&#13;
aan de pachter te verkopen zonder in te gaan op de vraag, of de situatie bij&#13;
alleen het wettelijke voorkeursrecht anders zou zijn geweest. Hierdoor konden&#13;
diverse argumenten van de zijde van de derde-koper over de betekenis van de wettelijke&#13;
regeling in het midden worden gelaten. De Hoge Raad hoefde over deze argumenten&#13;
evenmin een oordeel te geven, want zij werden in het cassatiemiddel niet aan&#13;
de orde gesteld. In een met Bruurs-Haagen vergelijkbaar geval, berecht door Rb.&#13;
Dordrecht 14 juli 1976, p. 3344, werd de juistheid van verweren ontleend aan de wettelijke&#13;
regeling 'daargelaten' onder verwijzing naar het 'zuiver contractuele' voorkeursrecht.&#13;
Rb. Maastricht (NJ 1982, 34) stelt met betrekking tot de grotere zekerheid&#13;
van de eigenaar in verhouding tot de pachter, dat de wetgever deze 'kennelijk&#13;
zo belangrijk acht dat zij het voorkeursrecht van koop bij de wet zelfs aan de pachter&#13;
toekent ook in de gevallen dat deze dat recht niet bij overeenkomst heeft bedongen'.&#13;
Deze rechtbank acht klaarblijkelijk het wettelijke voorkeursrecht aan het&#13;
in het contract vastgelegde gelijk.&#13;
Daargelaten de éénduidigheid van de jurisprudentie op dit punt, vast staat wel,&#13;
dat ook het voorkeursrecht van de art. 56o e.v. PW — krachtens de wet — deel uitmaakt&#13;
van de pachtovereenkomst. Dit voorkeursrecht is dus 'contractueel'. En wat&#13;
het recht van de pachter betreft: ook in geval van een uitdrukkelijk bedongen voorkeursrecht&#13;
kan een verpachter aan een derde verkopen zonder dat komt vast te&#13;
staan, of hij bij afwezigheid van die derde aan de pachter zou hebben verkocht; ook&#13;
hier staat het hem — uiteraard behoudens andersluidend beding — te allen tijde vrij&#13;
om van verkoop af te zien, want hij is niet contractueel tot verkopen aan de pachter&#13;
verplicht: hij moet slechts aan deze de voorkeur geven. Hij moet de pachter van zijn&#13;
voornemen tot vervreemden in kennis stellen en afwachten of deze wil kopen, evenals&#13;
bij het wettelijke voorkeursrecht het geval is. Een derde met een hoog bod kan&#13;
echter ook in deze situatie een plotseling voornemen tot vervreemden doen ontstaan&#13;
en wanprestatie uitlokken. Een principieel onderscheid tussen het wettelijke voorkeursrecht&#13;
en een in het pachtcontract vastgelegd voorkeursrecht lijkt mij niet te&#13;
bestaan.&#13;
Naar mijn mening trekt Houwing de scheidslijn dan ook op de verkeerde plaats.&#13;
Indien men een redenering wil volgen, dat het ene voorkeursrecht meer rechten geeft&#13;
dan het andere, zal men het onderscheidende criterium niet zozeer in de wijze van&#13;
totstandkomen, als wel in de inhoud van het voorkeursrecht moeten zoeken. Bij wijze&#13;
van voorbeeld volgt hier een voor de hand liggende onderscheiding. Een verplichting tot aanbieden bij voorgenomen vervreemding kan op twee manieren&#13;
onder woorden zijn gebracht:&#13;
- een aanbiedingsplicht in bewoordingen, waaruit de prestatie waartegen het voorkeursrecht&#13;
kan worden uitgeoefend rechtstreeks voortvloeit, of&#13;
- een aanbiedingsrecht in bewoordingen, waaruit slechts een aanleiding tot onderhandelen&#13;
kan worden afgeleid.&#13;
In het eerste geval ligt het resultaat van de onderhandelingen na het openen ervan&#13;
op het hoofdpunt aanstonds vast, zodat men hier op het moment dat het voornemen&#13;
tot vervreemding wordt geuit een zeker recht op eigendomsverkrijging kan aannemen&#13;
(vgl. de situatie - ten dele - bij Pos-Van den Bosch en bij Rb.&#13;
Dordrecht).10 Een volstrekt recht is het evenwel niet zolang niet aan de pachter is&#13;
aangeboden. In het tweede geval is ook onenigheid over de prijs niet uitgesloten en&#13;
lijkt de positie van de voorkeursgerechtigde nog zwakker. Hoewel er een kans op&#13;
eigendomsverkrijging aanwezig is, heeft hij daarop in dit geval zeker geen recht. De&#13;
verkoper kan zich ook gedurende de onderhandelingen immers nog terugtrekken en&#13;
men zou hier daarom hoogstens kunnen spreken van een recht om niet te worden&#13;
gepasseerd en om in onderhandelingen te worden betrokken.&#13;
Uit het bovenstaande blijkt, dat de uitleg van een overeengekomen voorkeursrecht&#13;
uitsluitsel moet geven over de rechten, die een pachter eraan ontleent. Hierbij&#13;
kunnen, naast de bewoordingen van de clausule, factoren als de bedoeling van partijen&#13;
en de wederzijdse verwachtingen een rol spelen. Zoals men de inhoud van het&#13;
wettelijke voorkeursrecht tracht te bepalen door middel van interpretatie van de art.&#13;
56a e.v. van de Pachtwet, zal men de inhoud van een overeengekomen voorkeursrecht&#13;
moeten bepalen door uitleg van de overeenkomst. Uiteraard zijn hier verschillende&#13;
uitkomsten denkbaar. Het is echter nauwelijks denkbaar, dat een clausule in&#13;
een pachtovereenkomst zoals in het geval Bruurs-Haagen, waarin slechts wordt verwezen&#13;
naar het wettelijke voorkeursrecht zonder dat onenigheid over de koopprijs&#13;
wordt uitgesloten of de verpachter te eniger tijd tot verkoop aan de pachter wordt&#13;
verplicht", een pachter meer rechten zou verschaffen dan alleen het wettelijke&#13;
voorkeursrecht. Daarom wordt in het vervolg, waar wordt ingegaan op de mogelijkheid&#13;
van eigendomsoverdracht als schadevergoeding, die onderscheid niet gemaakt.&#13;
De schade van de pachter en de vergoeding ervan&#13;
De pachter met een voorkeursrecht heeft er recht op, dat bij voorgenomen vervreemding&#13;
met hem wordt onderhandeld of, als de koopprijs bij overeenkomst is&#13;
vastgelegd, dat hem het gepachte voor die prijs wordt aangeboden. Indien dit recht&#13;
door onrechtmatig handelen van de derde wordt geschonden, heeft de pachter recht op vergoeding van zijn schade. Het algemene recht dat de pachter tegen zijn exverpachter&#13;
aan het voorkeursrecht ontleende is voor de berekening van zijn schade&#13;
niet relevant. Schade kan slechts per geval worden vastgesteld. De pachter met een&#13;
voorkeursrecht heeft een kans op eigendomsverkrijging, die hem door de onrechtmatig&#13;
handelende derde is ontnomen. Men zal de grootte van die kans in het concrete&#13;
geval moeten schatten om vast te stellen, of eigendomsoverdracht als een passende&#13;
vorm van schadevergoeding kan worden aangemerkt. Leidraad hierbij is, dat&#13;
de pachter niet meer mag krijgen dan zijn schade beloopt.&#13;
Om een beeld te krijgen van de kans op eigendomsverkrijging moet men trachten&#13;
te achterhalen waarom de verpachter aan een derde en niet aan de pachter heeft vervreemd.&#13;
Tegenwerpingen van de derde-koper, dat er een goede reden was om niet&#13;
aan de pachter te verkopen, zullen in de beoordeling moeten worden betrokken.&#13;
Hierbij zijn abstracte beweringen, dat de verpachter bij afwezigheid van de derdekoper&#13;
(misschien) niet aan de pachter zou hebben verkocht, echter niet relevant:&#13;
door de handelwijze van de verpachter en de derde-koper zelf kunnen dergelijke beweringen&#13;
niet meer aannemelijk worden gemaakt. Dat de verpachter tot vervreemding&#13;
wilde overgaan is gebleken uit de transacties met de derde.&#13;
Voor de meeste motieven om de pachter te passeren biedt de Pachtwet in art. 56e&#13;
lid 2 de verpachter mogelijkheden om door de grondkamer te laten vaststellen, dat&#13;
hij een ernstige reden heeft om de pachter niet in de gelegenheid te stellen om eigenaar&#13;
te worden. Uit de uitspraken blijkt, dat de grondkamers een breed scala van&#13;
redenen voldoende achten om het voorkeursrecht terzijde te stellen; zo komen een&#13;
verstoorde relatie tussen pachter en verpachter, slechte bedrijfsvoering door de&#13;
pachter, een hogere waarde die het verpachte object heeft in samenhang met andere&#13;
stukken land en een bijzondere verhouding tussen verpachter en derde alle onder&#13;
omstandigheden in aanmerking als legitieme redenen om de pachter te passeren.12&#13;
Voor zover de weg van art. 56e lid 2 PW niet is bewandeld, zal op zijn minst het&#13;
vermoeden moeten gelden, dat de verpachter geen ernstige reden om aan de pachter&#13;
voorbij te gaan. Mijns inziens zou het bestaan van deze wettelijke regeling zelfs aanleiding&#13;
moeten zijn om beweringen over ernstige redenen zonder meer terzijde te&#13;
stellen.&#13;
Art. 56e lid 2 PW houdt met één ernstige reden geen rekening: de mogelijkheid,&#13;
dat de verpachter van een derde een hogere prijs voor het verpachte kan krijgen dan&#13;
van de pachter. Het stelsel van het voorkeursrecht houdt in, dat er bij onenigheid&#13;
over de koopprijs een grondkamertaxatie kan worden aangevraagd (art. 56c). De&#13;
taxatieprijs zou gelijk moeten zijn aan de prijs, die de verkoper ook van derden kan&#13;
krijgen.13 Bij onenigheid is dit de hoogste prijs, die de verpachter van de pachter&#13;
mag vragen; hij mag evenwel nog steeds van verkoop afzien (art. 56d). Intussen zal&#13;
het niettemin kunnen voorkomen, dat een derde bereid is om meer voor het verpachte&#13;
te betalen dan de (vermoedelijke) uitkomst van een grondkamertaxatie. Indien de&#13;
verpachter tot verkoop aan zo'n derde overgaat (al dan niet na onderhandelingen met de pachter) is de tegenwerping, dat de verpachter bij afwezigheid van de derde&#13;
niet aan de pachter zou hebben verkocht, zeker aannemelijk.14 Wil de pachter in&#13;
zo'n geval als schadevergoeding het gepachte in eigendom krijgen van de onrechtmatig&#13;
handelende derde tegen de grondkamertaxatieprijs, dan is het aan hem om&#13;
aan te tonen, dat hij een reële kans had om het land tegen die prijs te verkrijgen&#13;
en dat die kans hem door de derde is ontnomen. Hij kan dit bijvoorbeeld doen, door&#13;
— het totstandkomen, van een koopovereenkomst voor die prijs met de verpachter&#13;
aan te tonen;&#13;
— het aantonen van onderhandelingen in een zo vergevorderd stadium, dat het afbreken&#13;
ervan door de verpachter in strijd met de goede trouw moet worden&#13;
geacht, omdat partijen over en weer mochten vertrouwen dat enigerlei contract&#13;
in ieder geval uit de onderhandelingen zou voortvloeien (vgl. HR 18 juni 1982,&#13;
NJ 1983, 723 (CJHB) inzake Pias-Gemeente Valburg). Te denken valt hier aan&#13;
het geval, dat partijen het over de (grondkamer)prijs reeds eens waren en de&#13;
onderhandelingen nog slechts enkele punten van ondergeschikt belang betroffen;&#13;
— het aantonen van toezeggingen van de verpachter (bijvoorbeeld een clausule in&#13;
de pachtovereenkomst), waaruit in ieder geval de hoogte van de tegenprestatie&#13;
en zo mogelijk ook de bereidheid om te eniger tijd aan de pachter te verkopen&#13;
kan worden afgeleid.&#13;
Hoewel de jurisprudentie van een aanzienlijk ruimere opvatting blijk geeft15, komt&#13;
het mij voor, dat de pachter slechts in gevallen als deze aanspraak kan maken op&#13;
verkrijging tegen de grondkamerprijs als vergoeding van zijn schade. Indien de&#13;
pachter er niet in slaagt om aan te tonen, dat de verpachter bereid was om voor de&#13;
grondkamer-taxatieprijs aan hem te verkopen, betekent dat evenwel nog niet, dat&#13;
hij tegenover een onrechtmatig handelende derde-koper met lege handen staat. De&#13;
verkoper is bereid gebleken om het verpachte voor een hogere prijs dan de grondkamerprijs&#13;
aan een derde af te staan en hij had - ook voor die prijs - eerst aan&#13;
de pachter moeten aanbieden. Zijn overige motieven doen in beginsel niet terzake&#13;
(zie boven). De pachter kan van de derde-koper nu eigendomsoverdracht vorderen&#13;
tegen de prijs, die deze derde aan de verpachter heeft betaald. Ook deze schadevergoeding&#13;
is passend.16 Voor zover de pachter deze prijs niet kan of wil betalen, resteert nog de mogelijkheid van een vordering tot herstel in de oude toestand, waarbij&#13;
de derde wordt veroordeeld om het land weer over te dragen aan de verpachter&#13;
en laatstgenoemde wordt verplicht om hieraan mee te werken (vgl. HR 3 januari&#13;
1964, NJ 1965, 16 inzake Streefland-Van der Graaf). Deze vorm van schadevergoeding&#13;
lijkt mij, indien de pachter een redelijk belang hierbij kan aantonen, altijd&#13;
toewijsbaar bij onrechtmatige samenspanning ter schending van het voorkeursrecht&#13;
van de pachter.&#13;
Onrechtmatigheid van het gedrag van de derde-koper&#13;
Een aspect van de schending van het voorkeursrecht dat nog aandacht verdient is&#13;
de vraag, wanneer er sprake is van onrechtmatig handelen van de derde-koper. Deze&#13;
vraag is dezelfde als bij dubbele verkoop waarbij de verkoper (eerste) niet aan zijn&#13;
oorspronkelijke koper (tweede) levert, maar aan een derde.&#13;
Algemeen is men van oordeel dat het kopen en zich laten leveren van een onroerend&#13;
goed, wetend dat de verkoper dit aan een ander heeft verkocht, onrechtmatig&#13;
kan zijn jegens de oorspronkelijke koper. Art. 1376 BW (overeenkomsten zijn&#13;
alleen van kracht tussen de handelende partijen) staat hieraan niet in de weg.17 Het&#13;
is de vraag, of bewustheid van de wanprestatie van de verkoper voldoende is om&#13;
strijd met hetgeen in het maatschappelijk verkeer betaamt aan te nemen. Hierover&#13;
zijn de meningen niet eensluidend.18&#13;
In HR 3 januari 1964, NJ 1965, 16 (Streefland-Van der Graaf) werd geoordeeld,&#13;
dat het Hof 'terecht' onrechtmatigheid had aangenomen in een geval, waar de derde&#13;
ten eigen bate gebruik had gemaakt van een bijzondere verhouding die hij had ten&#13;
opzichte van de verkoopster, terwijl hij wist dat het onroerend goed reeds aan een&#13;
ander was verkocht en het voor die ander van grote betekenis was. In HR 17 november&#13;
1967, NJ 1968, 42 (Pos-Van den Bosch) achtte de Hoge Raad het oordeel van&#13;
het Hof, dat er sprake was van onrechtmatigheid, 'rechtens juist' in een bijna identiek&#13;
geval waar door een schenking aan een derde een koopoptie was geschonden.&#13;
Naast de bijzondere vertrouwenspositie van de derde tegenover de schenkster en de&#13;
invloed die hij op haar kon uitoefenen was voor de onrechtmatigheid maatgevend,&#13;
dat de derde de koopoptie kende en zich bewust moest zijn geweest van het aanmerkelijk&#13;
nadeel dat de optiegerechtigde bij schending van zijn recht zou lijden.&#13;
Pitlo heeft in 1968 gewaarschuwd, dat men voorzichtig moet zijn in het verbinden&#13;
van verstrekkende conclusies aan deze twee arresten van de Hoge Raad, omdat de&#13;
derde zich in beide gevallen tegenover de tweede in hoge mate onbehoorlijk had gedragen.&#13;
19 Zijns inziens is alleen de bewustheid van de wanprestatie niet voldoende&#13;
voor onrechtmatigheid. De opvatting van Pitlo lijkt mij juist. Ook in het in 1971&#13;
gewezen arrest Bruurs-Haagen (HR 18 juni 1971, NJ 1971, 408) werd meer geëist&#13;
voor onrechtmatigheid dan alleen bewustheid van de wanprestatie. Het Hof constateerde hier met betrekking tot de onrechtmatigheid, dat de koper het voorkeursrecht&#13;
van de pachter kende, diens wens om het recht uit te oefenen besefte en zich bewust&#13;
moest zijn geweest van het aanmerkelijk nadeel dat de pachter zou lijden indien het&#13;
hem onmogelijk zou worden gemaakt van dat recht gebruik te maken. Bovendien&#13;
had de koper, aldus het Hof, de wanprestatie van de verkoper 'mogelijk gemaakt&#13;
en beïnfluenceerd' door de verkoper te vrijwaren voor schade-aanspraken van de&#13;
pachter terzake van de schending van diens voorkeursrecht. De Hoge Raad overwoog,&#13;
dat onder deze omstandigheden de voorzienbaarheid bij de koper van 'iedere&#13;
niet te verwaarlozen' door de pachter te lijden schade voldoende was voor onrechtmatigheid.&#13;
Uit arresten van de Hoge Raad blijkt dat er in dit soort gevallen naast de bewustheid&#13;
van het recht van de gelaedeerde en de voorzienbaarheid van diens schade, een&#13;
bepaalde mate van invloed van de derde op het besluit tot wanprestatie nodig is om&#13;
diens gedrag onrechtmatig te maken. Een voldoende mate van invloed is, dat de derde&#13;
de belangrijkste rem op de wanprestatie - de mogelijkheid van schadevergoedingsaanspraken&#13;
- heeft weggenomen door de verkoper hierover te vrijwaren.&#13;
Blijkens de rechtspraak doet het hierbij niet terzake, of de wanprestatie betrekking&#13;
heeft op een verplichting uit een koopovereenkomst, een optie of een voorkeursrecht.&#13;
Flexibiliteit van de gepresenteerde oplossing&#13;
Het hier voorgestane stelsel, waarin voor een schadevergoeding uit onrechtmatige&#13;
daad 'in natura' een plaats is ingeruimd naast de voorzieningen van de Pachtwet,&#13;
is voldoende plooibaar om voor ieder geval een rechtvaardige oplossing te bieden.&#13;
Ten eerste moet de derde onrechtmatig hebben gehandeld, voordat deze vorm van&#13;
schadevergoeding aan bod kan komen. Ten tweede staat door de vordering vast, dat&#13;
de pachter kan en wil kopen; hij zou van zijn voorkeursrecht gebruik hebben gemaakt&#13;
indien hem die kans was gegund. Van eventueel misbruik van deze actie is&#13;
dus geen sprake.20 In de derde plaats worden rechten van derden niet gefrustreerd&#13;
door de eigendomsoverdracht aan de pachter zoals bij de sanctie van nietigheid van&#13;
de overdracht waarbij het voorkeursrecht werd geschonden: de eigenaarswisseling&#13;
die gepaard ging met schending van het voorkeursrecht blijft immers in stand. Tot&#13;
slot heeft de rechter nog altijd de mogelijkheid om eigendomsoverdracht aan de&#13;
pachter onder de omstandigheden van het gegeven geval als een 'niet passende' vorm&#13;
van schadevergoeding aan te merken. Een reden om de vordering niet toe te wijzen is bijvoorbeeld, dat de pachter niet bereid is de prijs te betalen, waarvoor de verpachter&#13;
bereid is gebleken om het verpachte af te staan. De onrechtmatige daadactie&#13;
tegen de derde-verkrijger vult zo door haar evenwichtigheid op voortreffelijke&#13;
wijze de leemten in de wettelijke regeling en draagt indirect bij tot de naleving van&#13;
de Pachtwet.&#13;
Conclusie&#13;
Men kan zich afvragen of het wenselijk is, om de pachter bij wet een voorkeurspositie&#13;
toe te delen bij voorgenomen verkoop door de verpachter. Verdedigbaar is,&#13;
dat dit voorkeursrecht de in brede kring als ongewenst beschouwde afname van het&#13;
pachtareaal bevordert, dat het pachters in financieringsmoeilijkheden brengt en dat&#13;
het speculatief gedrag bij deze groep gebruikers in de hand werkt.21 Wellicht zou&#13;
een stelsel van louter bescherming tegen het inroepen van eigen gebruik door een&#13;
koper de voorkeur verdienen.22 Toen men de pachter een voorkeursrecht toekende&#13;
was het evenwel de bedoeling om hem hiermee een reële voorrangspositie bij verkoop&#13;
te verschaffen en in deze bedoeling is sedertdien geen verandering gekomen.&#13;
De overwegingen van Hof Amsterdam en Houwing ontnemen aan dit voorkeursrecht&#13;
een belangrijk preventief werkend middel om schending tegen te gaan. Mijns&#13;
inziens is dit onjuist en onwenselijk, omdat de positie van de gerechtigde hiermee&#13;
aan betekenis inboet. Zolang het voorkeursrecht deel uitmaakt van de Pachtwet,&#13;
moet men er naar streven om dit recht de in art. 56b lid 1 uitgedrukte betekenis te&#13;
geven en de preventieve werking van een mogelijke veroordeling van de derdeverkrijger&#13;
tot eigendomsoverdracht aan de pachter kan hieraan een bijdrage leveren.</content><legacyfootnotes>1. Vgl. Houwing-Rombach nr. 568 1, Asser-Van Andel blz. 287. Enigszins anders Rodrigues Lopes&#13;
(Pacht p. 157/158), wiens betoog naar mij voorkomt echter berust op een misvatting. De verpachter&#13;
die het voorkeursrecht schendt pleegt bij hem geen wanprestatie, maar alleen een onrechtmatige daad&#13;
en de derde die met de verpachter samenspant bij deze onrechtmatige daad is, als ik Rodrigues Lopes&#13;
goed begrijp, niet zelf uit onrechtmatige daad aansprakelijk: hij zou dit eerst zijn, indien de verpachter&#13;
een clausule in het pachtcontract schendt. Afgezien van het feit, dat schending van het wettelijke&#13;
voorkeursrecht bij de verpachter ook wanprestatie oplevert zie ik niet in, waarom de medepleger van&#13;
een onrechtmatige daad ter schending van het voorkeursrecht niet aansprakelijk zou zijn.&#13;
2. Nr. 568 1. Bewerker Rombach vermeldt in het supplement 39 de mening van Houwing zonder daarop&#13;
commentaar te leveren of de passage over het arrest Bruurs-Haagen ingrijpend te wijzigen. &#13;
3. In het geval berecht door Hof Amsterdam bijvoorbeeld, had de verpachter waarschijnlijk zonder problemen&#13;
ontheffing van de aanbiedingsplicht kunnen krijgen, aangezien het verpachte deel uitmaakte van&#13;
een landgoed (vgl. art. 56e lid 2 PW en het rechtspraakoverzicht van Houwing hierover in de Pacht&#13;
1981, p. 390 e.v., waaruit blijkt, dat de Centrale Grondkamer vrijwel altijd oordeelt, dat het als geheel&#13;
in stand houden van een landgoed bij vervreemding ontheffing van het voorkeursrecht rechtvaardigt). Een&#13;
1401-actie van de pachter tegen de derde-koper lijkt in deze situatie wel wat ver te gaan.&#13;
4. Zie C.J.H. Brunner, Beginselen van samenloop, tweede druk (1984), p. 10 e.v.&#13;
5. In het bijzonder als niet wegens voorgenomen eigen gebruik wordt opgezegd. Indien wel eigen ge&#13;
bruik wordt beoogd, komt men niet aan toepassing van art. 43 toe ingeval een verlengingsverzoek&#13;
op grond van art. 41 PW wordt toegewezen.&#13;
6. De grondkamers controleerden de naleving van het voorkeursrecht bij de toetsing van overeen&#13;
komsten tot vervreemding van landbouwgrond (art. 9a, 11 lid 3 WVL; zie ook art. 18 van die wet)&#13;
en overschrijving van een transportakte in de openbare registers werd geweigerd indien de benodigde&#13;
verklaringen niet werden overgelegd (art. 20 WVL).&#13;
7. Vgl. bijv. CG 13 februari 1956, P. 1956, 1767 (n.a.v. Hof Arnhem 8 juli 1955, NJ 1956, 61) en Hof&#13;
Arnhem 2 oktober 1956. De nietigheid (dikwijls alsnog vernietiging door de grondkamer op instigatie&#13;
van de pachter) kwam voort uit het feit, dat dit het 'normale' gevolg van passeren van de pachter&#13;
was, aangezien bij de normale procedure de overeenkomst met de derde door de grondkamer zou&#13;
worden nietigverklaard (vgl. ook noot 6). Bij het huidige voorkeursrecht leiden gewrongen construc&#13;
ties niet tot nietigheid, maar in beginsel eveneens tot de normale consequenties die aan schending van&#13;
het voorkeursrecht verbonden zijn (vgl. Houwing/Rombach nr. 576/).&#13;
8. In de MvT (Bijl. Hand. II 1961/62, 6641 nr. 3) wordt op p. 7 met voorbeelden geïllustreerd, hoe aldus&#13;
de zekerheid in het rechtsverkeer met onroerend goed zou worden ondermijnd. Hoewel hiermee de&#13;
door de SER voorgestelde nietigheid werd verworpen, wekt de MvT niet de indruk, dat men tegen&#13;
over het principe afwijzend stond.&#13;
9. Vgl. MvT p. 8, MvA p. 11. Aldus ook Nota van Wijzigingen ontwerp 17218 nr. 6 p. 5 (zitting 1982/83).&#13;
10. In beide gevallen was bepaald dat bij voorgenomen vervreemding door de verpachter verplicht&#13;
moest orden aangeboden aan de pachter, waarna de prijs zou worden bepaald door drie aan te&#13;
wijzen deskundigen.&#13;
11. De clausule in de overeenkomst tussen Mengeot/Housiaux en Haagen luidde slechts: 'Als&#13;
bevestiging an de wettelijke bepalingen verlenen de verpachters aan de pachter de&#13;
uitdrukkelijke voorkeur ophet verpachte in geval van verkoop'&#13;
12. Zie het jurisprudentie overzicht bij Houwing-Rombach nrs. 567« e.v., waar tal van ernstige redenen&#13;
ter sprake komen.&#13;
13. Wetsontwerp 6641 (1961/62), MvA II p. 9/10, MvA I p. 2; Houwing-Rombach nr. 566*; Haan p.&#13;
492 e.v.&#13;
14. Temeer, daar de grondkamertaxaties dikwijls tot betrekkelijk lage uitkomsten leiden. Zie hierover&#13;
W.J. Reverdink, de Pacht 1981 p. 227 e.v. Vgl. ook Houwing-Rombach nr. 566z.&#13;
15. In het geval Bruurs-Haagen (HR 18 juni 1971 NJ 1971, 408) veroordeelde het Hof in zijn tweede&#13;
interlocutoir arrest (van 25 november 1969) Bruurs tot overdracht tegen de grondkamer-taxatieprijs,&#13;
nadat Haagen er niet in was geslaagd om een koopovereenkomst tegen een lagere prijs met de oor&#13;
spronkelijke verpachters (Mengeot en Housiaux) aan te tonen. Hoewel het cassatiemiddel er melding&#13;
van maakte, dat Bruurs een hogere prijs dan de taxatieprijs had betaald, werd de beslissing van het&#13;
Hof om de taxatieprijs aan te houden in cassatie niet aangevochten. Ook bij Rb. Maastricht (NJ&#13;
1982, 34), Rb. Rotterdam (P. 3466) en Rb. Dordrecht (P. 3344) werd de derde veroordeeld tot over&#13;
dracht tegen de grondkamer-taxatieprijs, in het laatstgenoemde vonnis ondanks een clausule in de&#13;
pachtovereenkomst waarin een taxatie door drie aan te wijzen deskundigen werd voorgeschreven.&#13;
16. Enige aarzeling is hier denkbaar, indien eerst voor de hogere prijs aan de pachter is aangeboden, maar&#13;
deze niet bereid was om voor die prijs te kopen. Dit doet echter niet af aan de schade van de pachter.&#13;
Hij had voor die prijs kunnen kopen en zijn motieven om van aankoop af te zien zijn mede gebaseerd&#13;
geweest op het vertrouwen, dat zijn voorkeursrecht zou worden geëerbiedigd, zodat hem eventueel&#13;
een gunstiger aanbod zou worden gedaan of van verkoop zou worden afgezien. Het is zijn goed recht&#13;
om een afwachtende houding in te nemen, gezien de regeling van art. 56c PW. Zij bereidheid om toch&#13;
de hogere prijs te betalen blijkt uit de vordering tegen de derde-verkrijger.&#13;
17. Vgl. Onrechtmatige daad losbladig I I I , nr. 30 (Van Maanen).&#13;
18. Vgl. de opvattingen, vermeld in de Onrechtmatige daad III, nr. 31 (Van Maanen).&#13;
19. Bundel Onroerend Goed, blz. 231 e.v.&#13;
20. Uiteraard blijft de kans, dat een pachter het voorkeursrecht wil uitoefenen met het oog op een spoedige&#13;
doorverkoop vrij van pacht, bestaan. Tegen deze handelwijze is van vele zijden bezwaar gemaakt (vgl. o.a.&#13;
De Haan p. 442, MvA ontwerp 17218 Zitting 1961/62 p. 9, Klein in de Van der Ploegbundel p. 51, MvA&#13;
ontwerp 17218 Zitting 1982/83 p. 25/26; Asser-Van Andel p. 277-279 en Houwing-Rombach nr. 566c&#13;
achten de vermogenswinst voor de pachter gerechtvaardigd. Vgl. ook Rensema, Agrarisch Recht 1982 p.&#13;
405 e.v., die in een betoog over fiscale aspecten onderscheid maakt tussen verschillende motieven die een&#13;
pachter heeft bij uitoefening van het voorkeursrecht). De mogelijkheid tot pachtvrije doorverkoop is door&#13;
de wetgever echter onder ogen gezien en moet als inherent aan de regeling van de art. 56a e.v. worden&#13;
beschouwd.&#13;
21. Vgl. ook noot 20. De financieringsmoeilijkheden zijn grotendeels het gevolg van prijsstijgingen van&#13;
verpachte grond in de laatste decennia.&#13;
22. Houwing (bundel Pacht en grondgebruik p. 150/151) oppert de vraag, of de termijn van zes jaren&#13;
na de eigenaarswisseling op zichzelf al niet voldoende bescherming biedt. Denkbaar is ook het streven&#13;
naar een structurele beleggersgroep door deze termijn te verlengen en eventueel een bepaling als art.&#13;
1635 BW (pachtoverdracht aan een derde, vgl. ook art. 49 PW) toe te voegen, waardoor het twijfelachtig&#13;
wordt, of een beroep op eigen gebruik door een nieuwe verpachter ooit zal slagen.</legacyfootnotes><footnotes><footnote/></footnotes><auteurs>Mr A.H. T. Heisterkamp</auteurs><published>1985-01-01 00:00:00</published><modified>1985-01-01 00:00:00</modified><editiondate>1985-01-01</editiondate><htmlpath>https://denhollander.info/artikel/6375</htmlpath></article>
</articles></edition>