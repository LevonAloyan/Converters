<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1993</searchword><id>6091</id><udhid>UDH:TvAR/6091</udhid><titel>Scheidende partners</titel><searchwords><searchword>TvAR 9/1993</searchword><searchword>UDH:TvAR/6091</searchword></searchwords><attachments><attachment><name>1993_nr 9_Artikel_Labohm.pdf</name><extention>pdf</extention><url>https://denhollander.info/download/5900/ci</url></attachment></attachments><inleiding>1. INLEIDING&#13;
In de preadviezen van mr. drs. H. de Groot en mr. H.M. Dicou worden de civielrechtelijke&#13;
en fiscaalrechtelijke aspecten besproken van man/vrouw-maatschappen.&#13;
Als aanvulling op de zeer lezenswaardige preadviezen, wil ik in het kort ingaan op een&#13;
probleem dat kan ontstaan bij echtscheiding tussen echtgenoten die tevens met elkaar een&#13;
overeenkomst van maatschap zijn overeengekomen.&#13;
In dit artikel zal ik mij beperken tot de volgende vraag.&#13;
Kan een echtgenoot bij de verdeling van de huwelijksgoederengemeenschap na echtscheiding,&#13;
van de andere echtgenoot/vennoot nakoming vorderen van de in de overeenkomst&#13;
van maatschap opgenomen bepaling, dat de ene vennoot na echtscheiding met&#13;
uitsluiting van de andere vennoot de onderneming mag voortzetten en de activa, die behoren&#13;
tot het maatschapsvermogen aan hem/haar worden toegescheiden en geleverd tegen&#13;
de zogenaamde agrarische waarde?&#13;
Om deze vraag te kunnen beantwoorden, zal onder meer op de navolgende onderwerpen&#13;
nader dienen te worden ingegaan.</inleiding><content>2. MAATSCHAPSVERMOGEN, EEN ENCLAVE IN DE WETTELIJKE ALGEHELE GEMEENSCHAP&#13;
VAN GOEDEREN&#13;
In het geval echtelieden zijn gehuwd in de wettelijke algehele gemeenschap van goederen&#13;
zijn er geen rechtsregels die zich er tegen verzetten dat de echtgenoten staande huwelijk&#13;
met elkaar een overeenkomst van maatschap aangaan. Beide echtgenoten blijven ondanks&#13;
de overeenkomst van maatschap gelijk gerechtigd in de huwelijksgoederengemeenschap.1&#13;
Een gevolg van de overeenkomst van maatschap is dat vanaf het moment dat de goederen&#13;
zijn ingebracht in de maatschap, het beheer en de beschikking over deze tot het&#13;
maatschapsvermogen behorende goederen worden geregeld conform de bepalingen van&#13;
de overeenkomst van maatschap.&#13;
De maatschap vormt als het ware een enclave in de huwelijksgoederengemeenschap.2&#13;
In de huwelijksgoederengemeenschap vallen slechts de twee aandelen in het maatschapsvermogen.&#13;
Zolang de overeenkomst van maatschap tussen de echtgenoten bestaat, is geen&#13;
der echtgenoten bevoegd om zijn aandeel in het maatschapsvermogen te vervreemden. De aard van de overeenkomst van maatschap verzet zich er tegen dat de ene vennoot kan&#13;
worden geconfronteerd met een willekeurige andere vennoot.&#13;
Ontbinding van het huwelijk als gevolg van inschrijving van de echtscheidingsbeschikking&#13;
in het register van de burgerlijke stand of het in kracht van gewijsde gaan van&#13;
de beschikking, waarbij de scheiding van tafel en bed is uitgesproken, brengt niet automatisch&#13;
met zich mede dat tevens de overeenkomst van maatschap wordt ontbonden.3&#13;
Een consequentie hiervan is dat bij de verdeling van de voormalige huwelijksgoederengemeenschap&#13;
de onverdeelde aandelen in het maatschapsvermogen moeten worden&#13;
verdeeld. In de praktijk zal dit er op neer komen dat iedere echtgenoot een onverdeeld&#13;
aandeel in het maatschapsvermogen krijgt toegescheiden. De vraag over de werking van&#13;
een voortzettingsbeding komt eerst aan de orde op het moment dat de overeenkomst van&#13;
maatschap tussen de vennoten wordt ontbonden.&#13;
3. VOORTZETTINGSBEDINGEN&#13;
Bij het aangaan van de overeenkomst van maatschap wordt doorgaans een bepaling opgenomen,&#13;
waarmee men beoogt te regelen welke vennoot bij ontbinding van de overeenkomst&#13;
van maatschap de onderneming mag voortzetten en aan welke vennoot de&#13;
goederen van de onderneming in het kader van de verdeling van het maatschapsvermogen&#13;
moeten worden toegescheiden en geleverd. De vennoten vinden het in het algemeen van&#13;
belang, dat de continuïteit van de onderneming gewaarborgd blijft bij ontbinding van de&#13;
overeenkomst van maatschap.&#13;
De navolgende voortzettingsbedingen zijn in de literatuur bekend4:&#13;
1. Verblijvingsbeding;&#13;
2. Verblijven-optie;&#13;
3. Overnemingsbeding.&#13;
1. Een verblijvingsbeding houdt in dat de vennoot die de onderneming voortzet, in het ka&#13;
der van de verdeling van het maatschapsvermogen de daartoe behorende goederen krijgt&#13;
toegescheiden en geleverd.&#13;
2. Bij een verblijven-optie heeft de vennoot die de onderneming voortzet, de keuze of&#13;
hij/zij al dan niet de goederen, die behoren tot het maatschapsvermogen aan hem/haar&#13;
wenst te zien toegescheiden en geleverd.&#13;
Van de onder 1 en 2 vermelde voortzettingsbedingen kan alleen sprake zijn, wanneer&#13;
de gerechtigdheid in deze goederen toebehoort aan beide echtgenoten. Als gevolg van art.&#13;
3:186, lid 3 BW, moeten de goederen die aan een vennoot verblijven aan hem of haar&#13;
worden geleverd, dit in tegenstelling tot het oude recht.&#13;
3. Van een overnemingsbeding is sprake wanneer de vennoot, die de onderneming voort&#13;
zet de goederen kan overnemen die de andere vennoot in privé toebehoren.&#13;
Ook wanneer echtgenoten in de wettelijke algehele gemeenschap van goederen met elkaar&#13;
zijn gehuwd, kan een echtgenoot over privé-vermogen beschikken. Bij testament of bij schenking kan namelijk bepaald zijn dat de verkrijging niet in enige gemeenschap van&#13;
goederen zal vallen.5&#13;
Zoals hiervoor reeds betoogd, vormt het maatschapsvermogen een enclave in de huwelijksgoederengemeenschap.&#13;
Zolang de goederen behoren tot het maatschapsvermogen,&#13;
dienen het beheer en de beschikking over deze goederen te geschieden conform de regels&#13;
van het maatschapscontract; de regels van de wettelijke algehele gemeenschap van goederen&#13;
zijn niet van toepassing.&#13;
Hiervan uitgaande betekent dit dat wanneer het huwelijk wordt ontbonden als gevolg&#13;
van echtscheiding, de vennootschappelijke voortzettingsbedingen in stand blijven in het&#13;
geval de echtgenoten de overeenkomst van maatschap met elkaar voortzetten.&#13;
4. VERDELING HUWELIJKSGOEDERENGEMEENSCHAP EN VENNOOTSCHAPPELIJK VERMOGEN&#13;
In de overeenkomsten van maatschap tussen man en vrouw, die aan mij ter beoordeling&#13;
zijn voorgelegd, is veelal de bepaling opgenomen dat de overeenkomst van maatschap&#13;
wordt ontbonden, wanneer het huwelijk duurzaam is ontwricht. Ontwrichting van het huwelijk&#13;
wordt aangenomen, wanneer een der echtgenoten een procedure tot echtscheiding&#13;
entameert.&#13;
Echtscheiding betekent in dezen ontbinding van de overeenkomst van maatschap, met&#13;
als gevolg dat het maatschapsvermogen tevens vatbaar is voor verdeling. Aan de verdeling&#13;
van het maatschapsvermogen, alsmede aan de verdeling van de huwelijksgoederengemeenschap&#13;
moeten beide echtgenoten hun medewerking verlenen.&#13;
De zuigkracht van de huwelijksgoederengemeenschap blijft bestaan tot de huwelijksgoederengemeenschap&#13;
is ontbonden conform art. 1:99 BW.&#13;
Een gevolg van de ontbinding van de overeenkomst van maatschap heeft naar mijn&#13;
mening tot gevolg, dat de goederen die behoren tot het maatschapsvermogen vanaf het&#13;
moment van de ontbinding wederom vallen onder de rechtsregels van de wettelijke algehele&#13;
gemeenschap van goederen. Door de ontbinding van de overeenkomst van maatschap&#13;
komt de enclave waarin het maatschapsvermogen zich binnen de wettelijke&#13;
algehele gemeenschap van goederen bevond, te vervallen en zijn de regels van de wettelijke&#13;
algehele gemeenschap van goederen wederom van toepassing.&#13;
In het geval in de overeenkomst van maatschap niet is geregeld dat deze op vordering van&#13;
een der vennoten wordt ontbonden bij echtscheiding, zal de rechter in het algemeen de&#13;
overeenkomst van maatschap ontbinden.&#13;
Echtelieden die van elkaar wensen te scheiden, zullen in het algemeen ook niet meer in&#13;
staat zijn om met elkaar op zakelijke grondslag samen te werken.&#13;
5. VOORTZETTINGSBEDING EN ECHTSCHEIDING&#13;
In een aantal overeenkomsten van maatschap waarbij de echtgenoten in de wettelijke algehele&#13;
gemeenschap van goederen waren gehuwd, heb ik de bepaling aangetroffen dat bij echtscheiding het maatschapsvermogen aan 'de man' wordt toegescheiden en wel tegen&#13;
een zodanige waarde, dat een lonende exploitatie nog tot de mogelijkheden behoort (agrarische&#13;
waarde).&#13;
Naar mijn mening kan de echtgenoot die de onderneming alleen wenst voort te zetten,&#13;
na een echtscheiding, c.q. scheiding van tafel en bed, geen beroep doen op deze bepaling.&#13;
De reden hiervan is als volgt.&#13;
Door de ontbinding van de overeenkomst van maatschap, behoren de goederen van het&#13;
voormalige maatschapsvermogen wederom tot de huwelijksgoederengemeenschap.&#13;
In het geval de echtelieden van het wettelijke systeem van het huwelijksvermogensrecht&#13;
wensen af te wijken, zoals geregeld in Boek 1 BW, kan dit alleen bij huwelijkse&#13;
voorwaarden, tenzij de afspraak is gemaakt in het zicht van een echtscheiding en de afspraak&#13;
is vastgelegd in een echtscheidingsconvenant.6&#13;
Art. 1:100, lid 1 BW bepaalt dat de echtelieden een gelijk aandeel in de ontbonden gemeenschap&#13;
hebben, tenzij bij huwelijkse voorwaarden anders is bepaald. Dit laatste wordt&#13;
door de Hoge Raad in zijn arrest van 19 januari 1979, NJ 1980/19 expliciet vastgesteld.&#13;
De Hoge Raad overweegt:&#13;
'Uit artikel 155 Boek 1 BW blijkt dat de wetgever bij de regeling van de echtscheiding in de Wet&#13;
herziening echtscheidingsrecht er, overeenkomstig een reeds jaren bestaande praktijk, van uit is gegaan&#13;
dat echtgenoten met het oog op een door hen voorgenomen echtscheiding hun onderlinge vermogensrechtelijke&#13;
betrekkingen kunnen regelen, zonder dat een dergelijke regeling aan een&#13;
bepaalde vorm is gebonden. Zo een overeenkomst kan mede inhouden een verdeling of toescheiding&#13;
van tussen echtgenoten gemeen zijnde vermogensbestanddelen. Daarin kan ten aanzien van in&#13;
gemeenschap van goederen gehuwde echtgenoten ook worden afgeweken van de verdeling bij helften&#13;
als voorzien in artikel 100, lid 1, Boek 1 BW, voor hoedanige afwijking, buiten het geval van&#13;
een regeling met het oog op een voorgenomen echtscheiding als hier bedoeld, aan de bij de wet&#13;
voor huwelijksvoorwaarden gestelde eisen zou moeten zijn voldaan. Onjuist is de opvatting van het&#13;
Hof dat het beding in een tussen partijen aangegane overeenkomst van boedelscheiding, krachtens&#13;
hetwelk wordt afgeweken van de verdeling bij helften van de goederengemeenschap, de overeenkomst&#13;
stempelt tot een overeenkomst van huwelijkse voorwaarden, die bij gebreke van de daarvoor&#13;
voorgeschreven vorm krachteloos is'.&#13;
In het geval echtelieden - met uitzondering van het geval, er sprake is van een echtscheidingsconvenant&#13;
- een afspraak met elkaar maken, dat het ondernemingsvermogen bij ontbinding&#13;
van het huwelijk tegen een lagere waarde zal verblijven aan een der echtgenoten,&#13;
kan een dergelijke afspraak alleen rechtsgeldig worden overeengekomen bij huwelijkse&#13;
voorwaarden.7&#13;
Voor de duidelijkheid wijs ik er op dat het vorenstaande alleen geldt voor goederen,&#13;
die behoren tot de wettelijke algehele gemeenschap van goederen.&#13;
In het geval een echtgenoot met de ander - ook al is hij in de wettelijke algehele gemeenschap&#13;
van goederen gehuwd - overeenkomt dat de andere echtgenoot een goed, dat&#13;
hem/haar in privé toebehoort, kan overnemen, is een dergelijk overnemingsbeding rechtsgeldig.&#13;
Indien de echtgenoten staande huwelijk een verblijvingsbeding ter zake het ondernemingsvermogen&#13;
overeenkomen, zullen zij een verzoekschrift bij de Arrondissementsrechtbank moeten indienen ter goedkeuring van de concept-akte van huwelijkse voorwaarden,&#13;
waarin het verblijvingsbeding is opgenomen. De Arrondissementsrechtbank zal&#13;
op grond van art. 1:119, lid 3 BW moeten beoordelen of er een redelijke grond aanwezig&#13;
is voor de wijziging van de huwelijkse voorwaarden staande huwelijk. Indien in het verzoekschrift&#13;
wordt aangegeven dat het verblijvingsbeding is opgenomen om te voorkomen&#13;
dat de continuïteit van de onderneming in gevaar komt, wordt dit zowel door de Arrondissementsrechtbank&#13;
's-Hertogenbosch, als door de Arrondissementsrechtbank Breda&#13;
aanvaard. De beide Rechtbanken aanvaarden zelfs de clausule, dat de echtgenoot die de&#13;
onderneming voortzet het 'ondernemingsvermogen' krijgt toegescheiden en geleverd tegen&#13;
de agrarische waarde.&#13;
6. CONCLUSIE&#13;
Indien echtgenoten met elkaar een overeenkomst van maatschap aangaan, worden de goederen&#13;
die door de echtelieden zijn ingebracht, na de inbreng, bestuurt conform de regels&#13;
van de overeenkomst van maatschap. Ontbinding van het huwelijk betekent niet automatisch&#13;
dat ook de overeenkomst van maatschap wordt ontbonden.&#13;
Indien de echtelieden besluiten om ook na de echtscheiding de zakelijke samenwerking&#13;
voort te zetten, is dit rechtens mogelijk. Tot de voor verdeling vatbare huwelijksgoederengemeenschap&#13;
behoren in dat geval een tweetal onverdeelde aandelen in het&#13;
maatschapsvermogen. Aan ieder der echtgenoten zal in het kader van de verdeling van de&#13;
huwelijksgoederengemeenschap een onverdeeld aandeel in het maatschapsvermogen&#13;
worden toegescheiden. Indien na ontbinding van het huwelijk alsnog de overeenkomst&#13;
van maatschap wordt ontbonden, zal - ervan uitgaande dat de huwelijksgoederengemeenschap&#13;
al is verdeeld - het maatschapsvermogen tussen de vennoten moeten worden verdeeld.&#13;
In dat geval zal een in de maatschapsovereenkomst overeengekomen voortzettingsbeding&#13;
rechtsgeldig zijn, aangezien een dergelijk beding niet betrekking heeft op goederen,&#13;
die behoren tot de wettelijke algehele gemeenschap. Deze was namelijk al voor de&#13;
ontbinding van de overeenkomst van maatschap ontbonden, art. 1:100 BW is dan niet van&#13;
toepassing.&#13;
Bij ontbinding van de overeenkomst van maatschap vóór ontbinding van de wettelijke&#13;
algehele gemeenschap van goederen zal dit tot gevolg hebben, dat de goederen die behoren&#13;
tot het vennootschappelijk vermogen, wederom gaan behoren tot de wettelijke algehele&#13;
gemeenschap van goederen.&#13;
Uit het voorgaande volgt derhalve dat het verblijvinsbeding bij echtscheiding, c.q.&#13;
scheiding van tafel en bed, alleen kan worden overeengekomen bij huwelijkse voorwaarden.&#13;
Gesteld mag worden dat het tijdstip van de ontbinding van de overeenkomst van maatschap&#13;
consequenties kan hebben voor een in de overeenkomst van maatschap overeengekomen&#13;
voortzettingsbeding. Indien een der vennoten louter en alleen de overeenkomst&#13;
van maatschap wenst voort te zetten tot kort na ontbinding van de huwelijksgoederengemeenschap&#13;
om op een voordelige wijze het vennootschappelijk vermogen toebedeeld te&#13;
krijgen, dan kan hij/zij naar mijn mening toch van een koude kennis thuiskomen, aangezien een dergelijke handelwijze in strijd komt met de redelijkheid en billijkheid, die boedelgenoten&#13;
jegens elkaar in acht dienen te nemen.8&#13;
De vraag waarmee ik dit artikel begon, is beantwoord. In het geval echtgenoten in de wettelijke&#13;
algehele gemeenschap van goederen met elkaar zijn gehuwd, kan de ene echtgenoot/&#13;
vennoot van de andere echtgenoot geen nakoming vorderen van de in de&#13;
man/vrouw-maatschap opgenomen clausule dat bij echtscheiding een echtgenoot/vennoot&#13;
de onderneming mag voortzetten en de activa, behorende tot het maatschapsvermogen&#13;
krijgt toegescheiden en geleverd tegen de agrarische waarde.</content><legacyfootnotes>1. Zie J.W. Zwemmer, Partners in werk en rust, blz. 56, preadvies Koninklijke Notariële Broederschap,&#13;
1991.&#13;
2. HR 15 december 1961, NJ 1962/48. M.J.A. van Mourik, De man/vrouw-maatschap civielrechtelijk be&#13;
zien, FED, 1991, blz. 20; A.L. Mohr, Van Maatschap, vennootschap onder firma en commanditaire ven&#13;
nootschap, 4e druk, blz. 200.&#13;
3. Zie M.J.A. van Mourik, Rondom de personenvennootschap, 1986, blz. 84.&#13;
4. Zie A.L. Mohr, a.w., blz. 228 t/m 251.&#13;
5. Zie art. 1:94, lid 3.&#13;
6. Zie Hoge Raad 19 januari 1979, NJ 1980/19; zie T.R. Hidma, Huwelijkse voorwaarden staande huwelijk,&#13;
blz. 44 en 45; zie E.E.A. Luijten, Het grensgebied tussen huwelijkse voorwaarden en echtscheidingscon&#13;
venant, bundel Met recht verenigd, blz. 83 t/m 96; zie M.J.A. van Mourik, Handboek voor het Nederlands&#13;
vermogensrecht bij echtscheiding, 1983, blz. 69 t/m 71.&#13;
7. Zie tevens T.R. Hidma, t.a.p., blz. 49, Zie Asser-de Ruiter-Moltmaker 1992, blz. 260.&#13;
8. Zie artikel 166, lid 3, boek 3; zie artikel 2 Boek 6; Zie HR 20 december 1946, NJ 1947/59; HR 27 november&#13;
1981, NJ 1982/503; HR 12 juni 1987, RvdW 1987/139.</legacyfootnotes><footnotes><footnote/></footnotes><auteurs>Mr. A.N. Labohm</auteurs><published>1993-09-01 00:00:00</published><modified>1993-09-01 00:00:00</modified><editiondate>1993-09-01</editiondate><htmlpath>https://denhollander.info/artikel/6091</htmlpath></article>
</articles></edition>