<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2006</searchword><id>4054</id><udhid>UDH:TvAR/4054</udhid><titel>Elisabeth Weeshuis / Borgstein (TvAR 2006/5344)</titel><searchwords><searchword>TvAR 6/2006</searchword><searchword>TvAR 2006/5344</searchword><searchword>UDH:TvAR/4054</searchword></searchwords><attachments><attachment><name>2006_nr 6_Rechtspraak_5344.pdf</name><extention>pdf</extention><url>https://denhollander.info/download/4013/ci</url></attachment></attachments><inleiding>[Pachtwet art. 25]&#13;
&#13;
Vordering bij wijze van prorogatie tot&#13;
verklaring voor recht dat melkquotum&#13;
samenhangt met 8 ha vanaf medio&#13;
december 1983 gepachte grond, welke&#13;
vanaf 1980 aan de latere pachter in tijdelijk&#13;
gebruik was gegeven door de SBL in&#13;
afwachting van de afronding van een ruilverkaveling.&#13;
In 1984 toegekende melkquotum is mede&#13;
verkregen dankzij de melkproductie in het&#13;
jaar 1983 op de 8 ha grond. In 1984 is met&#13;
die grond melkquotum gaan samenhangen&#13;
en de pachter is in beginsel verplicht het&#13;
melkquotum met de grond ter beschikking&#13;
van de verpachter te stellen. Hieraan doet in&#13;
beginsel niet af wat de rechtsgrond voor het&#13;
gebruik van de grond in 1983 is geweest,&#13;
evenmin als daaraan afdoet dat de grond in&#13;
een zo beperkt deel van dat jaar gepacht is&#13;
geweest dat dit te verwaarlozen is. Wel kan&#13;
van het uitgangspunt worden afgeweken&#13;
indien het zou leiden tot uitkomsten die&#13;
naar maatstaven van redelijkheid en billijkheid&#13;
onaanvaardbaar zijn. In het onderhavige&#13;
geval is daarvan geen sprake. Het&#13;
gebruiksrecht in het referentiejaar 1983&#13;
week immers niet af van dat van een&#13;
pachter en vervolgens heeft de pachter de&#13;
grond voor lange duur krachtens een&#13;
pachtovereenkomst in zijn bedrijf kunnen&#13;
benutten. Zelfs indien de gang van zaken&#13;
een zeker voordeel voor de verpachter met&#13;
zich zou brengen, valt niet in te zien waarom&#13;
het naar maatstaven van redelijkheid en&#13;
billijkheid onaanvaardbaar zou zijn indien&#13;
samenhang tussen het melkquotum en deze&#13;
grond wordt aangenomen. Pachter heeft&#13;
niet aangevoerd dat derden enige aanspraak&#13;
op het melkquotum kunnen doen gelden of&#13;
dat hij anderszins een niet gerechtvaardigd&#13;
nadeel zou ondervinden van de samenhang.&#13;
Overweging ten overvloede over de aan de&#13;
pachter te betalen vergoeding: feit dat de&#13;
verpachter de grond niet ook in het referentiejaar&#13;
ter beschikking heeft gesteld brengt&#13;
op zichzelf nog niet mee, dat de pachter ook&#13;
aanspraak op de resterende 50% van de&#13;
waarde verkrijgt. Wat een billijke verdeling&#13;
van die resterende 50% is zal afhangen van&#13;
de concrete omstandigheden van het geval.&#13;
Ter zitting is gebleken dat verpachter een&#13;
verpachte boerderij in de ruilverkaveling&#13;
heeft ingebracht. De daarbij behorende&#13;
grond beslaat globaal eenzelfde oppervlakte&#13;
als de in 1983 aan de verpachter toegedeelde&#13;
grond. Die boerderij is in 1983 in eigendom&#13;
aan de pachter toegedeeld, is door hem&#13;
voor de melkveehouderij benut en heeft&#13;
bijgedragen aan de opbouw en vervolgens&#13;
toekenning van diens melkquotum. Onder&#13;
deze omstandigheden lijkt het alleszins&#13;
redelijk en billijk dat de verpachter voor de&#13;
8 ha aanspraak heeft op het “verpachtersaandeel”&#13;
van de waarde van het melkquotum</inleiding><content>ARREST IN DE ZAAK VAN:&#13;
De stichting Stichting Het Elisabeth Weeshuis,&#13;
gevestigd te Culemborg,&#13;
eiseres,&#13;
procureur: mr. J.M. Bosnak,&#13;
tegen&#13;
J.A. Borgstein, wonende te Culemborg,&#13;
gedaagde,&#13;
procureur: mr. J.H. van Vliet.&#13;
1 De procesgang&#13;
1.1 Bij exploot van 13 mei 2004 heeft eiseres&#13;
(verder te noemen de stichting) gedaagde (verder&#13;
te noemen Borgstein) onder overlegging&#13;
van een door beide partijen ondertekende&#13;
overeenkomst van prorogatie en drie producties&#13;
gedagvaard voor dit hof teneinde bij wijze&#13;
van prorogatie als bedoeld in art. 329 Wetboek&#13;
van Burgerlijke Rechtsvordering te&#13;
horen eisen en concluderen dat het hof bij&#13;
arrest, uitvoerbaar bij voorraad, voor recht zal&#13;
verklaren dat op de 8 ha, aangeduid op de als&#13;
productie 3 aan de dagvaarding gehechte tekening,&#13;
een gedeelte van het melkquotum rust&#13;
dat aan Borgstein krachtens de Beschikking&#13;
Superheffing 1984 in dat jaar is toegekend met&#13;
veroordeling van Borgstein in de kosten van&#13;
deze procedure.&#13;
1.2 Ter rolle van 25 mei 2004 heeft de stichting&#13;
van eis gediend overeenkomstig de inleidende&#13;
dagvaarding.&#13;
1.3 Bij memorie van antwoord heeft Borgstein&#13;
onder overlegging van een productie verweer&#13;
gevoerd met conclusie dat het hof bij arrest&#13;
aan de stichting haar vordering zal ontzeggen,&#13;
met veroordeling van de stichting in de kosten&#13;
van deze procedure.&#13;
1.4 Ter zitting van het hof van 6 december&#13;
2004 hebben partijen hun zaak doen bepleiten,&#13;
de stichting door mr. D.M.H.M. van&#13;
Dijk, advocaat te Arnhem en Borgstein door&#13;
zijn procureur. De van beide zijden overgelegde&#13;
pleitnotities bevinden zich bij de stukken.&#13;
1.5 Vervolgens hebben partijen de stukken aan&#13;
het hof overgelegd voor het wijzen van arrest.&#13;
2 De vaststaande feiten&#13;
2.1 Tussen partijen staat als van de ene zijde&#13;
gesteld en van de andere zijde erkend dan wel&#13;
niet of onvoldoende betwist, en mede op&#13;
grond van de niet betwiste inhoud van overgelegde&#13;
producties, het navolgende vast.&#13;
2.2 Met ingang van 12 december 1983 heeft de&#13;
stichting aan Borgstein verpacht de percelen&#13;
kadastraal bekend gemeente Culemborg, sectie&#13;
M, nrs. 250 en 251, ter grootte van 12.21.40 ha.&#13;
Op diezelfde datum was de stichting eigenares&#13;
van de desbetreffende grond geworden door&#13;
het passeren van de akte van toedeling in de&#13;
ruilverkaveling “Lek en Linge”.&#13;
2.3 De onder 2.2 bedoelde pachtovereenkomst&#13;
is door partijen ondertekend op 6 april&#13;
1984, is op 13 april 1984 ingezonden aan de&#13;
Grondkamer voor Gelderland en is op 6 juni&#13;
1984 in gewijzigde vorm door die grondkamer&#13;
goedgekeurd.&#13;
2.4 Borgstein had reeds eerder, vanaf 1980,&#13;
ongeveer 8 ha van de op 12 december 1983&#13;
aan hem verpachte grond tijdelijk in gebruik&#13;
van de Stichting Beheer Landbouwgronden in&#13;
afwachting van de afronding van de ruilverkaveling.&#13;
2.5 Aan Borgstein is in 1984 een melkquotum&#13;
toegekend naar aanleiding van zijn melkproductie&#13;
in het jaar 1983.&#13;
3 Beoordeling van het geschil&#13;
3.1 In geschil is de vraag of melkquotum is&#13;
gaan samenhangen met de onder 2.4 bedoelde&#13;
8 ha grond. Het hof overweegt daarover als&#13;
volgt.&#13;
3.2 In het arrest van dit hof van 27 december&#13;
1994 (gepubliceerd in het tijdschrift Agrarisch&#13;
Recht, jaargang 1995, nr. 4771) is overwogen&#13;
dat als met bepaald land samenhangend melkquotum&#13;
in beginsel alleen kan worden beschouwd&#13;
melkquotum dat is verkregen dankzij&#13;
de melkproductie in 1983 met behulp van&#13;
aan die productie dienstbaar land. In het&#13;
onderhavige geval is het in het jaar 1984 toegekende&#13;
melkquotum mede verkregen dankzij&#13;
de melkproductie in het jaar 1983 op de in&#13;
rechtsoverweging 2.4 van dit arrest bedoelde&#13;
8 ha grond, die vanaf 1980 deel uitmaakte van&#13;
het bedrijf van Borgstein en ook in 1984, toen&#13;
het melkquotum daadwerkelijk werd toegekend,&#13;
tot zijn bedrijf behoorde. Dit brengt&#13;
mee, dat in 1984 met die grond melkquotum&#13;
is gaan samenhangen en de pachter in beginsel&#13;
aan het einde van de pachtverhouding verplicht&#13;
is, het melkquotum met de grond ter&#13;
beschikking van zijn verpachter te stellen.&#13;
3.3 Aan het onder 3.2 gegeven oordeel doet in&#13;
beginsel niet af wat de rechtsgrond voor het&#13;
gebruik van de grond door Borgstein in het&#13;
jaar 1983 is geweest, evenmin als daaraan&#13;
afdoet dat hij de grond slechts in een zo&#13;
beperkt deel van dat jaar van de stichting in&#13;
pacht heeft gehad, dat dit te verwaarlozen is.&#13;
Wel volgt uit de rechtsoverwegingen van het&#13;
eerdergenoemde arrest uit 1994 dat van het&#13;
uitgangspunt kan worden afgeweken indien&#13;
het zou leiden tot uitkomsten die naar maatstaven&#13;
van redelijkheid en billijkheid onaanvaardbaar&#13;
zijn. In het onderhavige geval is&#13;
daarvan naar het oordeel van het hof geen&#13;
sprake. Borgstein had in het referentiejaar&#13;
1983 immers een gebruiksrecht op de grond&#13;
en zijn positie week niet af van die van een&#13;
pachter. Vervolgens heeft hij de grond voor&#13;
lange duur krachtens een pachtovereenkomst&#13;
in zijn bedrijf kunnen benutten. Zelfs indien&#13;
de gang van zaken een zeker voordeel voor de&#13;
stichting met zich zou brengen, valt niet in te&#13;
zien waarom het naar maatstaven van redelijkheid&#13;
en billijkheid onaanvaardbaar zou&#13;
zijn indien samenhang tussen het melkquotum&#13;
en deze grond wordt aangenomen. Borgstein&#13;
heeft niet aangevoerd dat derden enige&#13;
aanspraak op het melkquotum kunnen doen&#13;
gelden of dat hij anderszins een niet gerechtvaardigd&#13;
nadeel zou ondervinden van de&#13;
samenhang.&#13;
3.4 Partijen hebben ter zitting aangegeven dat&#13;
zij alleen de vraag over samenhang tussen&#13;
grond en melkquotum aan het hof voorleggen&#13;
en dat zij, indien deze samenhang zou worden&#13;
aangenomen, een verdeling van de waarde bij&#13;
helfte zijn overeengekomen. Het hof ziet niettemin&#13;
aanleiding om in dit verband – ten&#13;
overvloede – nog het volgende te overwegen,&#13;
nu Borgsteins standpunt in sterke mate is&#13;
gegrond op het feit dat de stichting in 1983&#13;
slechts gedurende een te verwaarlozen tijdvak&#13;
zijn verpachtster is geweest. Indien de pachter&#13;
het met het gepachte samenhangende melkquotum&#13;
aan zijn verpachter moet afstaan,&#13;
geeft dit die pachter doorgaans aanspraak op&#13;
een vergoeding ter hoogte van 50% van de&#13;
waarde van dat melkquotum. Achtergrond&#13;
van die aanspraak is dat enerzijds de pachter&#13;
de melkproductie, die tot toekenning van een&#13;
met de grond samenhangend melkquotum&#13;
heeft geleid, heeft gerealiseerd en anderzijds&#13;
de verpachter de desbetreffende grond ter&#13;
beschikking heeft gesteld. In een geval als het&#13;
onderhavige heeft de pachter in ieder geval&#13;
aanspraak op de eerdergenoemde 50% van de&#13;
waarde wegens het hebben gerealiseerd van de&#13;
melkproductie. Het feit dat de verpachter de&#13;
desbetreffende grond niet ook in het referentiejaar&#13;
ter beschikking heeft gesteld brengt op&#13;
zichzelf nog niet mee, dat de pachter ook aanspraak&#13;
op de resterende 50% van de waarde&#13;
verkrijgt. Wat een billijke verdeling van die&#13;
resterende 50% is zal afhangen van de concrete&#13;
omstandigheden van het geval. In het&#13;
onderhavige geval is ter zitting gebleken dat&#13;
de stichting een verpachte boerderij in de ruilverkaveling&#13;
heeft ingebracht. De daarbij&#13;
behorende grond beslaat globaal eenzelfde&#13;
oppervlakte als de haar in 1983 toegedeelde&#13;
grond. Die boerderij is in 1983 in eigendom&#13;
aan Borgstein, die van elders kwam, toegedeeld,&#13;
is door hem voor de melkveehouderij&#13;
benut en heeft bijgedragen aan de opbouw en&#13;
vervolgens toekenning van diens melkquotum.&#13;
Onder deze omstandigheden lijkt het&#13;
alleszins redelijk en billijk dat de stichting&#13;
voor het onderhavige perceel aanspraak heeft&#13;
op het “verpachtersaandeel” van de waarde&#13;
van het melkquotum, zoals ook door partijen&#13;
is overeengekomen.&#13;
3.5 Een en ander brengt met zich dat de&#13;
gevraagde verklaring voor recht zal worden&#13;
toegewezen. Borgstein zal worden veroordeeld&#13;
in de kosten van deze procedure. De&#13;
gevraagde uitvoerbaarverklaring bij voorraad&#13;
zal worden afgewezen, nu het hof in hoogste&#13;
instantie rechtspreekt.&#13;
4 De beslissing&#13;
Het hof, recht doende bij wijze van prorogatie&#13;
als bedoeld in art. 331, lid 2, Wetboek van&#13;
Burgerlijke Rechtsvordering,&#13;
verklaart voor recht, dat op de 8 ha, aangeduid&#13;
op de als productie 3 aan de dagvaarding&#13;
gehechte tekening, een gedeelte van het melkquotum&#13;
rust dat aan Borgstein krachtens de&#13;
Beschikking Superheffing 1984 in dat jaar is&#13;
toegekend;&#13;
veroordeelt Borgstein in de kosten van deze&#13;
procedure, aan de zijde van de stichting tot op&#13;
heden begroot op € 70,40 wegens kosten exploot,&#13;
€ 288,– wegens griffierecht en € 2.682,–&#13;
wegens salaris;&#13;
wijst hetgeen meer is gevorderd af.&#13;
</content><legacyfootnotes/><footnotes><footnote/></footnotes><auteurs/><published>2006-06-01 00:00:00</published><modified>2006-06-01 00:00:00</modified><editiondate>2006-06-01</editiondate><htmlpath>https://denhollander.info/artikel/4054</htmlpath></article>
</articles></edition>