<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1986</searchword><id>6364</id><udhid>UDH:TvAR/6364</udhid><titel>Mr Ph.A.N. Houwing en het ruilverkavelingsrecht</titel><searchwords><searchword>TvAR 7/1986</searchword><searchword>UDH:TvAR/6364</searchword></searchwords><attachments><attachment><name>1986_nr 7_Artikel_Dam.pdf</name><extention>pdf</extention><url>https://denhollander.info/download/6146/ci</url></attachment></attachments><inleiding>Gaarne voldoe ik aan het verzoek van de redactie van dit blad een bijdrage te leveren&#13;
aan het themanummer gewijd aan Houwing, speciaal in verband met zijn betekenis&#13;
voor het ruilverkavelingsrecht. Helaas is wat aanvankelijk bedoeld was als een eerbetoon&#13;
aan het erelid van de redactie, dat jarenlang het gezicht van het tijdschrift&#13;
heeft bepaald, inmiddels geworden tot een posthuum eerbetoon.&#13;
Het is niet zo gemakkelijk de betekenis van Houwing op het gebied van het ruilverkavelingsrecht&#13;
aan te geven. Voor zover ik heb kunnen nagaan is die betekenis&#13;
beperkt gebleven tot het schrijven van een commentaar op de Ruilverkavelingswet&#13;
1954. Deze beperking tot één werk betekent echter beslist niet dat die betekenis gering&#13;
is geweest. Wat de schrijver met dit commentaar voor ogen stond, moge blijken&#13;
uit het voorbericht bij de oorspronkelijke tekst, dat ik hier in extenso laat&#13;
volgen:&#13;
'Hoewel de eerste wettelijke regeling van de ruilverkaveling in Nederland reeds van&#13;
1924 dateert, ontbrak tot heden een, naar volledigheid strevend, juridisch commentaar&#13;
daarop. Al zijn dan ook met ruilverkaveling vaak grote belangen gemoeid, zo&#13;
werd toch kennelijk het getal der bij ruilverkaveling betrokkenen te gering geacht&#13;
dan dat zulk een commentaar rechtvaardig was te achten. In dit opzicht is in de&#13;
laatste jaren de toestand echter geheel veranderd. Het aantal zowel als de omvang&#13;
der ruilverkaveling neemt hand over hand toe. Ten aanzien van zeer grote gedeelten&#13;
van het Nederlandse landbouwgebied is ruilverkaveling reeds in uitvoering of in&#13;
voorbereiding of binnen afzienbare tijd te verwachten. Het ontbreken van een behoorlijke&#13;
toelichting op de Wet is onder deze omstandigheden als een ernstige leemte&#13;
te beschouwen. De totstandkoming van de Ruilverkavelingswet 1954 leek een gerede&#13;
aanleiding, in deze leemte te voorzien.&#13;
De indeling van deze Wet maakt het niet wel doenlijk, te haren aanzien het&#13;
systeem van een commentaar in de vorm van artikelsgewijze aantekeningen te volgen.&#13;
Ik behandelde de stof in een afzonderlijke, doorlopende toelichting met een in&#13;
verschillende opzichten van de Wet afwijkende indeling en volgorde. Teneinde de&#13;
raadpleging te vergemakkelijken is de toelichting in korte paragrafen ingedeeld en&#13;
zijn onder elk wetsartikel met een korte omschrijving de paragrafen vermeld, waarin&#13;
de in dat artikel geregelde onderwerpen worden behandeld.&#13;
Ph.A.N. Houwing' Dat deze commentaar inderdaad in een leemte heeft voorzien, is in de loop van de&#13;
tijd duidelijk gebleken. Veelvuldig wordt zowel in literatuur als jurisprudentie verwezen&#13;
naar de commentaar van Houwing. Het is ook de enige meer uitgewerkte en systematische commentaar gebleven die op de Ruilverkavelingswet 1954 is verschenen.&#13;
Overigens heeft hij zichzelf naderhand wat gedistantieerd van zijn baanbrekend werk op&#13;
dit gebied door verdere bijhouding en bewerking van zijn commentaar aan anderen&#13;
over te laten. Zijn echte belangstelling ging veel meer uit naar de Pachtwet. Wellicht is&#13;
dit mede te verklaren uit het feit dat vooral de eerste decennia slechts mondjesmaat en&#13;
weinig systematisch jurisprudentie op grond van de Ruilverkavelingswet 1954 werd&#13;
gepubliceerd. Daar komt nog bij dat deze jurisprudentie, door het ontbreken van een&#13;
centrale beroepsinstantie, een veel verbrokkelder karakter vertoont dan bij de&#13;
pachtrechtspraak, waarbij de pachtkamer van het Hof te Arnhem een belangrijke&#13;
unificerende rol speelt.&#13;
Wat mij in het werk van Houwing steeds weer heeft getroffen, en dit geldt zowel zijn&#13;
werk op het gebied van het pachtrecht als zijn commentaar op de Ruilverkavelingswet,&#13;
is zijn heldere en doorzichtige betoogtrant waarmee hij grondig op de zaken inging en&#13;
de daarbij behandelde problemen de lezer duidelijk voor ogen wist te stellen.&#13;
Overzichtelijk en systematisch zonder in leerstelligheid te vervallen. Het is&#13;
waarschijnlijk hieraan en aan zijn onopgesmukte stijl en taalgebruik te danken, dat hij&#13;
ook de niet direct professionele beoefenaars van het (agrarisch) recht steeds heeft weten&#13;
te boeien en te inspireren. Gaarne zij de volgende bijdrage aan zijn gedachtenis&#13;
opgedragen.</inleiding><content>ENKELE PROBLEMEN ROND DE VASTSTELLING VAN RECHTHEBBENDEN EN RECHTEN IN&#13;
DE RUILVERKAVELINGSWET 1954 EN DE LANDINRICHTINGSWET&#13;
1. Inleiding&#13;
Ruilverkaveling in de zin van het in de Landinrichtingswet omschreven begrip herverkaveling&#13;
houdt in de samenvoeging, verkaveling en verdeling van onroerende&#13;
goederen. Deze omschrijving is in de Ruilverkavelingswet 1954 te vinden in artikel 4,&#13;
handelend over de ruilverkavelingsovereenkomst, terwijl die in de Landinrichtingswet&#13;
in artikel 1 is vervat als omschrijving van het begrip herverkaveling.&#13;
Samenvoegen kan men zich voorstellen als het bijeenbrengen van onroerende goederen&#13;
binnen één verband waarop een specifiek regime van toepassing zal zijn. In feite&#13;
gebeurt het door vaststelling van blokgrenzen. Alle onroerende goederen welke zich&#13;
binnen dit blok bevinden, maken deel uit van de voorgenomen ruilverkavelingsoperatie.&#13;
Verkavelen wil zeggen het opnieuw inrichten van deze massa onroerende goederen&#13;
zodanig dat ze beter aan de aan het gebied te stellen eisen voldoen: bijvoorbeeld grotere&#13;
eenheden van betere vorm, betere toegankelijkheid en betere waterbeheersing. Daarbij&#13;
moet echter ook rekening worden gehouden met het derde element, de verdeling. De&#13;
nieuw ingerichte ruimte moet opnieuw verdeeld worden. Deze verdeling geschiedt naar&#13;
strikte in de wet neergelegde regelen en wel naar rato van wat ieder heeft ingebracht,&#13;
afgezien van bepaalde aftrekmogelijkheden in verband met gemeenschappelijke&#13;
voorzieningen en in het belang van een goede verkaveling.&#13;
Deze verdeling geschiedt naar rato van de aan de ingebrachte onroerende goederen&#13;
toegekende waarde, voor de bepaling waarvan bepaalde systemen zijn ontwikkeld. Teneinde tot een goede verdeling en toedeling te komen is naast deze waardebepaling,&#13;
die de uitruilbaarheid van kavels mogelijk maakt, allereerst nodig vast te&#13;
stellen wie welke rechten en in welke omvang inbrengt. Hiervoor is de procedure&#13;
voor de vaststelling van de lijst van rechthebbenden in de wet opgenomen. Op enkele&#13;
problemen welke hierbij rijzen zal in deze bijdrage nader worden ingegaan, waarbij&#13;
centraal staan de artikelen 60 en 61 van de Ruilverkavelingswet 1954 en de artikelen&#13;
170 en 171 van de Landinrichtingswet.&#13;
2. Vaststellingsprocedure van de lijst van rechthebbenden in korte trekken&#13;
De wet draagt in artikel 55 van de Ruilverkavelingswet aan de Plaatselijke Commissie&#13;
(PC) op een zo volledig mogelijke lijst van rechthebbenden samen te stellen met&#13;
vermelding van de aard en de omvang van ieders recht (vergelijk Landinrichtingswet&#13;
art. 161).&#13;
Rechthebbenden zijn de eigenaars en de overige zakelijk gerechtigden met betrekking&#13;
tot onroerend goed alsmede de huurder (vergelijk art. 1 Ruilverkavelingswet&#13;
1954 en Landinrichtingswet). Voor de pachters is een speciale registratieprocedure&#13;
in het leven geroepen.&#13;
De door de PC opgemaakte lijst van rechthebbenden wordt na goedkeuring door&#13;
de Centrale Commissie (CC) ter inzage gelegd en van de nederlegging ter inzage&#13;
vindt zowel openbare kennisgeving als kennisgeving bij aangetekend schrijven aan&#13;
de bekende belanghebbenden plaats (art. 58 Ruilverkavelingswet, art. 168 Landinrichtingswet).&#13;
Binnen 14 dagen na het einde van de tervisielegging kan iedere belanghebbende&#13;
zijn bezwaren tegen de toekenning en omschrijving van rechten op de lijst schriftelijk&#13;
bij de PC indienen. Na verloop van deze termijn kunnen slechts zij als rechthebbenden&#13;
worden erkend, die voorkomen op de lijst van rechthebbenden of die tegen&#13;
de daarop voorkomende toekenning of omschrijving van rechten bezwaren hebben&#13;
ingediend, of hun rechtverkrijgenden (art. 60 Ruilverkavelingswet, art. 170 Landinrichtingswet).&#13;
Voor zover geen bezwaren zijn ingediend staan de rechten zoals zij&#13;
op de lijst van rechthebbenden zijn omschreven en toegekend, vast (art. 61 Ruilverkavelingswet,&#13;
art. 171 Landinrichtingswet). Hetzelfde geldt indien bij de behandeling&#13;
van de bezwaren door de PC overeenstemming wordt verkregen (art. 62 Ruilverkavelingswet,&#13;
art. 172 Landinrichtingswet).&#13;
Indien ten overstaan van de PC geen overeenstemming is verkregen volgt een behandeling&#13;
van het bezwaar voor de rechter-commissaris (R-C). Voor zover omtrent&#13;
de toekenning, de aard en de omvang der rechten overeenstemming wordt verkregen&#13;
staan de rechten vast (art. 67 Ruilverkavelingswet, art. 177 Landinrichtingswet).&#13;
Partijen tussen wie geen overeenstemming is verkregen worden door de R-C naar&#13;
een zitting van de rechtbank verwezen. Partijen geven de gronden van hun beweringen&#13;
en de middelen tot staving daarvan op bij conclusie, door een procureur getekend,&#13;
welke coriclusies nog nader bij pleidooi door een advocaat mondeling kunnen&#13;
worden toegelicht (art. 70 Ruilverkavelingswet, art. 180 Landinrichtingswet). Van&#13;
de beslissing van de rechtbank kan nog cassatie bij de Hoge Raad worden ingesteld&#13;
(art. 72 Ruilverkavelingswet, art. 182 Landinrichtingswet). Zodra omtrent alle geschillen onherroepelijk is beslist (dus door rechtbank of&#13;
Hoge Raad), sluit de rechtbank de lijst van rechthebbenden (art. 73 Ruilverkavelingswet,&#13;
art. 183 Landinrichtingswet).&#13;
Aldus in het kort het verloop van de procedure inzake vaststelling van de lijst van&#13;
rechthebbenden.&#13;
3. Karakter van de procedure tot vaststelling van de lijst van rechthebbenden&#13;
Zowel ten aanzien van de vaststelling van de lijst van rechthebbenden, het register van&#13;
uitkomsten der schattingen, het plan van toedeling en de lijst der geldelijke regelingen is&#13;
een procedure bij de rechtbank mogelijk gemaakt na bezwarenbehandeling door PC en&#13;
R-C, zoals hiervoor aangegeven met betrekking tot de lijst van rechthebbenden.&#13;
Deze procedures, waarbij de rechtbank een beslissing van de PC toetst, dragen in&#13;
het algemeen alle een administratiefrechtelijk karakter. Wij hebben hier te doen met&#13;
één van de gevallen waarin de gewone burgerlijke rechter geroepen is de juistheid van&#13;
beslissingen van de PC, die als overheidsbeslissingen zijn te beschouwen, te toetsen.&#13;
Over de burgerlijke rechter optredend als administratief rechter zie ook De Haan c.s.,&#13;
Bestuursrecht in de sociale rechtsstaat, blz. 381/382. Vergelijk voorts KB 5 december&#13;
1973, ARB 1975, 27, waarin wordt uitgesproken dat een beroepsmogelijkheid tegen de&#13;
lijst van rechthebbenden, evenals die tegen het plan van toedeling, moet worden&#13;
aangemerkt als een administratiefrechtelijke voorziening in de zin van artikel 5 onder&#13;
de Wet Bab. In soortgelijke zin KB 18 oktober 1966, P 1966, 2671.&#13;
Nu komt bij de vaststelling van de lijst van rechthebbenden een enigszins uitzonderlijk&#13;
karakter naar voren vergeleken bij de overige genoemde procedures. Zo&#13;
noemt de wet de elkaar recht betwistende belanghebbenden: partijen tussen wie geen&#13;
overeenstemming is verkregen (art. 67 Ruilverkavelingswet 1954, art. 177 Landinrichtingswet),&#13;
hetgeen wijst op een contentieus geding. Daarop wijst ook de noodzaak&#13;
van procureurstelling, welke hier in tegenstelling tot de overige procedures is&#13;
voorgeschreven (art. 70 Ruilverkavelingswet, art. 180 Landinrichtingswet). Vergelijk&#13;
in deze zin ook: Rb. 's-Hertogenbosch 14 juli 1972, P 1973, 3109; Rb. Breda 1&#13;
augustus 1972, P 1973, 3133; Rb. 's-Hertogenbosch 16 januari 1976, P 1977, 3348. Bij&#13;
de procedure voor de rechtbank inzake de lijst van rechthebbenden zijn ook geen&#13;
vertegenwoordigers van de PC aanwezig zoals wel bij de andere procedures (vergelijk&#13;
Ruilverkavelingswet, art. 70 j° 74, 91 en 111). In strijd daarmee lijkt, dat de proceskosten&#13;
van de belanghebbende, met wie geen overeenstemming is verkregen indien&#13;
deze in het gelijk wordt gesteld, niet ten laste van de tegenpartij doch ten laste van de&#13;
gezamenlijke rechthebbenden worden gebracht. Dit is echter voor de hand liggend,&#13;
aangezien de PC bij de samenstelling van de lijst van rechthebbenden in dat geval&#13;
kennelijk een fout heeft gemaakt en daarmee aanleiding heeft gegeven tot het voeren&#13;
van de procedure (vergelijk art. 77 Ruilverkavelingswet, art. 187 Landinrichtingswet).&#13;
Voor een wat uitvoeriger uiteenzetting omtrent dit punt, maar dan meer benaderd&#13;
vanuit bewijsrechtelijk gezichtspunt, verwijs ik naar de artikelen van W. van Berk, C. J. Kluvers en Mr A.M. J.G. Wintermans in de Ruilverkavelingsbode van resp. juni&#13;
1965 (nr. 38), november 1966 (nr. 41) en november 1967 (nr. 43).&#13;
4. Betekenis en gevolgen van de vaststelling van de lijst van rechthebbenden&#13;
Uit de opzet van de wet, zoals hiervoor kort samengevat, blijkt dat de vaststelling&#13;
van de lijst eventueel etappegewijs plaatsvindt. Voor zover geen bezwaren zijn ingediend&#13;
staat de lijst terstond vast. Indien echter bezwaren zijn ingediend is dit niet&#13;
het geval. Als ook de bezwarenprocedures voor PC en R-C niet tot een oplossing&#13;
leiden beslist de rechtbank, van welke beslissing cassatieberoep bij de Hoge Raad&#13;
openstaat. Is op alle bezwaren uiteindelijk beslist, dan kan de rechtbank overgaan&#13;
tot sluiting van de lijst en is geen wijziging meer mogelijk.&#13;
Wat betekent nu deze vaststelling van de lijst? De artikelen 60 en 61 van de Ruilverkavelingswet&#13;
1954 (resp. de art. 170 en 171 van de Landinrichtingswet) geven&#13;
daaromtrent nadere informatie.&#13;
Art. 60 bepaalt in het derde lid dat slechts zij als rechthebbenden worden erkend,&#13;
die voorkomen op de lijst van rechthebbenden of die tegen de daarop voorkomende&#13;
toekenning of omschrijving van rechten bezwaren hebben ingediend, of hun rechtverkrijgenden.&#13;
Art. 61 bepaalt dat, voor zover geen bezwaren zijn ingediend, de&#13;
rechten zoals zij op de lijst van rechthebbenden zijn omschreven en toegekend,&#13;
vaststaan.&#13;
Aard en omvang van de rechten alsmede de rechthebbende staan dus vast voor&#13;
zover daartegen geen bezwaar is ingebracht. Dit vaststaan betekent echter een&#13;
vaststaan in het kader van de ruilverkaveling en heeft geen direct effect op de werkelijke&#13;
rechtssituatie, die kan afwijken van wat in de lijst is opgenomen. In een bekend&#13;
arrest van de HR van 29 oktober 1954, NJ 1955, 1 werd beslist dat het vaststellen&#13;
van de lijst enkel meebrengt dat de ruilverkaveling, vanaf dat moment, zal verlopen&#13;
op de grondslag van de lijst, doch dat vóór de overschrijving van de akte van toedeling&#13;
in de openbare registers, in de rechten niets verandert en iemand zijn eigenaarsrecht,&#13;
tot dat moment, ook al is het niet opgenomen op de lijst, nog tot gelding kan&#13;
brengen.&#13;
Hiermee is echter niet alles gezegd. Vaststelling van de lijst betekent niet dat daarin&#13;
volstrekt geen wijzigingen meer kunnen worden aangebracht. Artikel 60, lid 3&#13;
noemt namelijk naast de op de lijst genoemde rechthebbenden ook hun rechtverkrijgenden.&#13;
Aangezien aan het rechtsverkeer in onroerend goed tijdens de ruilverkaveling geen&#13;
belemmeringen in de weg worden gelegd, kan zich dus de situatie voordoen dat op&#13;
de vastgestelde lijst opgenomen rechthebbenden moeten worden vervangen door&#13;
rechtsopvolgers onder algemene of bijzondere titel. Tot het moment van overschrijving&#13;
van de akte van toedeling in de openbare registers, waarbij de nieuwe&#13;
rechtstoestand definitief zijn beslag krijgt, kunnen dus nog mutaties in de lijst noodzakelijk&#13;
zijn.&#13;
Dit roept met name bezwaren op bij de vaststelling van het plan van toedeling.&#13;
Vooral in het laatste stadium van het opmaken van dit plan is het veelal onmogelijk&#13;
nog met wijzigingen rekening te houden, terwijl zulks, althans voor de PC na de tervisielegging van het plan, in het geheel niet meer mogelijk is tenzij in een bezwarenprocedure&#13;
alsnog een oplossing wordt gevonden.&#13;
In verband met een en ander pleegt de PC kort voor de ter visie legging van het plan&#13;
van toedeling een peildatum vast te stellen, na welke datum met wijzigingen in de&#13;
rechtstoestand bij het opstellen van het plan van toedeling geen rekening meer wordt&#13;
gehouden. De rechtbanken aanvaarden de geldigheid van een dergelijke peildatum&#13;
veelal zonder meer. Zo bijvoorbeeld: Rb. Assen 4 september 1979, P 1981, 3491; Rb.&#13;
Almelo 12 september 1979, AR 1982, 3557; Rb. Almelo 26 september 1979, AR&#13;
1982, 3558; Rb. Maastricht 11 oktober 1979, AR 1982, 3567; Rb. 's-Hertogenbosch 17&#13;
oktober 1980, AR 1984, 3769; Rb. Middelburg 24 november 1982, AR 1984, 3774.&#13;
Anders: Rb. Breda 1 augustus 1972, P. 1973, 3133. Vergelijk ook: Rb. 's-&#13;
Hertogenbosch 14 augustus 1981, AR 1984, 3767.&#13;
Uit de jurisprudentie is niet altijd duidelijk of na de peildatum eigendomsovergang&#13;
(van de oude percelen) heeft plaatsgevonden dan wel of sprake is van een verbintenisrechtelijke&#13;
transactie. Indien eigendomsoverdracht heeft plaatsgevonden&#13;
dient dit ondanks de peildatum te worden geregistreerd en leidt dit ook tot wijziging&#13;
van het recht op toedeling, zodat het niet rekening houden hiermee in feite in strijd is&#13;
met de wet, ook al is wellicht in de praktijk aan die eis na een bepaald tijdstip vrijwel&#13;
niet meer te voldoen.&#13;
Geen probleem is er wanneer enkel sprake is van bijvoorbeeld koop, waarbij men de&#13;
eigendomsovergang zou willen realiseren via het plan van toedeling. Omdat hier geen&#13;
zakelijke rechten in het geding zijn, dient hiermee op geen enkele wijze rekening te&#13;
worden gehouden, nog afgezien van de mogelijkheid dat de transactie is bedoeld om&#13;
overdrachtsrechten te besparen.&#13;
Overigens moet wel worden bedacht dat een wijziging in de rechtssituatie op zich niet&#13;
altijd een goed verkavelingsplan behoeft te doorkruisen, doch ook de mogelijkheid kan&#13;
bevorderen tot een betere verkavelingssituatie te komen, in welk geval men wellicht&#13;
eerder geneigd zal zijn daarmee alsnog rekening te houden, voor zover zulks althans&#13;
mogelijk is gemaakt door indiening van bezwaren.&#13;
In elk geval lijkt mij de stelling geoorloofd, dat de rechtbank aan een door de PC&#13;
vastgestelde peildatum en de daaraan verbonden gevolgen niet gebonden is, nu de wet&#13;
zulks op generlei wijze voorschrijft.&#13;
Een bijkomende moeilijkheid wordt gevormd door het feit dat door de vaststelling&#13;
van het plan van toedeling ook de waardevermeerdering van de kavels (vergelijk art. 98,&#13;
lid 1, sub b Ruilverkavelingswet; art. 210 Landinrichtingswet) vaststaat, zonder dat&#13;
dit nog naar buiten behoeft te blijken. Dit kan betekenen dat op het perceel in de&#13;
toekomst een rente zal komen te drukken, die bij een eventuele verkrijger van het&#13;
perceel vóór de rentevaststelling niet bekend behoeft te zijn. Zoals uit Rb. Assen, 1&#13;
mei 1979, P 1981, 3495 blijkt, kan dit tot een minder prettige verrassing voor de koper&#13;
leiden. Vergelijk ook Rb. Middelburg 24 november 1982, AR 1984, 3774.&#13;
De hiervoor geschetste onzekerheden zouden de verwachting hebben gewettigd, dat&#13;
bij het ontwerpen van de Landinrichtingswet op dit punt wat meer duidelijkheid zou&#13;
worden geschapen. Daarbij zou men niet zover behoeven te gaan als in de Herverkavelingswet&#13;
Noodgebieden (art. 7), waarbij voor de gehele duur van de herverkaveling overdrachten met nietigheid werden bedreigd indien niet de herverkavelingscommissie&#13;
schriftelijk had verklaard dat de overeenkomst niet in strijd is met een behoorlijke&#13;
uitvoering der herverkaveling. Voldoende zou zijn een dergelijke of soortgelijke&#13;
regeling in de wet op te nemen voor de eindfase van de opstelling van het plan&#13;
van toedeling. De praktijk wijst de behoefte aan een dergelijke regeling uit, die nu&#13;
door de PC op eigen gezag wordt getroffen door het vaststellen van een peildatum&#13;
naar analogie van (en veelal samenvallend met) de regeling ter zake van de einddatum&#13;
van de registratie van pachtovereenkomsten (art. 19, tweede lid, Ruilverkavelingswet).&#13;
Vergelijk het Rapport van de Werkgroep Balans Ruilverkavelingswet, Tijdschrift&#13;
voor Kadaster en Landmeetkunde 1968, blz. 361 e.v. In elk geval ware enige&#13;
wettelijke steun bij de huidige praktijk en regeling van de gevolgen daarvan mijns inziens&#13;
wenselijk. Overigens zijn in artikel 170 Landinrichtingswet wel enige wijzigingen&#13;
aangebracht ten opzichte van de regeling in artikel 60 Ruilverkavelingswet 1954.&#13;
Een verslechtering van de rechtsbescherming lijkt mij dat het tweede lid van artikel&#13;
60 Ruilverkavelingswet, waarbij wordt voorgeschreven dat in de kennisgeving&#13;
aan belanghebbenden hun bevoegdheid om bezwaren in te dienen moet worden vermeld,&#13;
in artikel 170 van de Landinrichtingswet niet is opgenomen. Een verbetering&#13;
lijkt mij dat in artikel 170 Landinrichtingswet thans met betrekking tot de termijn&#13;
van indienen van bezwaren wordt gesproken van uiterlijk 14 dagen na de laatste dag&#13;
van terinzagelegging, waar in artikel 60 sprake is van binnen 14 dagen, zodat thans&#13;
ook bezwaren reeds tijdens de terinzageleggingsperiode ingediend ontvankelijk zijn.&#13;
Voorts is bij de tweede nota van wijzigingen een derde lid aan artikel 170 (toen nog&#13;
artikel 158 van het ontwerp) toegevoegd van de volgende inhoud:&#13;
'Rechtsverkrijgende, als bedoeld in het tweede lid, is degene die een zakelijk recht&#13;
verkrijgt en waarvan de verkrijging blijkt uit in de openbare registers in- of overgeschreven&#13;
stukken, alsmede degene die onder algemene titel een recht van huur verkrijgt&#13;
dat is vermeld op de lijst van rechthebbenden.'&#13;
Niet duidelijk is mij waarom in de slotzinsnede alleen verkrijgers onder algemene&#13;
titel van een recht van huur worden genoemd, terwijl toch ook (niet gepubliceerde)&#13;
verkrijging van zakelijke rechten onder algemene titel mogelijk is. Dit geldt te meer&#13;
daar dit recht van huur als persoonlijk recht niet rechtstreeks wordt getroffen door&#13;
de ruilverkaveling en dus eventueel de ruilverkaveling overleeft voor zover niet geregeld&#13;
of opgeheven krachtens artikel 28 Ruilverkavelingswet (vergelijk mijn jurisprudentieoverzicht&#13;
ad art. 28, AR 1983, blz. 380/381). Bovendien: waarom hier de beperking&#13;
tot verkrijging onder algemene titel? Dient niet ook met mutaties onder bijzondere&#13;
titel rekening te worden gehouden? Ook de toelichting op dit punt is in verband&#13;
hiermee niet duidelijk, waarin wordt gesteld dat de slotzinsnede van dit derde&#13;
lid beoogt zeker te stellen dat de landinrichtingscommissie kennis krijgt van alle wijzigingen&#13;
in de rechtstoestand ten einde deze commissie in staat te stellen een plan van&#13;
toedeling te ontwerpen op basis van de actuele rechtstoestand van onroerende zaken&#13;
en daarop rustende rechten. Voor beide categorieën geldt dat men afhankelijk is van&#13;
de activiteiten die ter zake door de rechthebbende worden ondernomen: melding van&#13;
huur of overschrijving van de verkrijging van zakelijke rechten onder algemene titel&#13;
in de openbare registers. Het nieuwe lid verandert in dit opzicht niets in de bestaande&#13;
toestand voor zover ik kan zien. De toelichting op het betreffende lid gaat als volgt voort:&#13;
'Daarnaast is in de praktijk evenwel gebleken dat de aan de toedeling ten&#13;
grondslag liggende rechten los van de eigendom en de zakelijke rechten worden&#13;
overgedragen. Verwerking van deze overdrachten in de kadastrale administratie vindt&#13;
niet plaats (de rechtstoestand wordt nl. niet gewijzigd), zodat de rechtsverkrijgenden&#13;
onbekend blijven aan de landinrichtingscommissie. Deze commissie is dan ook niet in&#13;
staat om met dit soort overdrachten rekening te houden.&#13;
De voorgestelde wijziging stelt, nu het duidelijke omschrijving geeft van wie onder&#13;
rechtverkrijgenden zijn begrepen, tevens buiten twijfel, dat de landinrichtingscommissie&#13;
bij het opmaken van het plan van toedeling met bovengenoemde overdrachten&#13;
geen rekening dient te houden.'&#13;
Allereerst de uitdrukking 'de aan de toedeling ten grondslag liggende rechten': als ik&#13;
het betoog goed begrijp zijn hier bedoeld de toedelingsrechten waaraan de ingebrachte&#13;
zakelijke rechten ten grondslag liggen. Er vindt hier ook geen overdracht plaats, doch&#13;
er is sprake van een overeenkomst welke verplicht tot overdracht van in de toekomst&#13;
toe te delen onroerende goederen, welke overdracht men hoopt te realiseren via het&#13;
plan van toedeling. Ik denk hierbij aan het geval behandeld door de Rb. 's-&#13;
Hertogenbosch 14 september 1981, AR 1984, 3767. Hierbij werd met een dergelijke&#13;
overeenkomst wel rekening gehouden bij het vaststellen van het plan van toedeling.&#13;
Op zichzelf lijkt mij in dit opzicht de in het derde lid getroffen regeling juist. Toedeling&#13;
dient te geschieden op basis van de ingebrachte zakelijke rechten en niet op&#13;
basis van ten aanzien van deze rechten aangegane persoonlijke verplichtingen. Overigens&#13;
lijkt mij dat de getroffen regeling overdracht van toekomstige rechten onverlet laat,&#13;
mits deze in het plan van toedeling vastliggen. Men vergelijke de uiteenzetting terzake&#13;
in het Rapport Balans, blz. 359.&#13;
Aan de hierboven gesignaleerde moeilijkheden die het doorgaande rechtsverkeer&#13;
kunnen opleveren voor de opstelling van het plan van toedeling, draagt de regeling&#13;
geen oplossing bij.&#13;
Ten slotte wijs ik er nog op dat in een later stadium, met name bij het vaststellen van&#13;
het plan van toedeling en van de lijst der geldelijke regelingen, nog vaak onduidelijkheid&#13;
blijkt te bestaan omtrent de omvang van de rechten en wel met name met betrekking tot&#13;
de grenzen der percelen. Strikt genomen dient men hierbij af te gaan op wat bij de lijst&#13;
van rechthebbenden terzake is opgenomen en vastgesteld. Vergelijk Rb. Roermond 25&#13;
juni 1959, P 1964, 2494; Rb. Maastricht 26 februari 1970, P 1970, 2952; Rb. 's-&#13;
Hertogenbosch 5 augustus 1966, P 1978, 3385; Rb. Roermond 31 juli 1981, AR 1984,&#13;
3738; Rb. 's-Hertogenbosch 19 juni 1981, AR 1984, 3802.&#13;
Iets soepeler zijn: Rb. Groningen 18 oktober 1968, P 1970, 2973; Rb. Leeuwarden 8&#13;
oktober 1970, P 1971, 3015; Rb. Utrecht 4 november 1981 en 13 januari 1982, AR&#13;
1984, 3772; Rb. 's-Hertogenbosch 26 juni 1981, AR 1984, 3807; Rb. Roermond 21 juni&#13;
1982, AR 1985, 3938, terwijl een enkele maal een oplossing wordt verkregen door het&#13;
bewerken van overeenstemming tussen partijen: zie Rb. Leeuwarden 21 december&#13;
1978, P 1980, 3442.&#13;
Alvorens uit het bovenstaande enkele algemene conclusies te trekken nog een korte&#13;
vergelijking met de regeling ten aanzien van de pacht. 5. Enkele opmerkingen in verband met de registratie van pachtrechten&#13;
Zoals reeds opgemerkt is voor de vaststelling van de pachtrechten in een ruilverkaveling&#13;
een speciale procedure in de wet voorgeschreven. Bij deze rechten bestaat niet&#13;
de mogelijkheid, als bij zakelijke rechten, het uitgangspunt te nemen bij de kadastrale&#13;
registratie van de percelen. Men is hier vrijwel geheel aangewezen op aanmelding&#13;
door betrokkenen zelf. De artikelen 19 e.v. van de Ruilverkavelingswet&#13;
1954 (art. 151 e.v. Landinrichtingswet) geven hiervoor een afzonderlijke regeling.&#13;
De pachter kan slechts aanspraak maken op toedeling van kavels in pacht indien&#13;
de pachtovereenkomst aan de PC ter registratie is ingezonden. De wet schrijft voor&#13;
dat deze registratie plaats dient te vinden binnen 30 dagen na een door de PC te bepalen&#13;
tijdstip. Indien het betreft een na dit tijdstip aangegane pachtovereenkomst&#13;
dan dient de registratie te geschieden binnen 30 dagen na het aangaan van de overeenkomst,&#13;
doch uiterlijk tot een door de PC vast te stellen tijdstip. De hier vermelde&#13;
tijdstippen worden door de PC ter openbare kennis gebracht.&#13;
Hier is dus uitdrukkelijk in de wet het vaststellen van een 'peildatum' voorgeschreven.&#13;
Dit betekent echter allerminst dat daarmee alle moeilijkheden zijn opgelost.&#13;
Met name ontbreekt hier een uitdrukkelijke bepaling in de wet dat rekening&#13;
moet worden gehouden met de 'rechtverkrijgenden', zoals dat bij de zakelijke rechten&#13;
hiervoor is geschetst. Ook hier echter kunnen zich in de bestaande pachtverhoudingen&#13;
na de peildatum nog allerlei mutaties voordoen. Men kan bijvoorbeeld denken&#13;
aan overlijden van de pachter (met evt. indeplaatsstelling) of aan beëindiging&#13;
van het pachtrecht (bijvoorbeeld door ontbinding, opzegging of gebruikmaking van&#13;
het voorkeursrecht). Nu kunnen partijen bij de pachtovereenkomst in dergelijke gevallen,&#13;
indien zij zich vóór de tervisielegging van het plan van toedeling voordoen,&#13;
nog bezwaar maken tegen het plan van toedeling en op deze wijze proberen de zaak&#13;
alsnog rechtgetrokken te krijgen. Maar de genoemde omstandigheden kunnen zich&#13;
ook voordoen nadat de termijn om bezwaren in te dienen reeds is verstreken.&#13;
Tot welke vervelende consequenties dit kan leiden wordt duidelijk geïllustreerd in&#13;
de uitspraak in kort geding van de president van de Rb. Alkmaar d.d. 18 september&#13;
1985, AR 1986, 3981.&#13;
Het betrof een ontruimingsvordering van F., gericht tegen de PC van de ruilverkaveling&#13;
'Het Grootslag'. Eiser werd niet ontvankelijk verklaard in zijn vordering&#13;
aangezien overeenkomstig de uitspraak van de HR van 10 februari 1984, NJ 1985,&#13;
102; AR 1985, 3902, de PC geen rechtspersoonlijkheid bezit en niet in rechte kan&#13;
worden aangesproken. Het gaat echter om een door de president hierbij ten overvloede&#13;
ten beste gegeven overweging, waarbij de vordering van eiser niet toewijsbaar&#13;
werd verklaard.&#13;
F. was eigenaar van een aantal percelen grond sinds 30 maart 1983. Deze waren&#13;
verpacht aan de SBL. De PC trad op als materieel beheerder voor pachter. Bij beschikking&#13;
van 30 augustus 1984 was in beroep door de pachtkamer van het Hof Arnhem&#13;
op een verzoek tot verlenging van de pachtovereenkomst afwijzend beschikt en&#13;
geconstateerd dat de pachtovereenkomst zou eindigen op 1 november 1985. Pachtkamer&#13;
Hof Arnhem 30 augustus 1984, AR 1986, 3982.&#13;
In het kader van de ruilverkaveling waren door de PC de kavels welke voor de betreffende percelen in de plaats kwamen, toegedeeld aan de rechtsvoorganger van F.&#13;
en was daarop een pachtverhouding gevestigd ten behoeve van S. De tervisie-legging&#13;
van het plan van toedeling had plaatsgevonden op 5 april 1982. Aanvankelijk waren&#13;
hiertegen bezwaren aangevoerd doch later ingetrokken (door de rechtsvoorganger van&#13;
F.). Vaststaat dat de uiteindelijke vaststelling van het plan van toedeling plaatsvond na&#13;
30 maart 1983 en ook na 30 augustus 1984 (datum uitspraak Hof)- S. (lid PC) kreeg&#13;
de pachtkavels toegedeeld in overbedeling in verband met boerderij verplaatsing.&#13;
De president overwoog dat de PC krachtens de haar in artikel 18, lid 2 verleende&#13;
bevoegdheid een nieuwe pachtverhouding had gevestigd. 'Deze bevoegdheid en deze&#13;
pachtverhouding staan los van en worden niet beïnvloed door de pachtovereenkomst&#13;
die bestaat met betrekking tot de voor bovenbedoelde kavels in de ruilverkaveling&#13;
ingebrachte gronden, zoals ook omgekeerd - gelijk de Pachtkamer van het&#13;
Gerechtshof te Arnhem ten overvloede heeft overwogen - deze laatste pachtovereenkomst&#13;
los staat van de ruilverkaveling, met dien verstande dat de PC deze pachtverhouding&#13;
kan opheffen.&#13;
Overeenkomstig het systeem van de Ruilverkavelingswet 1954 komt het er - kort&#13;
gezegd - op neer dat F. 's rechtsvoorganger verpachte grond in de ruilverkaveling&#13;
heeft ingebracht en dat F. daarvoor ook weer verpachte grond terugkrijgt.'&#13;
De president gaat er kennelijk van uit dat met tijdens de ruilverkaveling ontstane&#13;
mutaties in de pachtverhouding geen rekening behoeft te worden gehouden.&#13;
Nu bevat de wet inderdaad niet expliciet een voorschrift dat dit voorschrijft, zoals&#13;
wel bij de zakelijke rechten door de toevoeging in art. 60, lid 3 van 'hun rechtverkrijgenden'.&#13;
Toch bevat de wet impliciet wel degelijk de opdracht om met wijzigingen in de&#13;
rechtspositie rekening te houden. Immers moet de PC bij het vestigen van een nieuwe&#13;
pachtverhouding ervoor zorg dragen dat pachter en verpachter wat het einde en de&#13;
verlengbaarheid van de overeenkomst betreft, zo veel mogelijk dezelfde aanspraken&#13;
behouden als zij aan de opgeheven pachtverhouding konden ontlenen. Die aanspraken&#13;
kunnen, zoals boven reeds opgemerkt, worden beïnvloed door allerlei factoren die&#13;
tijdens de loop van de ruilverkaveling in de rechtsverhouding optreden. Het komt mij&#13;
voor dat redelijkerwijs met deze omstandigheden zo lang maar enigszins mogelijk is&#13;
door de PC rekening wordt gehouden, uiteraard voor zover zij met die&#13;
omstandigheden op de hoogte was. In casu waren die omstandigheden aan de PC&#13;
bekend.&#13;
Bovendien gaat artikel 27 van de wet ervan uit dat de pachtovereenkomst eindigt op&#13;
het moment dat de nieuw gevestigde begint, namelijk op het moment van overschrijving&#13;
van de akte van toedeling in de openbare registers. Dit kan dus nooit het&#13;
geval zijn indien de pachtovereenkomst daarvóór reeds zijn einde heeft gevonden.&#13;
Aan de overweging van het Hof Arnhem dat de belangen van de ruilverkaveling bij&#13;
de beslissing op het verlengingsverzoek niet in aanmerking dienen te worden genomen,&#13;
wordt geheel ten onrechte de conclusie verbonden dat de beslissing op het&#13;
verlengingsverzoek ook geen invloed uitoefent op de door de PC te vestigen nieuwe&#13;
pachtverhouding. 6. Samenvatting en conclusies&#13;
Met het bovenstaande hoop ik in elk geval te hebben aangetoond dat de wet de&#13;
rechtspraktijk op de behandelde punten voor een groot deel in de steek laat. Enerzijds&#13;
blijkt dat men bij de zakelijke rechten met het bijhouden van mutaties tot het&#13;
eind van de rit in moeilijkheden komt, met name op het eind van de vaststelling van&#13;
het plan van toedeling. De toevlucht wordt gezocht, naar analogie van de regeling&#13;
bij de pacht, in het vaststellen van een peildatum, een oplossing die echter niet alle&#13;
moeilijkheden kan oplossen.&#13;
Anderzijds mist men bij de regeling van de pacht een uitdrukkelijke regeling in&#13;
de wet om tot het eind van de rit althans zo veel mogelijk met mutaties in de bestaande&#13;
pachtverhouding rekening te houden.&#13;
Een oplossing voor de problemen is zeker niet eenvoudig. Het is echter onaanvaardbaar&#13;
een willekeurige justitiabele de dupe te laten worden van dergelijke moeilijkheden.&#13;
Bij onvermijdelijke schade voor een betrokken rechthebbende zou in elk&#13;
geval uitdrukkelijk een compensatie in de vorm van een schadevergoeding moeten&#13;
worden gecreëerd.&#13;
Niet ten onrechte noemde Houwing de Ruilverkavelingswet juist op de belangrijkste&#13;
punten duister en onvolledig. Ik constateer dat deze duisterheid en onvolledigheid&#13;
althans op het hier behandelde punt ook onder de Landinrichtingswet zal&#13;
blijven bestaan.</content><legacyfootnotes/><footnotes><footnote/></footnotes><auteurs>Mr B. Dam</auteurs><published>1986-07-01 00:00:00</published><modified>1986-07-01 00:00:00</modified><editiondate>1986-07-01</editiondate><htmlpath>https://denhollander.info/artikel/6364</htmlpath></article>
</articles></edition>