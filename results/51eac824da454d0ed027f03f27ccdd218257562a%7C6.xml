<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2019</searchword><id>15424</id><udhid>UDH:TvAR/15424</udhid><titel>Eigendom in de agrarische sector: geen rustig bezit</titel><searchwords><searchword>TvAR 3/2019</searchword><searchword>UDH:TvAR/15424</searchword></searchwords><attachments><attachment><name>20269.pdf</name><extention>pdf</extention><url>https://denhollander.info/download/20269/ci</url></attachment></attachments><inleiding>&lt;p&gt;Het fundamentele recht op eigendom[2] kan op steeds meer belangstelling rekenen in de agrarische sector, omdat overheden steeds vaker lijken te tornen aan het eigendom van boeren. Voorbeelden van juridische strijd over agrarische eigendom zijn talrijk. Denk bijvoorbeeld aan het stelsel van varkensrechten, de vaststelling van melkveefosfaatreferenties, het verbod op de pelsdierhouderij en meer recent de Regeling fosfaatreductieplan 2017 en het stelsel van fosfaatrechten. Al deze maatregelen grepen (en grijpen soms nog steeds) diep in op boerenbedrijven. Het is dan ook niet verwonderlijk dat boeren steeds vaker een beroep doen op hun eigendomsrecht. Maar hoe succesvol zijn die beroepen? De rechtspraak en de praktijk lijken weerbarstig. Tijd voor een agrarisch-gerelateerde bespreking.&lt;/p&gt;</inleiding><content>&lt;h3&gt;1. Eigendom, een omschrijving&lt;/h3&gt;&lt;p&gt;Art. 5:1 van het Burgerlijk Wetboek (BW) geeft een omschrijving van eigendom: ‘eigendom is het meest omvattende recht is dat een persoon op een zaak kan hebben.’ Lid 2 bepaalt vervolgens dat het de eigenaar met uitsluiting van eenieder vrij staat van de zaak gebruik te maken, mits dit gebruik niet strijdt met 1) rechten van anderen (bijvoorbeeld pacht en pand) en 2) de op wettelijke voorschriften (bijvoorbeeld op het gebied van ruimtelijke ordening en omgeving) en 3) regels van ongeschreven recht gegronde beperkingen (bijvoorbeeld onrechtmatige daad) daarbij in acht worden genomen. Het eigendomsrecht is derhalve een exclusief recht: de eigenaar mag zijn zaak gebruiken met uitsluiting van derden. De vrijheid van de eigenaar om met zijn zaak te doen wat hij wil, is echter niet onbegrensd.&lt;/p&gt;&lt;h3&gt;2. Het recht op eigendom&lt;/h3&gt;&lt;p&gt;Het eigendomsrecht is slechts impliciet in onze Grondwet (hierna: Gw) verankerd. Art. 14 Gw bepaalt enkel dat onteigening alleen kan geschieden in het algemeen belang en tegen een vooraf verzekerde schadeloosstelling. Art. 345 van het Verdrag betreffende de Werking van de Europese Unie (hierna: ﻿VWEU) bepaalt verder: ‘De Verdragen laten de regeling van het eigendomsrecht in de lidstaten onverlet’, waardoor eigendomsrecht in beginsel buiten het Unierecht wordt gelaten. De bescherming van het recht op (privaat) eigendom vormde volgens Schild een gevoelig punt in de onderhandelingen over de totstandkoming van het Europees Verdrag voor de Rechten van de Mens (hierna: EVRM).[3] Bij enkele staten bestond de vrees dat eigendomsbescherming in de weg zou kunnen staan aan de mogelijkheid om een onderneming te nationaliseren om sociaal-politieke redenen.[4] Uiteindelijk is het recht op eigendom niet opgenomen in het EVRM zelf, nadat een voorstel daartoe op veel verzet stuitte van onder meer het Verenigd Koninkrijk.[5] Het recht op ongestoord genot van eigendom, de bescherming tegen ontneming van eigendom en de mogelijkheid tot regulering van eigendom werden ongeveer twee jaar later alsnog vastgelegd in art. 1 van het Eerste Protocol bij het EVRM (art. 1 EP). Het artikel luidt (vertaald) als volgt:&lt;/p&gt;&lt;blockquote&gt;‘Iedere natuurlijke of rechtspersoon heeft recht op het ongestoord genot van zijn eigendom. Aan niemand zal zijn eigendom worden ontnomen behalve in het algemeen belang en onder de voorwaarden voorzien in de wet en in de algemene beginselen van internationaal recht.&lt;/blockquote&gt;&lt;blockquote&gt;De voorgaande bepalingen tasten echter op geen enkele wijze het recht aan, dat een Staat heeft om die wetten toe te passen, die hij noodzakelijk oordeelt om het gebruik van eigendom te reguleren in overeenstemming met het algemeen belang of om de betaling van belastingen of andere heffingen of boeten te verzekeren.’&lt;/blockquote&gt;&lt;p&gt;Het Europees Hof voor de Rechten van de Mens (hierna: EHRM) leidt uit art. 1 EP drie regels af:&lt;/p&gt;&lt;ol&gt;&lt;li class="nummers"&gt;het uitgangspunt dat eigendomsrechten ongestoord moeten kunnen worden genoten;&lt;/li&gt;&lt;li class="nummers"&gt;de verplichting van de staat tot bescherming tegen de ontneming van eigendom;&lt;/li&gt;&lt;li class="nummers"&gt;het recht van de staat tot regulering van eigendom in het algemeen belang.[6]&lt;/li&gt;&lt;/ol&gt;&lt;p&gt;Uit art. 1 EP en de uitleg van het EHRM volgt dat een staat inbreuk mag maken op eigendomsrechten, indien het algemeen belang dat vereist en wanneer de inbreuk voorzien is bij wet en voldoet aan de algemene beginselen van internationaal recht. Art. 1 EP is derhalve een niet-absoluut recht; er mag onder voorwaarden inbreuk op gemaakt worden.[7]&lt;/p&gt;&lt;h3&gt;3. Het Europese begrip ‘possessions’&lt;/h3&gt;&lt;p&gt;Van belang is verder wat het EHRM onder eigendom (‘possessions’) verstaat, omdat die uitleg verschilt van de Nederlandse (en onder 1 kort aangestipte) omschrijving van eigendom. Het begrip ‘eigendom’ wordt door het EHRM ruim uitgelegd, waardoor er sprake is van een breder toepassingsbereik dan is beoogd met de Nederlandse omschrijving van eigendom (de Nederlandse omschrijving van eigendom wordt begrensd door het woord ‘zaak’, hetgeen volgens art. 3:2 BW enkel ‘voor menselijke beheersing vatbare stoffelijke objecten’ omvat). De Hoge Raad heeft de ruime uitleg van het eigendomsbegrip erkend in een felle juridische strijd over varkensrechten.[8] In het arrest oordeelde de Hoge Raad kortgezegd dat mestproductierechten en varkensrechten ook ‘possessions’ zijn in de zin van art. 1 EP. Daaruit vloeide voort dat generieke kortingen op en het buiten beschouwing laten van latente ruimte voor het houden van varkens inbreuken vormden op het ongestoord genot van ‘possessions’ van de bij het arrest betrokken varkenshouders. Daarbij is van belang dat het vaste rechtspraak van het EHRM is om begrippen uit het EVRM (waaronder eigendom) autonoom uit te leggen, waardoor niet van belang is wat naar nationaal recht onder het begrip eigendom wordt verstaan.[9] Het ruime toepassingsbereik van het Europese ‘possessions’ betekent wel dat het begrip niet vast omlijnd is, hetgeen een beoordeling van geval tot geval met zich meebrengt (met soms casuïstische rechtspraak tot gevolg). Doorgaans neemt het EHRM echter vrij snel aan dat sprake is van eigendom in de zin van art. 1 EP. Kort gezegd is daar sprake van in het geval van rechten en belangen die een vermogenswaarde vertegenwoordigen, waardoor bijvoorbeeld ook productierechten en vergunningen als ‘possessions’ worden aangemerkt.[10]&lt;/p&gt;&lt;h3&gt;4. De voorwaarden van art. 1 EP&lt;/h3&gt;&lt;p&gt;Toetsing van de vraag of (ongeoorloofde) inbreuk wordt gemaakt op art. 1 EP, geschiedt aan de hand van de criteria in dat artikel. Van belang is derhalve of de inbreuk 1) in het algemeen belang is en 2) bij wet voorzien. Bij de vraag of de inbreuk in het algemeen belang is, dient voorts de vraag te worden beantwoord of de inbreuk proportioneel is, gezien het beoogde doel. De vereisten en de toetsing daarvan komen hierna aan de orde (te beginnen met het criterium ‘voorzien bij wet’) aan de hand van agrarisch-gerelateerde rechtspraak daarover.&lt;/p&gt;&lt;h4&gt;4.1. Voorzien bij wet&lt;/h4&gt;&lt;p&gt;Voor het criterium ‘voorzien bij wet’ (‘lawfulness’) dient kortgezegd beoordeeld te worden of de inbreuk op het recht op eigendom een wettelijke basis heeft. De wettelijke basis dient bovendien voldoende toegankelijk en precies te zijn en er dient naar nationaal recht een rechtsmiddel te bestaan waarmee men zich tegen een inbreuk kan verweren.[11] In het vereiste liggen derhalve het verbod op willekeur en het rechtszekerheidsbeginsel besloten. Over het eerste criterium heeft het Hof Den Haag zich bijvoorbeeld gebogen in de zaak van een aantal rundveehouders tegen de Staat over de Regeling fosfaatreductieplan 2017 (hierna: het fosfaatreductieplan).[12] Aan de orde was de vraag of het fosfaatreductieplan in strijd was met art. 1 EP. &lt;/p&gt;&lt;p&gt;Het fosfaatreductieplan voorzag kortgezegd in een inperking van het aantal koeien dat rundveehouders mochten houden, met als doel om de uitstoot van fosfaat terug te dringen en met als gevolg dat rundveehouders werden beperkt in hun eigendom. Eén van de stellingen van de rundveehouders was dat art. 13 van de Landbouwwet geen grondslag bood voor het fosfaatreductieplan. Het hof was het daarmee echter niet eens en oordeelde dat de doelstelling van het fosfaatreductieplan, namelijk fosfaatreductie met het oog op het behoud van een Europese vrijstelling (derogatie) om meer fosfaat uit te stoten dan normaliter is toegestaan, paste binnen de kaders van art. 13 van de Landbouwwet.[13] Ook de stelling dat art. 13 in de jaren ’50 in het leven was geroepen om stabiele voedselprijzen te garanderen en dat daar met het fosfaatreductieplan geen sprake van was, kon de rundveehouders niet baten, omdat het hof van oordeel was dat het fosfaatreductieplan ook een zekere marktordenende werking had en dat bovendien een in de jaren ’50 gegeven toelichting niet doorslaggevend behoefde te zijn bij de toepassing van een wettelijke bepaling op thans bestaande problemen, mits die toepassing past binnen de tekstuele kaders van de betreffende bepaling. &lt;/p&gt;&lt;p&gt;Kort en goed lukte het de rundveehouders niet om de bodem onder het fosfaatreductieplan uit te halen, waardoor er geen (althans niet langer) sprake zou zijn van een wettelijke basis en waardoor de regeling mogelijkerwijs niet (langer) voorzien zou zijn bij wet. Het hof overwoog daarover dat de regeling een wettelijke basis had en merkte verder nog op dat er geen algemene regel is die meebrengt dat maatregelen die ingrijpen in het eigendomsrecht uitsluitend bij wet in formele zin mogen worden afgekondigd en dat geen enkele vorm van delegatie is toegestaan. Daarmee zegt het hof in feite dat er de nodige ruimte is bij de beoordeling van de vraag of een regeling bij wet is voorzien. &lt;/p&gt;&lt;p&gt;Ten slotte oordeelde het hof dat de fosfaatreductieregeling voldoende toegankelijk en precies was, omdat de uit de regeling voortvloeiende verplichtingen voor de betrokken veehouders te kennen waren en er nergens uit volgde dat de inhoud van de regeling vragen opriep bij de veehouders. In dat kader stelde het hof hoge eisen aan ondernemers met het oordeel dat die tot op zekere hoogte rekening moeten houden met de mogelijkheid dat hun bedrijfsvoering kan worden onderworpen aan veranderende regelgeving. Ook wees het hof op ‘inherente ondernemersrisico’s’, zonder er verder op in te gaan wat daarmee precies wordt bedoeld, en het feit dat de betrokken rundveehouders professionele veehouders zijn die, in ieder geval op hoofdlijnen, bekend mogen worden geacht met het bestaan van de mestproblematiek en de derogatie.[14] Daarbij achtte het hof ook van belang dat bijvoorbeeld uit de parlementaire stukken al langere tijd productiebegrenzende maatregelen waren af te leiden. Kritische noot daarbij is wel dat ik de eerste rundveehouder nog moet tegenkomen die parlementaire stukken leest, maar het punt van het hof is duidelijk: er wordt nogal wat verwacht van professionele veehouders.&lt;/p&gt;&lt;p&gt;Ook het College van Beroep voor het bedrijfsleven (hierna: CBb) liet zich in het verleden uit over het criterium ‘voorzien bij wet’ in een zaak die een aantal melkveehouders aanspande tegen de staatssecretaris van Economische Zaken.[15] Het CBb diende te oordelen over de vraag of het stelsel van melkveefosfaatreferenties op basis van de Wet verantwoorde groei melkveehouderij (hierna: Wvgm) in strijd was met art. 1 EP. De stelling was dat het stelsel de groei van melkveehouderijen beperkte door aan toename van fosfaatproductie boven de melkveefosfaatreferentie van 2013 de voorwaarde te verbinden dat deze op eigen grond geplaatst diende te worden, voor 100 procent diende te worden verwerkt of een combinatie daarvan. Het CBb beoordeelde eerst, conform de systematiek van het EHRM, of het stelsel van maatregelen in de Wvgm bij geldige en behoorlijk gepubliceerde wet was voorzien en voldeed aan het door het EHRM geformuleerde criterium:&lt;/p&gt;&lt;blockquote&gt;‘The law should be both adequately accessible and foreseeable, that is, formulated with sufficient precision to enable the individual – if need be with appropriate advice – to regulate his conduct.’&lt;/blockquote&gt;&lt;p&gt;Het CBb stelde vast dat het verbod om fosfaat met melkvee te produceren en de uitzonderingen op dat verbod, waar het stelsel van melkveefosfaatreferenties onderdeel van was, in een behoorlijk gepubliceerde wet in formele zin waren neergelegd en dat de maatregelen voldoende nauwkeurig waren geformuleerd om individuen in staat te stellen hun gedrag hierop aan te passen.[16] Daarmee herhaalde het CBb feitelijk enkel het criterium van het EHRM en toetste het niet zozeer (in ieder geval niet met zoveel woorden in de uitspraak) de Wvgm aan het criterium. Wel overwoog het CBb nog dat het feit dat de Wvgm uitging van een referentiejaar in het verleden niet maakte dat de Wvgm niet voorzienbaar was, omdat er volgens het CBb meerdere gelegenheden waren voor melkveehouders (zoals de aankondiging van het wetsvoorstel en de vooraankondiging van de vaststelling van de melkveefosfaatreferenties) om kennis te nemen van de maatregelen. Door deze aankondigingen waren de melkveehouders naar het oordeel van het CBb voldoende in staat geweest om hun gedrag aan te passen aan de nieuwe situatie.[17]&lt;/p&gt;&lt;h4&gt;4.2. Algemeen belang en proportionaliteit&lt;/h4&gt;&lt;p&gt;Bij de vraag of de inbreuk in het algemeen belang is, legt het EHRM een proportionaliteitstoets aan. Hier ligt het zwaartepunt van veruit de meeste agrarisch-gerelateerde rechtspraak over het eigendomsrecht. Er moet een zogenoemde ‘fair balance’ zijn tussen het algemeen belang en het grondrecht waarop inbreuk gemaakt wordt.[18] Het fair-balance-criterium vereist het bestaan van een redelijke mate van evenredigheid tussen de gebruikte middelen en het doel dat ermee nagestreefd wordt.[19] Aan het vereiste van fair balance is niet voldaan, indien er sprake is van een individuele en buitensporige last voor de betrokken persoon.[20] Bij deze afweging is mede van belang of de maatregel in strijd is met eerder door de overheid gewekte verwachtingen.[21] Verder is van belang in hoeverre aanspraak bestaat op vergoeding voor de inbreuk op het eigendomsrecht.[22] Waar het gaat om de beoordeling van wat in het algemeen belang is en de keuze van de middelen om dit belang te dienen, komt de wetgever een ‘wide margin of appreciation’ toe.[23] Deze ruime beoordelingsmarge leidt ertoe dat het EHRM zich in de regel refereert aan het oordeel van de nationale wetgever, tenzij dit oordeel zonder redelijke grond is.[24] Dat het gestelde doel ook met een lichter middel kan worden bereikt, is op zichzelf niet voldoende om te concluderen dat de inbreuk ongerechtvaardigd is.[25] Wel kan de aanwezigheid van alternatieven worden meegewogen in de proportionaliteitstoets.[26]&lt;/p&gt;&lt;h5&gt;4.2.1. Ontneming of regulering?&lt;/h5&gt;&lt;p&gt;Voor de toetsing van het tweede vereiste stellen rechters zich veelal eerst de vraag of sprake is van ontneming van eigendom (de zwaardere variant van eigendomsinmenging) of regulering van eigendom (de lichtere variant). Het verschil is van belang omdat bij ontneming van eigendom (bijvoorbeeld onteigening) per definitie een schadevergoedingsverplichting ontstaat, terwijl dat bij regulering van eigendom niet per definitie het geval is. &lt;/p&gt;&lt;p&gt;Een spraakmakend voorbeeld waarin deze vraag aan de orde was, biedt het arrest van de Hoge Raad over de invoering van de Wet verbod pelsdierhouderij.[27] In deze zaak kwamen de Nederlandse Federatie van Edelpelsdierhouders (NFE) en enkele nertsenhouders op tegen de op 15 januari 2013 in werking getreden Wet verbod edelpelsdierhouderij, die tot gevolg had dat het houden, doden of doen doden van pelsdieren ter verkrijging van de pels verboden werd. Voor nertsenhouders betekent het dat zij (vanwege een overgangstermijn) uiterlijk 1 januari 2024 hun bedrijf moeten beëindigen.&lt;/p&gt;&lt;p&gt;De nertsenhouders stelden zich eerder bij het hof op het standpunt dat sprake was van ontneming, omdat zij hun bedrijf uiterlijk 1 januari 2024 dienen te beëindigen. Het hof ging daar echter niet in mee en oordeelde dat de op of na 1 januari 2024 aanwezige bedrijfsmiddelen (roerende en onroerende zaken) door de wet niet van elke waarde werden beroofd en een meer dan te verwaarlozen waarde vertegenwoordigden, waardoor geen sprake was van ontneming. Tegen dat oordeel kwamen de nertsenhouders bij de Hoge Raad op.&lt;/p&gt;&lt;p&gt;De Hoge Raad oordeelde daar, onder verwijzing naar vaste rechtspraak van het EHRM, over dat niet alleen in het geval van een formele onteigening sprake is van ontneming van eigendom in de zin van art. 1 EP, maar ook indien sprake is van ‘de facto onteigening’. Om vast te stellen of sprake is van de facto onteigening, moet volgens de Hoge Raad worden bezien wat het werkelijke effect van de bestreden maatregel is op de onderneming als geheel. Indien de maatregel leidt tot beëindiging van de onderneming, maar de rechthebbende enig economisch belang of zinvolle gebruiksmogelijkheid behoudt bij (activa van) de onderneming, is geen sprake van de facto onteigening van de onderneming.[28] De Hoge Raad verwees vervolgens naar de vaststelling van het hof dat de fysieke bedrijfsmiddelen waarover de nertsenhouders beschikken hun waarde behouden, eigendom van de nertsenhouders blijven en te gelde kunnen worden gemaakt. In dat licht was geen sprake van de facto onteigening, aldus de Hoge Raad. Dat geldt volgens de Hoge Raad ook indien voor nertsenhouders geen reële mogelijkheid bestaat om op de bestaande locatie een andere onderneming te drijven. Daarmee is zelfs als (onder voorwaarden) een totaalverbod wordt uitgevaardigd op een bepaalde bedrijfstak geen sprake van (de facto) ontneming, maar van regulering van eigendom.[29] De lat voor ontneming van eigendom, en in het verlengde daarvan (volledige) schadevergoeding, ligt derhalve hoog.&lt;/p&gt;&lt;p&gt;Ook het Hof Den Haag stelde zich de vraag of sprake was van ontneming of regulering van eigendom in de eerder genoemde kwestie tussen een aantal rundveehouders en de Staat over het fosfaatreductieplan.[30] In die uitspraak overwoog het hof kort en goed dat de fosfaatreductieregeling een inmenging op (en niet ontneming van) het eigendomsrecht van de betrokken veehouders met zich meebracht, hetgeen overigens ook niet tussen partijen in geschil was. Zuiverder was in mijn optiek geweest ‘regulering en niet ontneming’, maar dat terzijde. &lt;/p&gt;&lt;h5&gt;4.2.2. Fair balance en wide margin of appreciation&lt;/h5&gt;&lt;p&gt;Vervolgens oordeelde het hof over de evenredigheid van het fosfaatreductieplan, waarbij het gewicht toekende aan het feit dat de korting voor grondgebonden bedrijven niet gold, maar enkel gold voor bedrijven die ook daadwerkelijk na de peildatum waren gegroeid en dus hadden bijgedragen aan de groei van de mestproductie in Nederland. Verder achtte het hof van belang dat de regeling, ondanks dat die snel van kracht was geworden, voorzag in stapsgewijze reductie van de omvang van de veestapel en niet direct in volle omvang werkte, waardoor er een mogelijkheid bestond om vee te behouden of deels af te bouwen. Ook nam het hof in aanmerking dat het te verkopen vee op zichzelf zijn marktwaarde behield en dat niet in algemene zin kon worden aangenomen dat de overige productiemiddelen van de veehouders niet meer op nuttige wijze konden worden aangewend. Het hof oordeelde verder dat het ontbreken van een financiële regeling en de beperkte knelgevallenregeling eveneens niet leidden tot disproportionaliteit. Het hof bepaalde daarover dat de voorzienbaarheid van de maatregelen ervoor zorgde dat geen schadevergoedingsverplichting ontstond. Ten slotte werd ook in dit geval het peilmoment in het verleden in het algemeen niet onevenredig geacht, alsmede de korting van 4 procent die het fosfaatreductieplan met zich meebracht. Alles overwegende luidde de conclusie volgens het hof dat geen sprake is van onmiskenbare strijd met art. 1 EP.&lt;/p&gt;&lt;p&gt;In de eerder genoemde kwestie over melkveefosfaatreferenties velde het CBb eveneens een oordeel over de proportionaliteit.[31] Het CBb stipte daartoe eerst de ‘wide margin of appreciation’ aan en overwoog daarover dat de nagestreefde doelstellingen (fosfaatreductie en –regulering in verband met Europese verplichtingen ten aanzien van onder meer het milieu) dermate zwaarwegend zijn, dat het in beginsel aan de wetgever is om te beoordelen welke maatregelen noodzakelijk en aanvaardbaar zijn om de doelstellingen te bereiken. Het CBb brandde zijn vingers niet aan de beoordelingsvrijheid van de wetgever en oordeelde dat niet gezegd kon worden dat de wetgever met de bestreden maatregelen buiten de margin of appreciation was getreden.&lt;/p&gt;&lt;p&gt;Vervolgens oordeelde het CBb, in lijn met het hiervoor besproken arrest van het hof, dat van professionele ondernemers in de als dynamisch bekend staande melkveehouderijsector verwacht mag worden dat zij kunnen inschatten dat er ooit maatregelen te verwachten waren om de productie van dierlijke meststoffen door melkvee te reguleren nadat het melkquotum was afgeschaft. Melkveehouders mochten er volgens het CBb niet in redelijkheid op vertrouwen dat de wetgeving voor regulering van de mestproductie ongewijzigd zou blijven. Vervolgens kende ook het CBb bij de beantwoording van de vraag of sprake was van de vereiste proportionaliteit gewicht toe aan het ondernemersrisico en ook hier oordeelde in dit geval het CBb dat de beperkte knelgevallenregeling niet leidde tot disproportionaliteit, gelet op de wide margin of appreciation. Over de gehoudenheid tot schadevergoeding oordeelde het CBb ten slotte dat die in het geval van regulering slechts bestaat indien in algemene zin niet aan het proportionaliteitsvereiste wordt voldaan. Daarvan was volgens het CBb geen sprake.&lt;/p&gt;&lt;p&gt;In de nertsenkwestie diende het hof ook te oordelen over de fair balance. Daarbij nam het hof in aanmerking dat er sprake was van een overgangstermijn en dat nertsenhouders gedurende deze overgangstermijn, althans het grootste deel daarvan, winstgevend konden blijven. De termijn diende daarom volgens het hof als schadeverminderende factor in aanmerking te worden genomen. Het hof noemde tevens de aanwezigheid van flankerende maatregelen (zoals een sloopregeling) als omstandigheid die van belang was. Ten slotte oordeelde het hof dat de nertsenhouders rekening moesten houden met de mogelijkheid dat het houden van nertsen zou worden verboden, vanwege de lange aanloop naar de uiteindelijke wet en de termijn die nertsenhouders op grond van de wet nog hebben (tot uiterlijk 1 januari 2024) om investeringen terug te verdienen. Dat alles bracht het hof tot de conclusie dat sprake was van een fair balance.[32] &lt;/p&gt;&lt;p&gt;De nertsenhouders konden zich niet in dit oordeel vinden, omdat voor omvangrijke vermogensschade als gevolg van de gedwongen bedrijfsbeëindiging geen compensatie werd geboden. Zij klaagden daarover bij de Hoge Raad. De klachten troffen bij de Hoge Raad echter geen doel. De Hoge Raad oordeelde dat het bestaan van een overgangsperiode die de door een maatregel getroffen eigenaar in staat stelt om zijn schade te beperken, een omstandigheid is die kan bijdragen aan het oordeel dat een redelijk evenwicht is getroffen tussen de eisen van het algemeen belang enerzijds en de bescherming van individuele rechten anderzijds. Verder somde de Hoge Raad een aantal aspecten op die het hof eerder (en volgens de Hoge Raad terecht) bij de ‘fair-balance-afweging’ had betrokken, waaronder: dat er een adequate mogelijkheid was om schade te beperken, dat het verbod op het houden van pelsdieren voor de productie van bont al sinds 1999, en in ieder geval sinds 2006, in die mate voorzienbaar was, dat nertsenhouders geruime tijd voor de invoering van de wet aanleiding hadden om zich op een mogelijk verbod in te stellen, dat vanaf de invoering van de wet nog een ruime overgangsperiode van bijna elf jaar is gegund en dat flankerende maatregelen zijn getroffen die in voorkomend geval een tegemoetkoming in de schade betekenen. Gelet op deze vaststellingen voldeden de wet en het verbod volgens de Hoge Raad aan de vereisten van art. 1 EP.[33]&lt;/p&gt;&lt;h5&gt;4.2.3. Tussenconclusie&lt;/h5&gt;&lt;p&gt;Tot zover de overwegingen van enkele rechtscolleges over de algemene toetsing van art. 1 EP. Daaruit wordt duidelijk dat agrariërs van goeden huize moeten komen, willen zij een geslaagd beroep kunnen doen op een algemene inbreuk op hun eigendomsrecht. Daarbij wordt agrariërs veelal tegengeworpen dat zij professionele ondernemers zijn die eigendomsinbreuken, mits vooraf voldoende bekend, moeten kunnen inschatten en kunnen zien aankomen, dat zij worden geacht daarop in te spelen en dat zij rekening dienen te houden met ondernemersrisico’s. Als daarbij een (beperkte) overgangstermijn wordt gegund, bedrijfsmiddelen (zowel roerend als onroerend) hun waarde niet (geheel) verliezen en eventuele (schadebeperkende) flankerende maatregelen worden genomen, lijkt de algemene stelling dat sprake is van een ontoelaatbare inbreuk op eigendom zowaar een nog onmogelijkere horde. Dat is in lijn met de rechtspraak van het EHRM, waaruit volgt dat een schending van art. 1 EP niet snel wordt aangenomen. Daarbij biedt het EHRM ruimte voor regulering van eigendom zonder (volledige) schadeloosstelling. Dat plaatst de succeskansen van een beroep op het eigendomsrecht in perspectief, maar wil natuurlijk niet zeggen dat ieder beroep op art. 1 EP kansloos is.&lt;/p&gt;&lt;h5&gt;4.2.4. De individuele en buitensporige last&lt;/h5&gt;&lt;p&gt;Zoals hiervoor toegelicht, slaagt een algemeen beroep op een inbreuk op het eigendomsrecht niet snel. Het volgende anker waar agrariërs voor kunnen gaan liggen bij een inbreuk op hun eigendomsrecht is de individuele en buitensporige last (hierna: disproportionele last). Dat het stellen en bewijzen van een disproportionele last een hele klus is, volgt wel uit de zaken over het fosfaatreductieplan en (deels) de melkveefosfaatreferenties. In de zaak over het fosfaatreductieplan trachtten de rundveehouders om aan de hand van een (rapport over een) ‘voorbeeldbedrijf’ te onderbouwen dat sprake was van een disproportionele last. Daar maakte het hof korte metten mee. Het hof oordeelde dat het voorbeeldbedrijf niet de specifieke situatie van de rundveehouders weergaf en derhalve niet kon dienen als onderbouwing voor de stelling dat sprake was van een disproportionele last. Dat de rundveehouders wel gegevens overlegden waaruit gedane investeringen en verhoogde financieringslasten volgden, maakte dat, zonder nadere toelichting, die ontbrak, niet anders.[34] &lt;/p&gt;&lt;p&gt;Een soortgelijk oordeel volgde in de melkveefosfaatreferentie-kwestie. Daarin oordeelde het CBb dat enkele appellanten zelfs in het geheel geen individuele omstandigheden naar voren brachten, die noopten tot het verrichten van een individuele toets. Enkele andere appellanten voerden weliswaar individuele omstandigheden aan, maar legden daarbij geen relatie tussen die omstandigheden en art. 1 EP, waardoor ook zij hun beroep zagen stranden. De overige appellanten leverden volgens het CBb wel voldoende bewijs voor de stelling dat mogelijkerwijs sprake was van een disproportionele last. De staatssecretaris probeerde zich er vervolgens gemakkelijk van af te maken met de stelling dat het stelsel van melkveefosfaatreferenties een begunstigende maatregel inhield, waardoor geen sprake kon zijn van een disproportionele last, maar daar trapte het CBb niet in. Het CBb oordeelde dat de staatssecretaris onvoldoende onderzoek had gedaan naar de stelling van de overige appellanten dat sprake was van een disproportionele last, waardoor de besluiten niet voldoende zorgvuldig waren voorbereid en gemotiveerd.[35] De staatssecretaris diende te onderzoeken of de vastgestelde referenties op grond van bijzondere, niet voor alle melkveehouders geldende feiten en omstandigheden een disproportionele last opleverden als bedoeld in art. 1 EP.&lt;/p&gt;&lt;p&gt;In de nertsenzaak kwam de disproportionele last ook aan bod en ook de nertsenhouders leken zich onvoldoende bewust van de (zware) stelplicht en, bij betwisting, bewijslast die op agrariërs rust als een beroep wordt gedaan op een disproportionele last. Het hof oordeelde namelijk dat de conclusie op zichzelf juist is dat sprake kan zijn van een disproportionele last, ook al is er in het algemeen sprake van een fair balance. Het is dan echter aan de nertsenhouders om gemotiveerd te stellen dat daar in hun afzonderlijke geval sprake van is. Dat hadden de nertsenhouders volgens het hof niet, althans onvoldoende, gedaan, door enkel te volstaan met het becijferen van inkomstenverliezen over een groot aantal jaren. Daarbij overwoog het hof dat toekomstige inkomsten geen eigendom zijn in de zin van art. 1 EP en daardoor niet kunnen meewegen in een oordeel over de disproportionele last.[36] Voorts overwoog het hof dat de nertsenhouders miskenden dat de vraag of schade een disproportionele last is, afhankelijk is van tal van omstandigheden, zoals de winstgevendheid en vermogenspositie van de individuele nertsenhouder en dat gegevens daarover geheel ontbraken. Ten slotte overwoog het hof dat de vraag of sprake is van een disproportionele last pas beoordeeld kan worden aan het eind van de overgangsperiode, wanneer bekend is wat de gevolgen van het verbod zijn voor de praktijk en voor individuele nertsenhouders.[37] De nertsenhouders klaagden nog bij de Hoge Raad over het oordeel van het hof, maar ook de Hoge Raad was onverbiddelijk en overwoog dat het hof niet in hoefde te gaan op het bewijsaanbod van de nertsenhouders.[38] Daarmee kregen de nertsenhouders van het hof en de Hoge Raad een flinke tik op de vingers waar het ging om de stelling dat sprake was van een individuele disproportionele last. Om die last aan te kleden, moet men dus goed beslagen ten ijs komen.&lt;/p&gt;&lt;h5&gt;4.2.5. Wanneer lukte het wel?&lt;/h5&gt;&lt;p&gt;De in het begin van dit artikel genoemde zaak over varkensrechten bood de opening voor individuele agrariërs (in dit geval varkenshouders) om hun disproportionele last aan te tonen.[39] In deze zaak lag de vraag voor of de wetgever met de Wet herstructurering varkenshouderij (Whv) en het daarin geïntroduceerde stelsel van varkensrechten kon besluiten tot (gefaseerde) kortingen (van 10 en maximaal 15 procent) op de eerder bij wet (Wet verplaatsing mestproductie) toegekende mestproductierechten en tot het verloren gaan van latente ruimte, zonder toekenning van schadevergoeding. De Nederlandse Vakbond Varkenshouders (NVV) vond van niet en mikte (onder meer) op onverbindendverklaring van de wet wegens strijd met (onder meer) art. 1 EP.&lt;/p&gt;&lt;p&gt;Het hof maakte bij de beoordeling of de Whv voldeed aan het in art. 1 EP opgesloten vereiste van evenredigheid volgens Van Buuren onderscheid tussen twee vragen.[40] Enerzijds zag het hof zich voor de vraag gesteld of de vereiste ‘fair balance’ tussen het algemeen belang en de belangen van de varkenshouders rechtvaardigde dat de door de regulering van eigendom veroorzaakte schade onvergoed bleef. Die vraag beantwoordde het hof bevestigend. Anderzijds zag het hof zich voor de vraag gesteld of die regulering voldeed aan het geschiktheids- en noodzakelijkheidscriterium, te weten of de maatregelen tot het gestelde doel konden leiden, respectievelijk of dat doel met minder ingrijpende maatregelen verwezenlijkt kon worden. Die tweede vraag beantwoordde het hof positief voor de eerste tranche van de korting van 10 procent, maar negatief voor de tweede van (maximaal) 15 procent. Voor het hof stond niet vast dat de tweede korting ook werkelijk noodzakelijk was.[41] &lt;/p&gt;&lt;p&gt;Op dit punt verweet de Hoge Raad het hof dat het een onjuiste maatstaf aanlegde.[42] Volgens Van Buuren verloor het hof uit het oog dat – ook volgens de rechtspraak van het EHRM – de wetgever bij de beoordeling van de vraag of aan het vereiste van evenredigheid is voldaan een ruime beoordelingsmarge (wide margin of appreciation) toekomt.[43] Anderzijds had het hof volgens de Hoge Raad niet tot een oordeel kunnen komen dat de aan de varkenshouders toegebrachte schade onvergoed mocht blijven zonder na te gaan of voor elk van de eisers afzonderlijk kon worden aangenomen dat er geen sprake was van een disproportionele last als gevolg van de kortingsmaatregelen. De Hoge Raad oordeelde dat verwijzing moest volgen en merkte in het kader van de verwijzing nog op dat de vraag of een wet in overeenstemming is met art. 1 EP in belangrijke mate een rechtsvraag is. Daartoe overwoog de Hoge Raad dat bij de beoordeling of de regeling in de Whv voldeed aan de ingevolge art. 1 EP te stellen eisen van proportionaliteit in aanmerking moest worden genomen:&lt;/p&gt;&lt;ul&gt;&lt;li class="streepjes"&gt;dat de doelstellingen zwaarwegend zijn (onder meer milieu en dierenwelzijn);&lt;/li&gt;&lt;li class="streepjes"&gt;dat het in beginsel aan de wetgever is om te beoordelen welke maatregelen tot het bereiken van dergelijke doelstellingen noodzakelijk en aanvaardbaar zijn en dat niet gezegd kan worden dat de wetgever met de bestreden maatregelen is getreden buiten de hem toekomende ‘wide margin of appreciation’;&lt;/li&gt;&lt;li class="streepjes"&gt;dat het in beginsel niet ongerechtvaardigd is om de kosten verbonden aan maatregelen ter beperking van schade aan het milieu en andere maatschappelijke belangen voor rekening te laten van de bedrijven die die schade veroorzaken;&lt;/li&gt;&lt;li class="streepjes"&gt;dat de mestproductierechten en de varkensrechten in eerste instantie krachtens de wet aan de varkenshouders zijn toegekend op basis van berekeningen uitgaande van de bestaande omvang van hun bedrijf en in zoverre door de varkenshouders om niet zijn verworven;&lt;/li&gt;&lt;li class="streepjes"&gt;dat de Whv de mogelijkheid biedt voor een knelgevallenregeling in gevallen van onbillijkheden van overwegende aard.&lt;/li&gt;&lt;/ul&gt;&lt;p&gt;Over de vraag of het de wetgever vrij stond om direct ook te voorzien in een tweede korting (de korting van maximaal 15 procent), overwoog de Hoge Raad dat hierbij tegenstrijdige belangen tegen elkaar afgewogen moesten worden. Enerzijds moest in aanmerking worden genomen dat de bestreden maatregelen van de Whv aan de varkenshouders nadeel toebrachten en dat het, om te voorkomen dat dit – achteraf bezien – onnodig geschiedt, gewenst was om de bepaling van de omvang van de kortingen zoveel mogelijk op recente gegevens te baseren. Anderzijds noopt het belang van de rechtszekerheid ertoe om op redelijke termijn aan de burger bekend te maken welke maatregelen hem te wachten staan. Een tijdige afkondiging van dergelijke maatregelen kan bovendien van belang zijn voor de effectiviteit ervan. Ook dient aan overheidsorganen een zekere termijn te worden gegeven voor de uitvoering van dergelijke maatregelen. De Hoge Raad oordeelde vervolgens dat de wetgever ook met de tweede korting niet buiten de wide margin of appreciation was getreden.&lt;/p&gt;&lt;p&gt;De conclusie luidde dat art. 1 EP in beginsel geen grond bood om de Whv buiten toepassing te laten voor varkenshouders die door de maatregelen slechts getroffen waren in mestproductierechten of varkensrechten die ingevolge de wet aan hen waren toegekend en die zij niet op een andere wijze tegen betaling hadden verworven. De Hoge Raad zag wel aanleiding om te laten onderzoeken of de maatregelen van de Whv voor één of meer varkenshouders ‘in verband met bijzondere, niet voor alle varkenshouders geldende, feiten en omstandigheden’ een disproportionele last vormden en of de desbetreffende bepalingen van de Whv om die reden voor hen buiten toepassing moesten worden gelaten, althans zolang niet was voorzien in een adequate financiële compensatie. In het bijzonder noemde de Hoge Raad varkenshouders die mestproductie-/varkensrechten tegen betaling hadden verworven, waarbij met name van belang was in hoeverre de Staat verwachtingen had gecreëerd, die, bijvoorbeeld, tot uitdrukking waren gekomen in de prijs waartegen de betrokken rechten waren verworven. Ten slotte wees de Hoge Raad op de knelgevallenregeling als mogelijke verzachtende omstandigheid.&lt;/p&gt;&lt;h5&gt;4.2.6. Het lot van de varkenshouders na verwijzing&lt;/h5&gt;&lt;p&gt;De taakstelling van de varkenshouders na verwijzing door de Hoge Raad was helder: zij dienden zeer precies te stellen en bij betwisting te bewijzen in hoeverre en in welke mate de bestreden maatregelen van de Whv voor hen een disproportionele last opleverden.[44] &lt;/p&gt;&lt;p&gt;Bij de beoordeling van de disproportionele last stelde het hof voorop dat alle omstandigheden van het individuele geval van belang zijn, inclusief de omstandigheden die meer in het algemeen ook voor (alle) andere varkenshouders gelden, zij het dat die laatstgenoemde, algemene omstandigheden op zichzelf onvoldoende zijn om die conclusie te kunnen dragen.[45] Het hof onderzocht vervolgens de latente ruimte die enkele varkenshouders hadden verloren door de maatregelen van de Whv. Daarbij moest volgens het hof zoveel mogelijk worden uitgegaan van de feitelijke situatie en de gevolgen die de overheidsmaatregelen uiteindelijk hadden. De situatie van één van de varkenshouders werd erdoor gekenmerkt dat hij in 1993 investeringen had gedaan om, ondanks zijn ziekte, toch hetzelfde aantal varkens te kunnen houden als voorheen. Door de ontneming van een substantieel deel van zijn mestproductierechten kon hij zijn voornemen echter de facto niet verwezenlijken, waardoor zijn investeringen goeddeels nutteloos waren. Daarbij was van belang dat hij door omstandigheden buiten zijn eigen toedoen om niet onder de knelgevallenregeling viel. &lt;/p&gt;&lt;p&gt;Uiteindelijk was het hof van oordeel dat de maatregelen van de Whv een verlies van 34 procent latente ruimte voor de betreffende varkenshouder opleverden en dat de gedane investeringen van 60.000 (destijds) gulden nutteloos waren.[46] Dat bracht het hof tot het oordeel dat de betreffende varkenshouder onevenredig in zijn belangen was getroffen, waardoor er sprake was een disproportionele last. Vervolgens oordeelde het hof dat een verlies van 34 procent aan latente ruimte aanzienlijk meer was dan het door de gemiddelde varkenshouder geleden verlies van 18 procent[47] en dat de varkenshouder met zowel het flinke verlies aan latente ruimte als het nutteloos worden van zijn investering geen rekening hoefde te houden.[48] De slotsom was dat art. 1 EP was geschonden en dat de Staat zich schuldig maakte aan een onrechtmatige daad jegens de varkenshouder. De Staat diende de geleden en nog te lijden schade te vergoeden, op te maken bij staat.[49]&lt;/p&gt;&lt;p&gt;De vorderingen van de overige varkenshouders werden uiteindelijk door het hof afgewezen.[50] Daarbij achtte het hof van belang dat omstandigheden die voor (alle) andere varkenshouders gelden, onvoldoende zijn om de conclusie te kunnen dragen dat sprake is van een disproportionele last. Het vermogensverlies van de overige varkenshouders was volgens het hof te beperkt van omvang, waardoor de als gevolg van de Whv geleden nadelen te weinig gewicht in de schaal legden voor de stelling dat van een fair balance geen sprake was.&lt;/p&gt;&lt;h5&gt;4.2.7. Art. 1 EP en fosfaatrechten&lt;/h5&gt;&lt;p&gt;Een recent voorbeeld waarin een beroep op schending van art. 1 EP ook slaagde, had betrekking op het per 1 januari 2018 ingevoerde stelsel van fosfaatrechten.[51] Het stelsel van fosfaatrechten houdt kortgezegd in dat rundveehouders met bedrijfsmatig gehouden melkvee niet méér fosfaat mogen produceren dan het aantal fosfaatrechten dat zij hebben. Het aantal fosfaatrechten werd vastgesteld aan de hand van de productie van dierlijke meststoffen door melkvee dat op 2 juli 2015 op een bedrijf werd gehouden en was geregistreerd. Veel rundveehouders hadden hun veestapel na deze peildatum echter uitgebreid, waardoor zij over onvoldoende fosfaatrechten beschikten en waardoor zij melkvee dienden af te voeren. Dat leverde een inmenging in het eigendomsrecht op. Met deze inmenging waren de rundveehouders het niet eens, waarna een rechtsgang (naar uiteindelijk het CBb) volgde.&lt;/p&gt;&lt;p&gt;De rundveehouders stelden zich op het standpunt dat sprake was van een algemene schending van art. 1 EP en dat daarnaast sprake was van individuele schendingen van het artikel.&lt;/p&gt;&lt;p&gt;Over de algemene schending van art. 1 EP oordeelde het CBb eerder in een uitspraak van 17 oktober 2018.[52] Het beroep op schending van art. 1 EP op regelingsniveau werd, in lijn met de hiervoor besproken rechtspraak, niet gehonoreerd. Met name de voorzienbaarheid van het stelsel van fosfaatrechten werd de rundveehouders zwaar aangerekend. Ook hier stond de ruime margin of appreciation in de weg aan een geslaagd beroep op art. 1 EP. Toch is de uitspraak van het CBb om twee redenen interessant. De eerste reden is een opsomming van omstandigheden die het CBb voor de fair-balance-toets van belang vindt. Het CBb somde achtereenvolgens op: de voorzienbaarheid (redelijke verwachtingen van de betrokkene), de legaliteit van het gebruik dat wordt aangetast, de geleidelijke invoering van de wet, of er flankerend beleid is, of enige compensatie door de overheid wordt geboden en of er een knelgevallenvoorziening is.[53]&lt;/p&gt;&lt;p&gt;De tweede reden is een opsomming van omstandigheden die voor de toetsing van de disproportionele last van belang kunnen zijn.[54] Het CBb woog bijvoorbeeld mee dat de systematiek van het fosfaatrechtenstelsel enerzijds bedrijven met significante waardevermeerdering oplevert (omdat de rechten verhandelbaar zijn en dus veelal een aanzienlijke vermogenswaarde vertegenwoordigen), maar anderzijds ook bedrijven die zwaar getroffen worden (omdat deze bedrijven te weinig rechten toegekend hebben gekregen en de rechten niet gemakkelijk aan te vullen zijn). Onder deze omstandigheden oordeelde het CBb dat de gevolgen van het fosfaatrechtenstelsel niet per se categoraal op grond van ondernemersrisico voor rekening van de bedrijven kwamen. Verder was volgens het CBb van belang of er (een vorm van) compensatie werd geboden, of er flankerende maatregelen waren (en zo ja, welke) en of er uitzonderingen werden gemaakt op de toekenning van fosfaatrechten. Beperkte voorzieningen en het ontbreken van een overgangstermijn leiden volgens het CBb sneller tot de conclusie dat sprake is van een disproportionele last. Daarbij dient ook het (zware) financiële nadeel van ondernemers te worden meegewogen. Het moet volgens het CBb wel gaan om een ‘bijzonderheid’. Die bijzonderheid kan bijvoorbeeld zijn gelegen in de mate waarin de melkveehouder wordt getroffen en de vraag of de melkveehouder daarbij ook privé wordt geraakt. Bij de beoordeling is van belang tot welk verlies de maatregel precies leidt, waarbij de mogelijkheid van alternatieve aanwending van bijvoorbeeld bedrijfsmiddelen onder meer een rol speelt. De bewijslast daarvan ligt volgens het CBb in beginsel bij appellanten. Dat noopt al gauw tot inzage in het volledige financiële reilen en zeilen van een agrarisch bedrijf. Daarnaast kunnen andere omstandigheden een rol spelen, aldus het CBb. Wat die omstandigheden verder zijn, wordt echter in het midden gelaten.&lt;/p&gt;&lt;p&gt;In verschillende uitspraken van 9 januari 2019 kwam het CBb vervolgens toe aan individuele toetsing van de vraag of het fosfaatrechtenstelsel een inbreuk op art. 1 EP opleverde. Die beroepen leverden voor het grootste gedeelte niets op. Er was echter één uitzondering. Het ging om een appellant die oorspronkelijk een gemengd bedrijf had met varkens en rundvee. Het melkveebestand bestond uit ongeveer 60 melkkoeien en ongeveer 40 stuks jongvee. Na het overlijden van zijn echtgenote in 2010 besloot appellant om de varkenstak te beëindigen en om de melkveetak uit te breiden, mede gelet op de zorg die hij had voor zijn drie jonge kinderen. Voor de omschakeling van het bedrijf deed hij destijds aanzienlijke investeringen.&lt;/p&gt;&lt;p&gt;Voor de beoordeling van de disproportionele herhaalde het CBb de standaardregel dat gewicht toekomt aan alle omstandigheden van het geval. In dit geval was volgens het CBb van belang dat de getroffen bedrijven legaal waren uitgebreid en investeringen hadden gedaan op grond van door de overheid verleende vergunningen voor het houden van een specifiek aantal melkkoeien en jongvee. Aan de andere kant woog de voorzienbaarheid van de fosfaatreducerende maatregelen zwaar mee.&lt;/p&gt;&lt;p&gt;Vervolgens kwam het CBb toe aan het rapport waarin appellant aannemelijk maakte dat de continuïteit van zijn bedrijf als gevolg van het fosfaatrechtenstelsel in gevaar was en dat hij een zware financiële last ondervond. Het rapport bevatte een viertal scenario’s:&lt;/p&gt;&lt;ul&gt;&lt;li class="streepjes"&gt;het scenario dat geen fosfaatrechtenstelsel zou gelden;&lt;/li&gt;&lt;li class="streepjes"&gt;het scenario dat alleen de generieke korting van 8,3 procent zou zijn toegepast;&lt;/li&gt;&lt;li class="streepjes"&gt;het scenario van voortzetting van het bedrijf met de toegekende fosfaatrechten;&lt;/li&gt;&lt;li class="streepjes"&gt;het scenario van voortzetting van het bedrijf met aankoop van de benodigde fosfaatrechten.&lt;/li&gt;&lt;/ul&gt;&lt;p&gt;Uit het rapport volgde dat de laatste twee scenario’s een niet lonende exploitatie met jaarlijks terugkerend liquiditeitstekort opleverden, waardoor voortzetting van het bedrijf niet realistisch was. De te verwachten financiële ontwikkeling onder de eerste twee scenario’s, leidden wel tot een lonende exploitatie. Ook volgde uit het rapport dat de bedrijfsmiddelen nauwelijks op een andere manier konden worden aangewend, omdat de productiemiddelen waren gericht op het eigen melkveebedrijf en afstoting van grond bij het bedrijf gevolgen zou hebben voor het te winnen ruwvoer en de mestplaatsingsruimte.[55]&lt;/p&gt;&lt;p&gt;Vervolgens ging het CBb in op de keuze van appellant om de varkenstak van zijn bedrijf te beëindigen en om volledig in te zetten op melkvee. Die keuze was volgens het CBb begrijpelijk, omdat de melkveehouderij als minder arbeidsintensief te boek staat dan de varkenshouderij en daarom beter gecombineerd kan worden met de zorg voor drie jonge kinderen. Daarbij was de varkenstak te klein om de noodzakelijke grote investeringen (zoals een luchtwasser) te rechtvaardigen.&lt;/p&gt;&lt;p&gt;Ten slotte kende het CBb gewicht toe aan het ontbreken van een flankerende maatregel voor het omzetten van varkensrechten in fosfaatrechten. Het CBb oordeelde dat appellant niet mocht rekenen op een dergelijke voorziening, maar dat het ontbreken ervan in het kader van de toetsing aan art. 1 EP niet zonder betekenis was.&lt;/p&gt;&lt;p&gt;Deze omstandigheden leidden er volgens het CBb toe dat de voorzienbaarheid van het fosfaatrechtenstelsel appellant niet ten volle kon worden tegengeworpen. Daarbij waren de keuzes van appellant vanwege de bijzondere omstandigheden begrijpelijk volgens het CBb, waarna het tot de slotsom kwam dat sprake was van strijd met art. 1 EP. Het bestreden besluit werd vernietigd en de staatssecretaris diende een nieuw besluit te nemen met inachtneming van de uitspraak van het CBb.&lt;/p&gt;&lt;h3&gt;5. Eigendom, geen rustig bezit?&lt;/h3&gt;&lt;p&gt;Het pad voor agrariërs om te komen tot onverbindendverklaring van een wet of regeling dan wel schadevergoeding op grond van een schending van art. 1 EP is bezaaid met obstakels. Het luistert nauw. Beroepen bij Nederlandse rechters op algemene schendingen van art. 1 EP worden (in ieder geval tot op heden) zelden tot nooit gehonoreerd, zeker niet wanneer overheden de betreffende maatregelen tijdig (en bij wet voorzien) bekend maken, een (beperkte) overgangstermijn gunnen en/of (schadebeperkende) flankerende maatregelen nemen. Ook de vraag of bedrijfsmiddelen (zowel roerend als onroerend) hun waarde daarbij (deels) behouden is van belang. Daarbij dienen ondernemers zich bewust te zijn van inherente ondernemersrisico’s en het feit dat zij tot op zekere hoogte bekend worden geacht met relevante wet- en regelgeving en de veranderlijkheid daarvan. Als ‘succesverhalen’ kunnen (in ieder geval tot nu toe) enkel zeer specifieke beroepen op de individuele disproportionele last worden genoemd, maar ook hier waren verschillende hordes te nemen en ook hier lag de stel- en bewijslat hoog. Er dient bijvoorbeeld aangetoond te worden dat het specifieke nadeel van een agrariër het nadeel van andere ‘lotgenoten’ (ver) overstijgt en dat met dat specifieke nadeel geen rekening kon en behoefde te worden gehouden. Dat vraagt om (zeer) bijzondere omstandigheden. Onmogelijk is die stelling en het bewijs daarvan niet, maar het vergt nogal wat. Dat neemt niet weg dat er in de toekomst ongetwijfeld nog meer agrarisch-gerelateerde rechtspraak zal verschijnen over het eigendomsrecht. Daarmee is het eigendomsrecht in de agrarische sector de komende tijd zeker nog geen rustig bezit.&lt;/p&gt;</content><legacyfootnotes/><footnotes><footnote>1 Rico Ligtvoet is advocaat bij Goorts + Coppens te Deurne.</footnote><footnote>2 Het Hof van Justitie van de Europese Unie heeft het eigendomsrecht erkend als grondrecht, onder verwijzing naar art. 1 EP EVRM, in het arrest van 13 december 1979, &lt;span class="italic"&gt;Hauer/Land Rheinland&lt;/span&gt;, appl. nr. 44/79.</footnote><footnote>3 Ondertekening van het EVRM door Nederland geschiedde op 4 november 1950 in Rome, ratificatie volgde op 31 augustus 1954. Zie over de ontstaansgeschiedenis van art. 1 EP: Y. Haeck, ‘The genesis of the property clause under article 1 of the First Protocol to the European Convention on Human Rights’, in: &lt;span class="italic"&gt;Propriété et droits de l’homme. Property and human rights, &lt;/span&gt;H. Vandenberghe (red.), Leuven 2006, P. 165-194.</footnote><footnote>4 A.J.P. Schild, ‘De betekenis van art. 1 Eerste Protocol voor het ondernemingsrecht’, in: &lt;span class="italic"&gt;NJCM-Bulletin, jrg. 32 (2007), nr. 5, p. 605 e.v.&lt;/span&gt;</footnote><footnote>5 Y. Haeck, ‘Artikel 1 Eerste Protocol’, in: &lt;span class="italic"&gt;Handboek EVRM, &lt;/span&gt;J. Vande Lanotte en Y. Haeck (red.), Antwerpen-Oxford, deel II, 2004, p. 303.</footnote><footnote>6 Zie bijvoorbeeld EHRM 11 januari 2007, &lt;span class="italic"&gt;Anheuser-Busch/Portugal&lt;/span&gt;, appl. nr. 73049/01, r.o. 63.</footnote><footnote>7 Zie voor een uiteenzetting van de algemene beginselen van art. 1 EP: EHRM 13 december 2016, ECLI:CE:ECHR:2016:1213JUD005308013, &lt;span class="italic"&gt;AB&lt;/span&gt; 2017/212 (&lt;span class="italic"&gt;Beláné Nagy/Hongarije&lt;/span&gt;), r.o. 72 e.v. EHRM 5 september 2017, ECLI:NL:CE:ECRH:2017:0905JUD00781173 (&lt;span class="italic"&gt;Fábián/Hongarije&lt;/span&gt;).</footnote><footnote>8 HR 16 november 2001, &lt;span class="italic"&gt;NJ&lt;/span&gt; 2002,569, r.o. 6.1.2 &amp; 6.1.3, m.nt. E.A. Alkema &amp; T. Koopmans;&lt;span class="italic"&gt; AB&lt;/span&gt; 2002, 25 m.nt. P.J.J. van Buuren.</footnote><footnote>9 EHRM 11 januari 2007, &lt;span class="italic"&gt;Anheuser-Busch/Portugal&lt;/span&gt;, appl. nr. 73049/01, r.o. 63.</footnote><footnote>10 Zie over vergunningen EHRM 13 januari 2015, &lt;span class="italic"&gt;Vékony/Hongarije&lt;/span&gt;, appl. nr. 65681/13 en EHRM 7 juli 1989, &lt;span class="italic"&gt;Tre Traktörer Aktiebolag/Zweden, &lt;/span&gt;appl. nr. 10873/84.</footnote><footnote>11 EHRM 24 november 2005, &lt;span class="italic"&gt;Capital Bank AD/Bulgarije, &lt;/span&gt;appl. nr. 49429/99, r.o. 134.</footnote><footnote>12 Hof Den Haag 31 oktober 2017, ECLI:NL:GHDHA:2017:3067, r.o. 10 e.v.; JM 2018/8 m.nt. C. Korkmaz; JOM 2017/1170; &lt;span class="italic"&gt;TvAR&lt;/span&gt; 2017/5905, m.nt. H.A. Verbakel-Van Bommel.</footnote><footnote>13 Boeren mogen volgens de Europese Nitraatrichtlijn normaliter maximaal 170 kilogram stikstof uit dierlijke mest per hectare per jaar gebruiken op landbouwgrond. Nederland heeft toestemming van de Europese Commissie om hier in 2018 en 2019 van af te wijken (de derogatie). Daardoor mogen boeren onder voorwaarden 230 of 250 kilogram stikstof gebruiken op hun landbouwgrond.</footnote><footnote>14 Hof Den Haag 31 oktober 2017, ECLI:NL:GHDHA:2017:3067, r.o. 26 e.v.</footnote><footnote>15 CBb 15 juni 2016, ECLI:NL:CBB:2016:149; &lt;span class="italic"&gt;AB&lt;/span&gt; 2017/34, m.nt. T. Barkhuysen &amp; M.L. van Emmerik; JOM 2016/580; &lt;span class="italic"&gt;TvAR&lt;/span&gt; 2016/5849 m.nt. H.A. Verbakel-Van Bommel.</footnote><footnote>16 CBb 15 juni 2016, ECLI:NL:CBB:2016:149, r.o. 5.3.2.</footnote><footnote>17 CBb 15 juni 2016, ECLI:NL:CBB:2016:149, r.o. 5.3.3.</footnote><footnote>18 Zie bijvoorbeeld EHRM 14 november 2017: ECLI:NL:CE:ECHR:2017:1114DEC004618416 (&lt;span class="italic"&gt;P. Playsier/Nederland&lt;/span&gt;).</footnote><footnote>19 Zie bijvoorbeeld EHRM 5 januari 2000, &lt;span class="italic"&gt;NJ&lt;/span&gt; 2000, 571 (&lt;span class="italic"&gt;Beyeler/Italië&lt;/span&gt;), r.o. 114.</footnote><footnote>20 EHRM 23 september 1982, &lt;span class="italic"&gt;Sporrong en Lönnroth/Zweden&lt;/span&gt;, Serie A nr. 52, r.o. 69. EHRM 21 februari 1986, &lt;span class="italic"&gt;James e.a./Verenigd Koninkrijk&lt;/span&gt;, appl. nr. 8793/79, r.o. 50.</footnote><footnote>21 Zie daarover EHRM 19 oktober 2000, &lt;span class="italic"&gt;Ambruosi/Italië&lt;/span&gt;, appl. nr. 31227/96.</footnote><footnote>22 EHRM 15 november 2005, &lt;span class="italic"&gt;J.A. Pye (Oxford) ltd./Verenigd Koninkrijk&lt;/span&gt;, appl. nr. 44302/02.</footnote><footnote>23 Bijvoorbeeld EHRM 29 april 1999, &lt;span class="italic"&gt;Chassagnou e.a./Frankrijk&lt;/span&gt;, NJ 1999, 649, r.o. 75. Zie over de margin of appreciation ook Y. Haeck, ‘Artikel 1 Eerste Protocol’, in: &lt;span class="italic"&gt;Handboek EVRM&lt;/span&gt;, J. Vande Lanotte en Y. Haeck (red.), Antwerpen-Oxford, deel II, 2004, p. 306.</footnote><footnote>24 Vaste rechtspraak sinds EHRM 21 februari 1986, &lt;span class="italic"&gt;James e.a./Verenigd Koninkrijk&lt;/span&gt;, appl. nr. 8793/79.</footnote><footnote>25 EHRM 19 december 1989, &lt;span class="italic"&gt;Mellachter e.a./Oostenrijk&lt;/span&gt;, Serie A nr. 169, r.o. 53.</footnote><footnote>26 EHRM 22 september 1994, &lt;span class="italic"&gt;Hentrich/Frankrijk&lt;/span&gt;, Serie A nr. 296A, r.o. 47.</footnote><footnote>27 HR 16 december 2016, ECLI:NL:HR:2016:2888; NJ 2017/132 m.nt. E.A. Alkema.</footnote><footnote>28 HR 16 december 2016, ECLI:NL:HR:2016:2888, r.o. 3.4.2.</footnote><footnote>29 Zie daarover ook J.A.M.A. Sluysmans &amp; R.L. de Graaf, ‘De miljardenclaim van de nertsenhouders’, &lt;span class="italic"&gt;TvAR&lt;/span&gt; februari 2013, nr. 2, p. 42 e.v.</footnote><footnote>30 Hof Den Haag 31 oktober 2017, ECLI:NL:GHDHA:2017:3067, r.o. 35 e.v.</footnote><footnote>31 CBb 15 juni 2016, ECLI:NL:CBB:2016:149, r.o. 5.3.3 e.v.</footnote><footnote>32 HR 16 december 2016, ECLI:NL:HR:2016:2888, r.o. 1.25.</footnote><footnote>33 HR 16 december 2016, ECLI:NL:HR:2016:2888, r.o. 3.5.1 en 3.5.2.</footnote><footnote>34 Hof Den Haag 31 oktober 2017, ECLI:NL:GHDHA:2017:3067, r.o. 41 &amp; 42.</footnote><footnote>35 CBb 15 juni 2016, ECLI:NL:CBB:2016:149, r.o. 5.6.1.1 e.v.</footnote><footnote>36 Zie daarover EHRM 13 maart 2012, ECLI:NL:XX:2012:BX1155 (&lt;span class="italic"&gt;Malik/Verenigd Koninkrijk&lt;/span&gt;).</footnote><footnote>37 HR 16 december 2016, ECLI:NL:HR:2016:2888, r.o. 4.9.</footnote><footnote>38 HR 16 december 2016, ECLI:NL:HR:2016:2888, r.o. 3.6.2.</footnote><footnote>39 HR 16 november 2001, &lt;span class="italic"&gt;NJ&lt;/span&gt; 2002, 569, r.o. 6.1.2 &amp; 6.1.3, m.nt. E.A. Alkema &amp; T. Koopmans; &lt;span class="italic"&gt;AB&lt;/span&gt; 2002, 25 m.nt. P.J.J. van Buuren.</footnote><footnote>40 Hof Den Haag 20 januari 2000, &lt;span class="italic"&gt;Jurisprudentie Milieurecht 2000&lt;/span&gt;, 38 (m.nt. Lambers); &lt;span class="italic"&gt;M en R &lt;/span&gt;2000, 22 (m.nt. Hoitink en Jans).</footnote><footnote>41 HR 16 november 2001, &lt;span class="italic"&gt;AB&lt;/span&gt; 2002, 25, m.nt. P.J.J. van Buuren, overweging 6 van de noot.</footnote><footnote>42 HR 16 november 2001, &lt;span class="italic"&gt;NJ&lt;/span&gt; 2002, 569, r.o. 6.2.2, m.nt. E.A. Alkema &amp; T. Koopmans; &lt;span class="italic"&gt;AB&lt;/span&gt; 2002, 25 m.nt. P.J.J. van Buuren.</footnote><footnote>43 HR 16 november 2001, &lt;span class="italic"&gt;AB&lt;/span&gt; 2002, 25, m.nt. P.J.J. van Buuren, overweging 6 van de noot.</footnote><footnote>44 Zie daarover ook: T.A. van Kampen, ‘Effectieve rechtsbescherming in werking: Artikel 1 Eerste Protocol EVRM en de varkensrechten’, &lt;span class="italic"&gt;TvAR&lt;/span&gt; november 2007, nr. 11, p. 391 e.v.</footnote><footnote>45 Hof Arnhem 29 augustus 2006, ECLI:NL:GHARN:2006:AY7535; &lt;span class="italic"&gt;NTM/NJCM-Bulletin&lt;/span&gt; 2008, p. 375, m.nt. J.A.M.A. Sluysmans.</footnote><footnote>46 Hof Arnhem 29 augustus 2006, ECLI:NL:GHARN:2006:AY7535, r.o. 3.5.13.</footnote><footnote>47 Hof Arnhem 3 juli 2007, ECLI:NL:GHARN:2007:BA9966, r.o. 2.4</footnote><footnote>48 Hof Arnhem 3 juli 2007, ECLI:NL:GHARN:2007:BA9966, r.o. 2.8.</footnote><footnote>49 Hof Arnhem 3 juli 2007, ECLI:NL:GHARN:2007:BA9966, r.o. 2.19.</footnote><footnote>50 Hof Arnhem 17 november 2009, ECLI:NL:GHARN:2009:BK3304.</footnote><footnote>51 CBb 9 januari 2019, ECLI:NL:CBB:2019:5.</footnote><footnote>52 CBb 17 oktober 2018, ECLI:NL:2018:522.</footnote><footnote>53 CBb 17 oktober 2018, ECLI:NL:2018:522, r.o. 5.8.</footnote><footnote>54 CBb 17 oktober 2018, ECLI:NL:2018:522, r.o. 5.11.</footnote><footnote>55 CBb 17 oktober 2018, ECLI:NL:CBB:2019:5, r.o. 5.4.2.</footnote></footnotes><auteurs>mr. R. Ligtvoet</auteurs><published>2019-03-07 12:46:02</published><modified>2019-03-07 15:40:26</modified><editiondate>2019-03-07</editiondate><htmlpath>https://denhollander.info/artikel/15424</htmlpath></article>
</articles></edition>