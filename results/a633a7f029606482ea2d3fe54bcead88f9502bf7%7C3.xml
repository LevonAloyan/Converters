<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1986</searchword><id>6356</id><udhid>UDH:TvAR/6356</udhid><titel>Wie bepaalt wat er mag in het bos? De plaats van de openluchtrecreatie in het Meerjarenplan Bosbouw</titel><searchwords><searchword>TvAR 5/1986</searchword><searchword>UDH:TvAR/6356</searchword></searchwords><attachments><attachment><name>1986_nr 5_Artikel_Lee.pdf</name><extention>pdf</extention><url>https://denhollander.info/download/6138/ci</url></attachment></attachments><inleiding>INLEIDING&#13;
In het structuurschema Natuur- en landschapsbehoud heeft de regering zijn visie&#13;
gegeven op de functie die het bos zou kunnen vervullen voor het&#13;
natuurbehoud. De voorstellen hebben tot veel discussie geleid over de&#13;
maatschappelijke functies van het bos in Nederland. Inzet daarbij was de uit de&#13;
particuliere bosbouw opgeworpen vraag wie de zeggenschap heeft over het bos:&#13;
mag de overheid zich het recht aanmatigen vast te stellen dat in een deel van de&#13;
bossen het accent vooral op de ontwikkeling van natuurwaarden gelegd moet&#13;
worden? De discussie bleef vooral op de relatie bosbouw en natuurbehoud&#13;
gericht omdat een visie op de functie van de Nederlandse bossen voor de&#13;
recreatie en de houtproduktie in de groene structuurschema's ontbrak. De&#13;
regering volstond met een verwijzing in het structuurschema Natuur- en&#13;
landschapsbehoud:&#13;
'In het Meerjarenplan Bosbouw zullen zowel de bovengenoemde beleidslijnen van het natuurbehoud&#13;
als die ten aanzien van de openluchtrecreatie en de houtproduktie worden uitgewerkt,&#13;
waarbij ook de landschappelijke aspecten en de financiële consequenties in een nadere afweging&#13;
worden betrokken.'&#13;
In de onderstaande bijdrage zal worden nagegaan op welke wijze het beloofde&#13;
beleid met betrekking tot de openluchtrecreatie in de bossen in het&#13;
Meerjarenplan Bosbouw is uitgewerkt.&#13;
Eerst wordt het verschijnsel recreatie in de bossen toegelicht. Vervolgens&#13;
wordt een blik geworpen op de doelstellingen van het bosbouwbeleid en een&#13;
schets gegeven van de inhoud van het beleid voor de openluchtrecreatie in het&#13;
bos. Daarna wordt het proces van de functietoekenning aan het bos nader&#13;
bezien en ten slotte komt het probleem van de beheerslasten van recreatieve&#13;
voorzieningen in de bossen aan de orde.</inleiding><content>DE BETEKENIS VAN HET BOS VOOR DE RECREATIE&#13;
In het Meerjarenplan Bosbouw wordt in het kort geschetst welk belang het bos&#13;
heeft voor de recreatie. Het totale jaarbezoek aan de bossen komt neer op 180&#13;
miljoen. Met andere woorden, elke Nederlander bezoekt gemiddeld dertien keer per jaar een&#13;
bos. Een deel van deze bezoeken heeft tijdens de vakantie plaats. 56% van de circa&#13;
vier miljoen Nederlanders die de zomervakantie in eigen land doorbrengen, kiest&#13;
zijn vakantiebestemming in of bij bosrijke gebieden. Als gevolg daarvan is 57% van&#13;
de capaciteit van de kampeerterreinen gelegen in bosrijke gebieden. Voor de hotelsector&#13;
is dit 37% en voor pensions 55%.&#13;
Als men daarbij bedenkt dat de bestedingen van recreanten aanzienlijk zijn (verblijfsrecreanten:&#13;
ƒ 3 miljard per jaar, dagrecreanten ƒ 6,5 miljard per jaar), zal duidelijk&#13;
zijn dat een voor recreanten aantrekkelijk bos een belangrijke economische&#13;
betekenis heeft voor het omringend gebied.&#13;
Het is een misvatting te menen dat het bosbezoek uitsluitend gericht is op natuurbeleving&#13;
tijdens de wandeling. Bij een onderzoek naar de recreatieve trek vanuit de&#13;
regio naar het bos in Drenthe bleek de meerderheid van de ondervraagden ook speelvijvers,&#13;
trimbanen en speelweiden gewenst te achten. De recreatieve waarde van het&#13;
bos wordt dus niet alleen bepaald door de aanwezigheid van bomen.&#13;
WELKE EISEN STELT RECREATIE AAN HET BOS?&#13;
Wanneer is een bos aantrekkelijk voor de recreanten? Allereerst is de variatie in het&#13;
bos van belang; het bos moet van een gemengde samenstelling zijn, met variatie in&#13;
boomsoorten, in de schaal en in de omlopen. Uiteraard zal deze gevarieerdheid niet&#13;
in elk bos worden nagestreefd. Er dient te worden aangesloten bij de cultuurhistorische&#13;
en landschappelijke gegevenheden ter plaatse.&#13;
De ligging van het bos ten opzichte van bevolkingscentra zal natuurlijk een belangrijke&#13;
factor zijn voor het aantal recreanten dat het bos bezoekt.&#13;
Het beoogde recreatieve gebruik van het bos stelt eisen aan de omvang van het&#13;
bos. Het Meerjarenplan noemt als vuistregel dat ten minste 100 ha aaneengesloten&#13;
bos, met een breedte van minstens 400 meter, nodig is om een rond wandeling van&#13;
één uur mogelijk te maken, zonder dat storende invloeden van buiten of het veelvuldig&#13;
signaleren van andere recreanten de ervaring van rust en stilte in het bos teniet&#13;
doen.&#13;
De recreatieve waarde van het bos vergroot door bijzondere elementen als lanen,&#13;
singels, solitaire bomen en de aanwezigheid van permanente open ruimten in het bos.&#13;
Bepalend zijn hier kapbeleid en inrichting. Maar ook de bereikbaarheid en ontsluiting&#13;
van het bos door de aanwezigheid van voorzieningen als parkeermogelijkheden,&#13;
paden en ruiterroutes spelen een rol. De lengte van de voor een volledige ontsluiting&#13;
van een bos benodigde wegen en paden is becijferd op 24 km per 100 ha.&#13;
Recreatiegebruik heeft voorts gevolgen voor het beheer. De paden zullen opengehouden&#13;
moeten worden door snoeien en verwijderen van opslag, terwijl ook de begaanbaarheid&#13;
van de wegen onderhoud vergt.&#13;
Als een pad door een gebied met bijzondere natuurwetenschappelijke waarde tot&#13;
'natuurpad' wordt bevorderd, zal informatie gegeven moeten worden door bebording&#13;
en informatiepanelen. Maar ook op de andere wegen en paden zullen wandelroutes&#13;
herkenbaar moeten zijn door bordjes, gekleurde paaltjes enz. En ten slotte zullen bankjes en picknickplaatsen op aantrekkelijke punten rust moeten bieden.&#13;
Omdat de behoeften van recreanten uiteenlopen - natuurbeleving versus&#13;
stationaire recreatie - zal in het bos een verdeling gemaakt moeten worden in delen&#13;
voor intensieve en extensieve recreatie. Een dergelijke verdeling kan ook nodig zijn&#13;
in verband met de natuurlijke kwaliteiten van het gebied. De recreatiedruk dient&#13;
afgestemd te worden op de draagkracht van het gebied. Het middel daartoe zal&#13;
zijn zonering.&#13;
De zonering wordt geëffectueerd door inrichtings- en beheersmaatregelen die&#13;
hiervoor genoemd werden, de situering van voorzieningen, de tracering van paden,&#13;
markeren van routes enz. Het blijkt dus dat de toekenning van de functie recreatie&#13;
aan een bos gevolgen heeft voor de locatiekeuze, de omvang, de samenstelling, de&#13;
inrichting en het beheer van dat bos.&#13;
DE DOELSTELLINGEN VAN HET BELEID.&#13;
Het Meerjarenplan Bosbouw was in de groene structuurschema's aangekondigd&#13;
als een uitwerking van het beleid voor de bossen op het gebied van het&#13;
natuurbehoud, de openluchtrecreatie en de houtproduktie. Omdat de genoemde&#13;
structuurschema's zelf weinig handvatten bieden voor het te voeren bosbeleid -&#13;
alleen het beleid met betrekking tot natuurbehoud in het bos was omschreven -&#13;
moesten de opstellers naar andere bronnen zoeken.&#13;
Voor het beleid inzake het bosbeheer, de hout-produktiefunctie, de landschappelijke&#13;
aspecten, de economische aspecten en het recreatief gebruik is dan ook&#13;
teruggegrepen op uitspraken van de regering bij begrotingsbehandelingen, in&#13;
vergaderingen van vaste Kamercommissies enz. Daarom vormen de doeleinden en&#13;
beleidsuitgangspunten van het Meerjarenplan Bosbouw een compilatie van het&#13;
gedurende een lange reeks van jaren geformuleerde regeringsbeleid inzake het bos&#13;
en de bosbouw. Kortheidshalve worden hier alleen de zogenaamde&#13;
termijngebonden doelstellingen van het beleid aangehaald. Dat is niet bezwaarlijk&#13;
omdat zij een herhaling, c.q. nadere toespitsing zijn van de hoofddoelstelling en&#13;
de niet-termijngebonden doelstellingen.&#13;
De eerste van deze doelstellingen is ontleend aan de Nota Landelijke Gebieden:&#13;
'Het uitbreiden van het bosareaal met 30 000 a 35 000 ha. door of vanwege de overheid in de&#13;
periode die loopt tot in de negentiger jaren en het bevorderen van bos uitbreiding door&#13;
particulieren.'&#13;
De tweede doelstelling volgt uit de analyse dat het bos gelijktijdig meer functies&#13;
kan vervullen. Omdat het bosoppervlak beperkt is, moet deze eigenschap zo goed&#13;
mogelijk benut worden. Uitzonderingen waarbij het bos vooral één bepaalde&#13;
functie vervuld, zijn mogelijk maar moeten qua oppervlakte relatief beperkt&#13;
blijven.&#13;
'Het bevorderen van een zodanig gebruik en beheer van het bosareaal, dat de aan bos toegekende&#13;
functies in het algemeen gelijktijdig op dezelfde plaats worden vervuld'.&#13;
De derde termijn gehouden doelstelling luidt: 'Het op een door de samenleving geaccepteerd kostenniveau optimaal doen functioneren van&#13;
het Nederlands bos ten behoeve van&#13;
- de openluchtrecreatie&#13;
- het produceren en oogsten van hout&#13;
- het in stand houden en ontwikkelen van natuurwaarden&#13;
- het leveren van een bijdrage aan de kwaliteit van het landschap'.&#13;
De vierde en laatste termijngebonden doelstelling beoogt een economische&#13;
randvoorwaarde te stellen. Hiertoe wordt de stelling betrokken dat op lange&#13;
termijn bezien de instandhouding en ontwikkeling van het Nederlands&#13;
bosareaal als geheel het beste gegarandeerd zijn wanneer de kosten van de&#13;
daarvoor noodzakelijke beheersmaatregelen kunnen worden betaald uit de&#13;
directe opbrengsten via verkoop van produkten (voornamelijk hout).&#13;
Bosinstandhouding als zodanig wordt daardoor, voor zover dit in&#13;
afweging met de door de maatschappij noodzakelijk geachte&#13;
functievervulling van bos verantwoord mogelijk is, onafhankelijk gemaakt&#13;
van bijdragen uit de algemene middelen. Vanuit deze redenering komt men&#13;
tot de vierde doelstelling.&#13;
'Het zorgen voor een zodanige economische basis voor het Nederlandse bosbeheer dat instandhouding&#13;
van het bosareaal zoveel als mogelijk uit de opbrengst van marktbare produkten&#13;
kan worden betaald'.&#13;
Vooral bij het lezen van de derde en vierde doelstelling rijzen enkele vragen:&#13;
Welke is 'het door de samenleving geaccepteerd kostenniveau' en hoe wordt&#13;
dit bepaald?&#13;
Wie stelt vast welke combinatie van functies optimaal of noodzakelijk is?&#13;
Zou het werkelijk de bedoeling zijn dat de functievervulling van bos voor&#13;
recreatie en natuurbehoud, afhankelijk gemaakt wordt van de opbrengst van&#13;
de houtverkoop en de bereidheid van de bos-exploitant om deze opbrengst&#13;
beschikbaar te stellen?&#13;
Het blijkt dat deze vragen bij het verder door lezen van het Meerjarenplan,&#13;
voortdurend terugkeren.&#13;
HET BELEID OP LANGE TERMIJN&#13;
De regering presenteert in het hoofdstuk 6: Beleid een totaalbeeld van het&#13;
bos zoals het er in het midden van de volgende eeuw uit zou moeten zien.&#13;
Daarin wordt de bossamenstelling, uitgedrukt in gewenst areaal per&#13;
bosdoeltype, aangegeven. Bovendien wordt een uitsplitsing gegeven naar&#13;
boomsoort, bostype, schaal verjongingsvlakte, omloop en houtopbrengst. Op&#13;
deze wijze, zo verwacht de regering, ontstaat op lange termijn een bosareaal&#13;
dat in zijn geheel gezien gevarieerder van samenstelling is en waarvan de&#13;
verschillende onderdelen aantrekkelijker zijn dan thans het geval is.&#13;
Geconstateerd wordt dat voor de feitelijke gebruiksmogelijkheden ook de&#13;
ligging, de inrichting en het voorzieningenniveau van groot belang zijn.&#13;
Het lange termijnbeleid om de recreatieve waarde van bossen te&#13;
vergroten, loopt in het Meerjarenplan uitsluitend via de planning van de&#13;
bosdoeltypen en via de aanduiding van de gewenste lokatie voor nieuwe&#13;
bossen. Dit is begrijpelijk. De recreatievoorzieningen en de inrichting van de&#13;
bossen in het jaar 2050 zijn nu nog niet aan de orde. Daarover behoeft men&#13;
zich pas rond 2030 het hoofd te breken. Voor de keuze van de locatie, de omvang en de bosdoeltypen van de bossen ligt&#13;
dit anders. De keuzen die nu gemaakt worden werken in het midden van de volgende&#13;
eeuw nog steeds door. Zij vormen de randvoorwaarden voor het potentiële recreatief&#13;
gebruik van de bossen.&#13;
De keuze van de bosdoeltypen is van belang omdat deze beperkingen kan opleveren&#13;
voor de toekomstige inrichtingsmogelijkheden voor de recreatie. Zulke beperkingen&#13;
zullen vooral spelen in bossen die een accent op natuur hebben. Volgens het&#13;
Meerjarenplan zullen in 18% van de bossen de mogelijkheden voor de recreatie vrij&#13;
sterk beperkt kunnen zijn. In 68% van de bossen worden weinig beperkingen nodig&#13;
geacht en in 14% van de kosten zullen vrijwel geen beperkingen gelden. Overigens&#13;
verwacht het Meerjarenplan dat in gebieden met beperkingen voor de recreatieproblemen&#13;
door middel van functiezonering en verbodsbepalingen voor gemotoriseerd&#13;
verkeer kunnen worden opgelost.&#13;
HET BELEID TIJDENS DE PLANPERIODE VOOR BESTAANDE BOSSEN&#13;
Tijdens de planperiode, tot het jaar 2000, zal een begin gemaakt moeten worden met&#13;
de concretisering van het lange termijnbeleid via de beheersplannen.&#13;
De eerste decennia zal nog niet zoveel te merken zijn van de verhoogde aantrekkelijkheid&#13;
van de bossen door een verandering in de samenstelling van bosdoeltypen.&#13;
In deze fase zullen maatregelen genomen kunnen worden op het gebied van inrichting&#13;
en toegankelijkheid van bossen. Het bestaande beleid gericht op vergroting van de&#13;
toegankelijkheid van het bosareaal zal gecontinueerd worden. Daarbij zal gelet&#13;
worden op de draagkracht van het bos en de ter plaatse bestaande behoefte.&#13;
In een aantal staatsbossen zal de recreatieve inrichting versterkt worden en bevorderd&#13;
zal worden dat dit ook in particuliere bossen plaatsvindt. Het gaat hier om de&#13;
aanleg van uitbreiding of verbetering van het net van wandel- fiets- en ruiterpaden.&#13;
Zo mogelijk en voor zover nodig zullen parkeervoorzieningen aangelegd worden.&#13;
Kostbare voorzieningen als bezoekerscentra zullen slechts incidenteel tot stand&#13;
komen.&#13;
De zonering zal plaatshebben door de aanwijzing van delen van het bos waar meer&#13;
bezoekers aanwezig zijn, delen waar rust en stilte heersen en delen waar in het geheel&#13;
geen bezoekers komen.&#13;
Bij bestaande bossen zal geen mogelijkheid zijn tot aanleg van grootschalig verblijfsrecreatieve&#13;
voorzieningen. Bij nieuwe bossen bestaat die mogelijkheid wel. In de&#13;
bestaande staatsbossen is wel ruimte voor natuurkampeerterreintjes met een&#13;
maximale capaciteit van 25 personen. Deze zullen een laag voorzieningenniveau hebben.&#13;
Ook in particuliere bossen zal in een aantal gevallen de aanleg van natuurkampeerterreintjes&#13;
bevorderd worden. Subsidie zal mogelijk zijn via de bosbijdrageregeling.&#13;
Bij de realisering van dit beleid zal prioriteit worden gelegd bij de uitvoering in&#13;
de stadsgewesten en binnen de prioriteitsgebieden voor recreatief medegebruik die&#13;
in het structuurschema Openluchtrecreatie zijn aangegeven. BOS UITBREIDING TOT HET JAAR 2000&#13;
Het Meerjarenplan geeft een verdeling van de nieuw aan te leggen 30 000 a&#13;
35 000 ha over het land. Dit leidt tot de keuze van 38 locaties in Nederland waar,&#13;
zo de omstandigheden dit mogelijk maken, bossen met een omvang van ten minste&#13;
100 ha aangelegd kunnen worden.&#13;
Bij de keuze van de locaties hebben recreatie-overwegingen een rol gespeeld. Een&#13;
van de criteria was dat het aan te leggen bos zoveel mogelijk moet bijdragen aan&#13;
het opheffen van tekorten aan mogelijkheden tot openluchtrecreatie, zoals deze in&#13;
het structuurschema Openluchtrecreatie zijn aangegeven.&#13;
Wanneer bos primair ten behoeve van andere functies wordt aangelegd, moet het&#13;
aan te leggen bos zodanig zijn gesitueerd dat zoveel mogelijk wordt voorzien in behoeften&#13;
aan mogelijkheden tot openluchtrecreatie. Realisering van alle 38 locaties&#13;
bij de gekozen taakstelling van 30 000 a 35 000 ha is bij lange na niet mogelijk.&#13;
Daarom is een prioriteitsvolgorde gegeven:&#13;
a. directe omgeving vier grote steden&#13;
b. overige delen Randstad&#13;
c. stedelijke invloedsfeer buiten Randstad&#13;
d. rest van Nederland.&#13;
De feitelijke uitwerking van het beleid wordt echter niet helemaal duidelijk. Van&#13;
de 30 000 a 35 000 ha is tussen 1977 en 1984 al 7100 ha aangelegd. 6000 ha wordt&#13;
geheel en al door het ministerie van Verkeer en Waterstaat aangelegd, vooral in Zuid&#13;
Flevoland en onttrekt zich aan de prioriteitenstelling van het Meerjarenplan. Van&#13;
7000 tot 12 000 ha wordt aangegeven dat deze pas na het jaar 2000 aan de orde komen.&#13;
Resteert ongeveer 9900 ha waarvan ± 4300 ha met prioriteit in de Randstad&#13;
wordt aangelegd. Waar de ± 5600 ha buiten de Randstad precies terecht zal komen,&#13;
is niet uit de verstrekte gegevens af te leiden. Een deel van deze bossen zal worden&#13;
aangelegd in landinrichtingsprojecten en bij wegenaanleg.&#13;
Van de nieuw aan te leggen bossen zal 2000 ha aangelegd worden met recreatiegeld,&#13;
in het kader van de procedure projectontwikkeling openluchtrecreatie. Nabij&#13;
de 4 grote steden zal 2000 ha bos aangelegd worden als Staatsboswachterij, als tenminste&#13;
de provincie bereid is zelf een bijdrage te leveren in het voorzien in recreatieve&#13;
tekortsituaties. Het overige nieuwe bos kan voor een deel uit het potje voor bufferzones&#13;
van de minister van VROM gefinancierd worden. De rest zal voor het overgrote&#13;
deel uit de landinrichtingsfondsen betaald worden.&#13;
De nadere uitwerking van de locatiekeuze en de financiering van de bossen in de&#13;
Randstad gebeurt niet in het Meerjarenplan, maar in de Nota Ruimtelijk Kader&#13;
Randstadgroenstructuur, die gelijktijdig met het Meerjarenplan verschenen is, maar&#13;
daar overigens los van staat.&#13;
DE REALISERING VAN DIT BELEID&#13;
Het geschetste beleid met betrekking tot de recreatie in de bestaande bossen komt&#13;
neer op uitbreiding van de recreatieve mogelijkheden. De mate waarin dit plaats zal vinden en de wijze waarop een en ander gefinancierd zal worden wordt echter in het&#13;
midden gelaten.&#13;
Het beleid met betrekking tot de aanleg van nieuwe bossen is voor een deel een&#13;
herhaling van wat al in het structuurschema Openluchtrecreatie was vastgesteld: in&#13;
de nabijheid van de vier grote steden zal 300 ha recreatiegebied in de vorm van bos&#13;
worden aangelegd.&#13;
Daarnaast zal volgens dit structuurschema nog 1000 ha recreatiegebied worden&#13;
aangelegd in de vorm van bos waarvan de helft in de Randstad. Het Meerjarenplan&#13;
voegt aan deze voornemens niet veel toe. Nieuw in het Meerjarenplan zijn de aankondiging&#13;
dat, behalve de reeds in Zuidelijk Flevoland geplande bossen, nog eens&#13;
zo'n 5000 a 6000 ha bos aangelegd wordt en de aanduiding van de 38 locaties waaruit&#13;
gekozen kan worden voor aanleg van nieuw bos. Een en ander zal echter nog nader&#13;
uitgewerkt moeten worden, in overleg met de lagere overheden. Deze uitwerking zal&#13;
voor een deel met het reeds bestaande instrumentarium plaatshebben. Zo zullen&#13;
streek- en bestemmingsplan, landinrichtingsplannen, het provinciaal beleidsplan&#13;
openluchtrecreatie en de planningsprocedure openluchtrecreatie hiervoor gebruikt&#13;
kunnen worden. Daarnaast wordt de nieuwe figuur van het regionaal bosplan&#13;
geïntroduceerd en zal de planning van een aantal bossen in de Randstad via de overlegstructuur&#13;
uit de Nota Ruimtelijk Kader Randstadgroenstructuur verlopen. De&#13;
aanleg van bossen in Zuidelijk Flevoland verloopt nog weer anders. Hiervoor staan&#13;
het structuurplan van Almere en het Verkavelingsplan ter beschikking. Een aantal&#13;
van deze instrumenten en de relatie daartussen verdienen een nadere beschouwing.&#13;
RELATIE TUSSEN RUIMTELIJKE BESTEMMINGEN EN BOSBELEID&#13;
Het regeringsbeleid met betrekking tot het bos en de verdeling daarvan over het land&#13;
moet op provinciaal en gemeentelijk niveau nader uitgewerkt worden. In streek- en&#13;
bestemmingsplannen dient de locatie voor de bossen te worden vastgesteld. Daarnaast&#13;
zullen de plannen volgens het Meerjarenplan, in wisselwerking met het rijksbosbouwbeleid,&#13;
richtinggevend moeten zijn voor de te ontwikkelen bosdoeltypen en&#13;
zullen zij de gewenste functievervulling van het bos aangeven. De wijze waarop de&#13;
ruimtelijke plannen de functies van het bos moeten aangeven, laat de regering uitdrukkelijk&#13;
over aan de lagere overheden.&#13;
In bijlage II bij het Meerjarenplan wordt de visie van de regering omtrent de wijze&#13;
waarop streek- en bestemmingsplannen de functie van het bos zouden moeten aangeven,&#13;
echter nadrukkelijk geëtaleerd. Het grootste deel van het bosareaal (± 82%) zal&#13;
gebruikt worden voor houtproduktie én natuurbehoud én openluchtrecreatie zonder&#13;
dat één van deze functies in het gedrang komt. De regering stelt voor dit gebied in&#13;
streek- en bestemmingsplannen eenvoudig aan te duiden als 'bos' of 'bosgebied'&#13;
zonder nadere nuancering. De rest van het bosareaal (± 18%) zou volgens de regering&#13;
gebruikt moeten worden voor bosdoeltypen waarbij het accent op het natuurbehoud&#13;
ligt. De bestemmingsaanduiding zou voor dergelijke gebieden moeten zijn: 'bos met&#13;
hoge natuurwaarde' of 'bos met accent natuur' of 'bos met hoofdfunctie natuur'.&#13;
Op streekplanniveau zou met deze eenvoudige tweedeling kunnen worden volstaan. De bedoeling van het opnemen van woord 'bos' in de bestemmingsaanduiding is&#13;
om aan te geven dat de instandhouding van het bos doel van het beleid is. Zulks&#13;
is niet het geval bij, bij voorbeeld, een heide, bedekt met ongewenste bosopslag.&#13;
Voor zo'n gebied zou de aanduiding 'natuurgebied' moeten zijn.&#13;
Op bestemmingsplanniveau stelt de regering nog enkele aanvullende bestemmingsaanduidingen&#13;
voor. Als in een gebied slechts kleine boomgroepen voorkomen&#13;
die kleiner zijn dan een halve hectare en minder breed dan 30 meter, kan niet van&#13;
bos gesproken worden. De hoofdbestemming (bijvoorbeeld 'agrarisch gebied') zal&#13;
dan aangevuld kunnen worden met de toevoeging 'met landschappelijke en/of natuurlijke&#13;
waarde'. Als op een bepaalde plaats bos aanwezig is dat (vrijwel) uitsluitend&#13;
in stand gehouden wordt met het oog op de recreatie en niet voor de houtoogst&#13;
of vanwege de natuurwaarde, kan in het bestemmingsplan volstaan worden met de&#13;
aanduiding 'recreatiegebied'. De regering meent echter dat het hier om een 'zeer beperkt'&#13;
oppervlakte gaat dat kennelijk te klein is om in procenten uit te drukken.&#13;
Deze door zijn eenvoud op het eerste gezicht aantrekkelijke voorstelling van zaken&#13;
sluit niet goed aan bij de wensen met betrekking tot het recreatief gebruik van&#13;
het bos, zoals deze in het begin van dit artikel in het kort werden aangegeven.&#13;
De stelling dat het overgrote deel van het bos evenveel belang heeft voor recreatie,&#13;
natuur en houtproduktie verdraagt zich niet goed met de constatering dat ten gevolge&#13;
van de voorgestelde bosdoeltypeverdeling slechts in 14% van de bossen vrijwel&#13;
geen beperkingen voor de recreatie zullen gelden, in 68% van de bossen wel enige&#13;
beperkingen terwijl de mogelijkheden voor intensieve recreatie in 18% van de bossen&#13;
vrij sterk beperkt zullen kunnen zijn.&#13;
Evenmin is een en ander te rijmen met de verdeling van de bossen naar uitloopfunctie&#13;
voor stedelijke gebieden en verblijfsrecreatie-concentraties en de dagrecreatiefunctie&#13;
voor andere bossen. Ook lijkt de nevenschikking van de recreatiefunctie&#13;
in bossen die met subsidiegelden via de planningsprocedure openluchtrecreatie&#13;
worden aangelegd, niet vanzelfsprekend. Hetzelfde geldt overigens voor nieuwe&#13;
bossen die speciaal voor de houtproduktie worden aangelegd.&#13;
In het Meerjarenplan wordt herhaaldelijk aangegeven dat het beoogde recreatieve&#13;
gebruik van bossen zodanig verschilt per gebied dat hiermee bij de inrichting en via&#13;
zonering rekening moet worden gehouden. De bossen vervullen op verschillende&#13;
plaatsen in verschillende mate een functie voor de recreatie en dit zou in de functietoekenning&#13;
in de ruimtelijke plannen tot uiting moeten komen. Alleen op deze wijze&#13;
zal de ruimtelijke planning zijn ordenende rol, gebaseerd op de afweging van belangen,&#13;
kunnen vervullen.&#13;
HET REGIONAAL BOSPLAN&#13;
De regering erkent overigens dat de verschillende functies van het bos nader uitgewerkt&#13;
moeten worden, voordat duidelijk is welk beheer in een concreet bosgebied&#13;
gevoerd moet worden. Ook moet het bosbouwbeleid worden afgestemd op andere&#13;
onderdelen van het beleid, zoals het provinciaal ruimtelijk beleid en het provinciale&#13;
beleidsplan voor openluchtrecreatie. Als middel tot afstemming van deze beleidsvelden kiest de regering, zoals hier&#13;
voor al werd aangegeven, niet primair voor het streekplan als integratiekader. De&#13;
noodzakelijke afstemming zou plaats moeten vinden in de op experimentele&#13;
basis te introduceren regionale bosplannen, die een gebied bestrijken dat&#13;
samenvalt met een streekplangebied. Deze plannen zouden in ontwerp opgesteld&#13;
moeten worden door provinciale boscommissies, waarin de betrokken belangen&#13;
maar in ieder geval boseigenaren en bosbeheerders goed vertegenwoordigd&#13;
moeten zijn.&#13;
Het provinciaal bestuur kan een gedeputeerde als voorzitter leveren en provinciale&#13;
ambtenaren mogen als adviseur aan de commissie toegevoegd worden en het&#13;
secretariaat voeren. Het provinciaal bestuur zou het door de boscommissie&#13;
opgestelde regionaal bosplan moeten vaststellen, echter niet dan nadat de mening&#13;
van de minister van Landbouw en Visserij is gevraagd, die op zijn beurt weer&#13;
advies kan vragen aan de Bosbouwvoorlichtingsraad.&#13;
De status van het regionaal bosplan wordt nog niet nader geregeld en is ook bepaald&#13;
nog niet duidelijk. Voorlopig geschiedt een en ander nog op basis van&#13;
vrijwilligheid. De regering ziet echter een wisselwerking tussen het regionaal&#13;
bosplan en het streekplan die te vergelijken is met de wisselwerking tussen&#13;
landinrichtingsplan en streekplan. Daarnaast acht de regering het denkbaar dat de&#13;
ruimtelijke aspecten van het regionaal bosplan het karakter krijgen van een&#13;
uitwerking van het streekplan (blz. 123 Meerjarenplan). Maar elders (bijlage II&#13;
blz. 223) geeft de regering aan dat het gehele regionale bosplan als uitwerking&#13;
van het streekplan zou moeten gelden.&#13;
Voor de bosuitbreiding speelt het regionaal bosplan een zeer belangrijke rol. Dit&#13;
geldt niet voor de locatiekeuze, die in het kader van de ruimtelijke ordening&#13;
plaatsvindt. In het plan kunnen aanbevelingen worden gedaan voor de functies die&#13;
het aan te leggen bos zou moeten vervullen en voor de bosdoeltypen die op een&#13;
bepaalde plaats voor het vervullen van die functie het meest geschikt zijn. De&#13;
aanbevelingen moeten stroken met het streekplan - hetgeen niet al te veel&#13;
problemen oplevert als dit overeenkomstig de visie van de regering slechts de&#13;
aanduiding 'bos' hanteert -en met andere planvormen waarbij de provincie een&#13;
centrale rol vervult, zoals land-inrichtingsplannen en het provinciaal beleidsplan&#13;
openluchtrecreatie.&#13;
Het regionaal bosplan zal ook aanwijzingen kunnen bevatten voor de inrichting&#13;
en het beheer van nieuwe bossen.&#13;
LANDINRICHTING ALS MODEL?&#13;
Het heeft er alle schijn van dat de opstellers van het Meerjarenplan de landinrichtingswetgeving&#13;
als voorbeeld hebben genomen voor hun voorstellen voor de tot&#13;
standkoming van het bosbouwbeleid. De opzet van het regionaal bosplan doet&#13;
denken aan het landinrichtingsprogramma. Ook de samenstelling van de regionale&#13;
boscommissie en de landinrichtingscommissie lijken sterk op elkaar. De&#13;
beperking van de rol van het provinciaal bestuur tot het vaststellen van het&#13;
ontwerpbosplan is vergelijkbaar met de gang van zaken rond het&#13;
landinrichtingsprogramma.&#13;
De toetsende rol van de minister van Landbouw en de enigszins met de rol van&#13;
de Centrale Landinrichtingscommissie vergelijkbare advisering door de&#13;
Bosbouw-voorlichtingsraad komen bekend voor. Er is echter een cruciaal verschil: het landinrichtingsproces&#13;
wordt gestuurd door de functies van het landelijk gebied, zoals deze&#13;
in het kader van de ruimtelijke ordening zijn vastgesteld. In de visie van de regering&#13;
vindt de aanduiding van de functies van het bosgebied in de ruimtelijke plannen in&#13;
hoofdzaak plaats door de aanduiding 'bos' of 'bos met accent natuur'. De boscommissie&#13;
krijgt daardoor meer vrijheid bij het opstellen van het regionaal bosplan&#13;
dan de landinrichtingscommissie bij het landinrichtingsprogramma.&#13;
Als het provinciaal bestuur zou volstaan met de aanduiding bos in het streekplan&#13;
kunnen interessante keuzeproblemen ontstaan. Hiervoor werd al aangegeven dat&#13;
een aanzienlijk deel van de nieuw aan te leggen bossen buiten de randstad via de&#13;
landinrichting tot stand zal komen. In zo'n geval zal de functietoekenning, de inrichting&#13;
en het beheer van het bosgebied zowel een onderwerp van beschouwing zijn&#13;
voor de landinrichtingscommissie als voor de regionale boscommissie. De landinrichting&#13;
voorstellen worden voorbereid door een commissie waarin vertegenwoordigers&#13;
van de landbouw de boventoon voeren.&#13;
Als het streekplan slechts de aanduiding 'bos' bevat, kan de landinrichtingscommissie&#13;
naar believen de functies natuur en recreatie naar het bosgebied doorschuiven.&#13;
Het provinciaal bestuur zal het landinrichtingsprogramma moeten vaststellen. Dit&#13;
bestuur krijgt echter ook het voorstel van de regionale boscommissie ter vaststelling&#13;
voorgelegd. In deze boscommissie zijn vooral bosbezitters en bosbeheerders dominant.&#13;
Gegeven het uitgangspunt van het Meerjarenplan dat het bos zichzelf moet bedruipen,&#13;
zal de boscommissie natuur en recreatie slechts mogelijk achten, voor zover&#13;
de exploitatie van het bosbedrijf (lees houtoogst) daardoor niet in gevaar komt. Het&#13;
provinciaal bestuur zou in zo'n situatie alsnog een keuze moeten maken uit de visies&#13;
vanuit landbouw en bosbouw. Dit komt neer op het alsnog ontwikkelen van een&#13;
meer gedifferentieerd provinciaal ruimtelijk beleid met betrekking tot de gewenste&#13;
functies van het bos, hetgeen de regering nu juist had willen voorkomen. Het is nog&#13;
maar de vraag of de provincies accoord zullen gaan met een vrijwillige beperking&#13;
van hun bevoegdheden op het gebied van de ruimtelijke ordening en de functietoekenning&#13;
aan de bossen in hun gebied. Een inventarisatie van recente streekplannen&#13;
leert dat een aantal provincies behoefte blijkt te hebben aan een nadere accentuering&#13;
van de recreatieve en natuurfuncties van de bossen. De reacties van een aantal provincies&#13;
op het Meerjarenplan wijzen niet direct op een geneigdheid de zeggenschap&#13;
over het bos aan de regering of aan de regionale boscommissie over te laten.&#13;
BOSBOUW EN RECREATIEBELEID&#13;
Recreatiemogelijkheden in een bos worden mede bepaald door de inrichting en ontsluiting,&#13;
de voorzieningen en het beheer daarvan. Hiervoor is reeds opgemerkt dat&#13;
de gedachte dat elk multifunctioneel bos in gelijke mate door evenveel recreanten&#13;
gebruikt zal worden een onjuiste voorstelling van zaken geeft. Er zal een recreatiebeleid&#13;
gevoerd moeten worden om inrichting en beheer van het bos aan te doen sluiten&#13;
bij de recreatiebehoefte die in de provincie bestaat en bij de recreatiemogelijkheden buiten de bossen. Daarbij zal een apart punt van aandacht de benodigde en beschikbare&#13;
financiën vormen.&#13;
In het Meerjarenplan wordt een aantal keren gewezen op de noodzaak het bosbouwbeleid,&#13;
zoals uitgewerkt wordt in het regionaal bosplan, te doen sporen met het&#13;
provinciaal beleidsplan voor de openluchtrecreatie. Een probleem is echter dat deze&#13;
planfiguur nog niet erg van de grond komt.&#13;
Nadat het Structuurschema Openluchtrecreatie de wens uitsprak dat de provinciale&#13;
besturen zo'n beleidsplan voor de openluchtrecreatie zouden opstellen, zijn de&#13;
provincies aan het werk gegaan, niet met het opstellen van een beleidsplan voor de&#13;
openluchtrecreatie, maar met de Toeristische Recreatieve Ontwikkelingsplannen.&#13;
Zij wilden alle profiteren van de gelden die het Ministerie van Economische Zaken&#13;
voor de ontwikkeling van deze plannen beschikbaar stelde. En liefst wilden zij ook&#13;
alle geld binnen halen om één of meer toeristische speerpunten te ontwikkelen. Intussen&#13;
is er een trend ontstaan om het ontwikkelen van nieuwe planfiguren tot een&#13;
carnavaleske bezigheid te verklaren. Het is dan nog maar zeer de vraag of de minister&#13;
van Landbouw en Visserij in zijn binnenkort uit te brengen Voorontwerp van&#13;
Wet op de openluchtrecreatie het provinciaal beleidsplan voor de openluchtrecreatie&#13;
tot essentieel onderdeel van het recreatiebeleid zal verklaren.&#13;
Zolang een provinciaal recreatiebeleid, waarin ook het beleid met betrekking tot&#13;
de aanleg en het beheer van recreatieve voorzieningen begrepen moet zijn, niet geformuleerd&#13;
is, kan het regionaal bosplan zijn rol van multisector-coördinatieinstrument&#13;
niet vervullen. Er is in dat geval geen sprake van coördinatie van beleid,&#13;
maar van delegatie. De regionale boscommissie wordt dan de taak toebedeeld het&#13;
recreatiebeleid voor het bosgebied te formuleren. Deze situatie wordt nog versterkt&#13;
als ook streek- en bestemmingsplan geen aanwijzing zouden geven welke functies op&#13;
welke wijze in een bosgebied aan de orde zouden moeten komen. Als de recreatiefunctie&#13;
van het bos meer inhoudt dan het openstellen van de toch al aanwezige zandpaden&#13;
voor wandelaars, dan zal de recreatiefunctie uit de 'meervoudige functies'&#13;
van het bos gelicht moeten worden en een zelfstandige behandeling dienen te&#13;
krijgen.&#13;
Een andere planfiguur op het gebied van de openluchtrecreatie die in het Meerjarenplan&#13;
wordt genoemd is de planningsprocedure openluchtrecreatie. Deze procedure&#13;
leidt tot het opstellen van recreatiebasisplan, deelplan of objectplan, dat tot&#13;
verwerving van rijkssubsidies kan leiden voor de aanleg en de inrichting van recreatiegebieden.&#13;
De procedure komt in het Meerjarenplan slechts aan de orde als het&#13;
gaat om de aanleg en de financiering van 1000 ha nieuw bos nabij de vier grote steden&#13;
en 1000 ha daarbuiten. Het is daarbij de vraag of hierbij de wens om deze bossen&#13;
optimaal voor de recreatie te benutten de doorslag gaf of de mogelijkheid de PPO&#13;
gelden te gebruiken.&#13;
Toch is voorstelbaar dat de planningsprocedure ook voor andere nieuwe en&#13;
bestaande bossen gebruikt zou kunnen worden als instrument voor de regionale&#13;
beleidsprogrammering voor de recreatieve inrichting van bosgebieden. Te vrezen&#13;
valt echter dat de planningsprocedure voor bosgebieden uitgespeeld is, nu het regionaal&#13;
bosplan geïntroduceerd is, net zoals de procedure buiten werking gesteld wordt,&#13;
als in een gebied landinrichting aan de orde is. Consequentie daarvan is dat de verantwoordelijkheid voor de planvorming op het gebied van de recreatie wordt weggehaald&#13;
bij de gemeenten en in handen wordt gegeven van de regionale boscommissie&#13;
of van de landinrichtingscommissie. De komende Wet op de openluchtrecreatie zal&#13;
ongetwijfeld voorstellen doen om de planningsprocedure openluchtrecreatie op de&#13;
een of andere wijze vorm te geven. De lagere overheden kunnen dan een poging&#13;
doen de zeggenschap over het recreatiebeleid weer terug te krijgen.&#13;
Op dit moment valt slechts vast te stellen dat de relatie tussen het bosbouwbeleid&#13;
en het recreatiebeleid in het Meerjarenplan nog niet erg is uitgewerkt. Zodra het&#13;
Voorontwerp van wet op de openluchtrecreatie gepubliceerd wordt, zal deze relatie&#13;
ongetwijfeld een discussiepunt vormen.&#13;
DE KOSTEN VAN HET BEHEER VAN RECREATIEVE VOORZIENINGEN&#13;
Het Meerjarenplan besteedt vrijwel geen aandacht aan de kosten die het recreatief&#13;
gebruik van het bos voor de beheerder opleveren. In een tabel (6.3) wordt het gemiddelde&#13;
financieel resultaat per ha per jaar gegeven als saldo van de opbrengst van de&#13;
houtproduktie en de kosten van het vegetatiebeheer. Aldus berekend is het resultaat&#13;
ƒ 310//ha/jaar. Als ook de inkomsten uit de verkoop van kerstbomen en de jacht&#13;
en een aantal kosten als waterschapslasten, wegen, gebouwen en verzekeringen worden&#13;
meegeteld, komt het gemiddelde bedrijfsresultaat op ƒ 200/ha/jaar. In deze berekening&#13;
is geen rekening gehouden met de kosten van het onderhoud van voorzieningen&#13;
voor de recreatie. Het Meerjarenplan meldt daarover slechts dat deze, afhankelijk&#13;
van het voorzieningenniveau variëren van vrijwel nihil tot enkele honderden&#13;
guldens per ha. Deze summiere gegevens leiden tot de conclusie dat het bedrijfsresultaat&#13;
van een bos, dat een rol van betekenis vervult voor de opvang van recreanten,&#13;
drastisch af kan nemen of zelfs negatief wordt. De keuze om een bos de functie recreatie&#13;
te geven leidt dus tot ingrijpende gevolgen voor de exploitatie van het bos.&#13;
Buiten beschouwing blijft echter de vraag hoe deze kosten gedekt zullen worden.&#13;
Uit de vierde termijngebonden doelsteling kan afgeleid worden dat deze kosten&#13;
gedekt moeten worden uit de opbrengst van op de markt verhandelbare produkten.&#13;
Dit zou betekenen dat het recreatieve voorzieningenniveau in een bosareaal afhankelijk&#13;
gesteld wordt van de opbrengst van het perceel. Op deze wijze wordt echter afbreuk&#13;
gedaan aan de derde termijngebonden doelstelling die immers spreekt van een&#13;
optimaal functioneren van het Nederlandse bos ten behoeve van de openluchtrecreatie&#13;
op een door de samenleving geaccepteerd kostenniveau.&#13;
Bijzondere problemen zullen ontstaan in particuliere bossen. Men kan niet ver&#13;
wachten dat een particuliere eigenaar zijn bedrijfsexploitatie laat bepalen door de&#13;
wens de maatschappelijke functie van het bos maximaal tot zijn recht te laten komen&#13;
als dit ten koste van de opbrengst van zijn bezit gaat. De bijdrage die de particuliere&#13;
bosbezitter via de bos-bijdrageregeling ontvangt, als hij zijn bos openstelt voor recreanten&#13;
bedraagt ƒ 25 per ha per jaar. Daarbij wordt geen rekening gehouden met&#13;
het meer of minder intensieve gebruik dat recreanten van het bos maken. Voor het&#13;
bedrag kan men niet veel papier laten prikken. Het is dan ook niet verwonderlijk&#13;
dat veel vertegenwoordigers uit de boswereld in hun inspraakreactie op het Meerjarenplan te kennen gaven dat de financiële consequenties van het voornemen om&#13;
het bos een belangrijker functie voor de recreatie te doen vervullen, onvoldoende&#13;
zijn uitgewerkt en dat de beheerskosten daardoor te hoog zullen worden.&#13;
Het is te verwachten dat het ontbreken van rijkssubsidies voor deze beheerskosten&#13;
tot een lastenverzwaring voor de lagere overheden zal leiden. Dit blijkt uit de Nota&#13;
Ruimtelijke Kader Randstadgroenstructuur, waarin voor de in de Randstad aan te&#13;
leggen bossen wordt opgemerkt dat de beheerslasten in Staatsboswachterijen door&#13;
het rijk gedragen zullen worden, maar dat de kosten voor de overige gebieden voor&#13;
rekening van de lagere overheden komen. Een en ander betekent dat de beheerslasten&#13;
bij de functietoekenning aandacht moeten krijgen en dat het ook om die reden&#13;
van belang is dat niet de bosbeheer der, maar de betrokken lagere overheid bepaalt&#13;
of en in welke mate aan bossen een recreatiefunctie wordt toegekend.&#13;
CONCLUSIES&#13;
Hoewel de keuze in het Meerjarenplan Bosbouw om de Nederlandse bossen waar&#13;
mogelijk een meervoudige functie te geven ook vanuit de belangen van de recreatie&#13;
toegejuicht moet worden, leidt de manier waarop het Meerjarenplan de doelstellingen&#13;
uitwerkt ertoe, dat de toekomstige gebruiksmogelijkheden van de verschillende&#13;
bosgebieden niet duidelijk worden. Bij de locatiekeuze voor nieuwe bossen en de gewenste&#13;
bosdoeltypenverdeling voor bestaande en nieuwe bossen is rekening gehouden&#13;
met het potentiële gebruik zij het, dat de belevingswaarden van de diverse bosdoeltypen&#13;
meer aandacht zou moeten krijgen. Maar de feitelijke gebruiksmogelijkheden&#13;
zullen bepaald worden door de inrichting en de voorzieningen ten behoeve&#13;
van de recreatie. Het Meerjarenplan geeft de primaire verantwoordelijkheid voor de&#13;
uitwerking van de recreatiefunctie aan de regionale boscommissies, die het recreatiebeleid&#13;
voor de bossen in het regionale bosplan moeten formuleren. Ten onrechte&#13;
wordt de nadere invulling en accentbepaling van de functietoekenning als een technisch&#13;
probleem gezien dat slechts onderdeel zou moeten zijn van het bosbeheer. Er&#13;
wordt voorbij gegaan aan het gegeven dat de toekenning van de maatschappelijke&#13;
functies aan de bossen een politieke afweging vergt, die voor een belangrijk deel in&#13;
het kader van de ruimtelijke ordening plaats dient te vinden.&#13;
Het recreatiebeleid in de bossen moet, vanwege de beperkte beschikbaarheid van&#13;
financiële middelen en de noodzakelijke samenhang van recreatiemogelijkheden in&#13;
het bos en de recreatiemogelijkheden in het omringende gebied, onderdeel zijn van&#13;
het provinciale recreatiebeleid. Het opstellen van provinciale beleidsplannen voor de&#13;
openluchtrecreatie mag dan ook niet achterwege blijven.&#13;
De vierde termijngebonden doelstelling, die vervulling van maatschappelijke&#13;
functies in de bossen afhankelijk maakt van de opbrengst van op de markt handelbare&#13;
produkten doet geen recht aan de belangrijke economische betekenis van bossen&#13;
voor de recreatieve en toeristische activiteiten en het daarmee samenhangende&#13;
bestedingspatroon in een wijdere omgeving en moet daarom als ongewenst worden&#13;
gekenmerkt. Een dergelijk beleid leidt ertoe dat de recreatie letterlijk een restpost&#13;
op de begroting wordt, waardoor de bijdrage van de bestaande en nieuwe bossen aan het voorzien in de tekorten aan recreatiemogelijkheden in ons land beperkt&#13;
blijft.&#13;
Gezien de inhoud van het Meerjarenplan kan betwijfeld worden of het stuk een&#13;
uitwerking is van het beleid van de drie groene structuurschema's en in het bijzonder&#13;
van het structuurschema openluchtrecreatie. Bij de vaststelling van de nieuwe boslocaties&#13;
en de verdeling daarvan over het land maar ook bij de beslissing om 7 000&#13;
tot 12 000 ha bos niet voor het jaar 2000 aan te leggen, gaat het immers niet zozeer&#13;
om een uitwerking van een beleid, maar eerder om de vaststelling van de hoofdlijnen&#13;
van een bosbouwbeleid met belangrijke ruimtelijke consequenties. Deze materie zou&#13;
eerder in een beleidsstuk op structuurschemaniveau, met de daarbij behorende procedure&#13;
van behandeling, aan de orde moeten komen dan in een uitwerkingsplan,&#13;
zonder duidelijke status. Daar staat tegenover dat de beleidsvoornemens met betrekking&#13;
tot de vergroting van de recreatiemogelijkheden in bossen een zodanig kwalitatief&#13;
karakter hebben, dat hier nauwelijks van een uitwerking van het beleid gesproken&#13;
kan worden. Daarom kan de conclusie niet anders zijn dan dat het Meerjarenplan&#13;
als beleidsstuk waarin de uitwerking van het recreatiebeleid in de groene structuurschema's&#13;
gepresenteerd en verantwoord wordt, nog niet erg geslaagd genoemd&#13;
kan worden. En de beloofde uitwerking van de financiële consequenties komt in het&#13;
geheel niet uit de verf. Daarmee is niet gezegd dat de inhoud van het stuk voor de&#13;
recreatie zonder belang zou zijn. De uitwerking van de bosdoeltypen en de introductie&#13;
van de figuur van het regionale bosplan zou voor de recreatie van grote betekenis&#13;
kunnen zijn.&#13;
Deze instrumenten kunnen echter alleen bijdragen aan de totstandkoming van een&#13;
gecoördineerde uitvoering van het beleid op het gebied van houtteelt, natuurbehoud&#13;
en recreatie, als het uit te voeren recreatiebeleid zelfstandig geformuleerd is op het&#13;
politieke niveau dat daartoe aangewezen is. De komende Wet op de Openluchtrecreatie&#13;
zal de middelen daartoe moeten verschaffen.</content><legacyfootnotes/><footnotes><footnote/></footnotes><auteurs>Ir. J.A.M, van der Lee</auteurs><published>1986-05-01 00:00:00</published><modified>1986-05-01 00:00:00</modified><editiondate>1986-05-01</editiondate><htmlpath>https://denhollander.info/artikel/6356</htmlpath></article>
</articles></edition>