<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2013</searchword><id>10466</id><udhid>UDH:TvAR/10466</udhid><titel>De landbouw-effectrapportage</titel><searchwords><searchword>TvAR 4/2013</searchword><searchword>UDH:TvAR/10466</searchword></searchwords><attachments><attachment><name>TvAR2013_04_03_De_landbouw.pdf</name><extention>pdf</extention><url>https://denhollander.info/download/8983/ci</url></attachment></attachments><inleiding>1. Inleiding&#13;
Het landelijk gebied is niet langer het exclusieve domein van de agrarische sector. Er zijn door de jaren heen veel andere functies bijgekomen. In gedeelten van het lande­lijk gebied zijn bijvoorbeeld wonen, natuur en recreatie do­minanter geworden. Wanneer in een bestemmingsplan ont­wikkelingen mogelijk worden gemaakt ten behoeve van andere functies dan landbouw, kan dat gevolgen hebben voor agrarische bedrijven in de omgeving. In veel bestem­mingsplannen worden wel onderscheidingen aangebracht, met aanduidingen zoals ‘landbouwkerngebieden’. In de re­constructieprovincies is, op basis van de Reconstructiewet concentratiegebieden, in reconstructieplannen een driedeling doorgevoerd: extensiveringsgebieden, verwevingsgebie­den en landbouwontwikkelingsgebieden (LOG’s).1 Binnen deze en dergelijke globale aanduidingen liggen de accen­ten verschillend voor wat betreft de ruimte die aan de land­bouw wordt gegeven, bijvoorbeeld voor nieuwvestiging of bedrijfsuitbreiding. Zo is het in beginsel in veel landbouw­ontwikkelingsgebieden mogelijk om een bedrijf te vestigen of uit te breiden en worden ontwikkelingen die de landbouw in de weg zitten geweerd, maar toch moeten ook daar in de praktijk allerlei zaken een plaats vinden, zoals onder- en bo­vengrondse leidingen, waterbergingsgebieden, windmolen­parken en energiecentrales. Overigens zijn niet alle ontwik­kelingen een bedreiging en kunnen ze juist heel goed samen gaan met landbouw.&#13;
Bij het nemen van planologische besluiten is steeds de vraag hoe de agrarische belangen in een gebied moeten worden af­gewogen tegen de wenselijkheid van de komst van nieuwe functies. In het algemeen behoort aan zo’n belangenafwe­ging onderzoek vooraf te gaan. Een besluit zal immers goed moeten worden onderbouwd en gemotiveerd. Een algeme­ne onderzoeksverplichting vloeit voort uit art. 3.2 Algemene wet bestuursrecht. Daarnaast zijn er allerlei sectorale wette­lijke regelingen met specifieke onderzoeksverplichtingen.&#13;
Voor de effecten op de landbouw is zo’n onderzoek niet wettelijk voorgeschreven. In dit artikel zal worden nagegaan welke rol een landbouw-effectrapportage zou kunnen spe­len bij de voorbereiding van planologische besluiten. Daar­toe zal allereerst worden ingegaan op de hiervoor genoemde sectorale onderzoeksverplichtingen. Vervolgens wordt nage­gaan wat een landbouw-effectrapportage zou kunnen inhou­den en in welke situaties deze een rol zou kunnen spelen. Ten slotte komt de vraag aan de orde of een wettelijke rege­ling van de landbouw-effectrapportage wenselijk is.&#13;
</inleiding><content>2. Onderzoeksverplichtingen&#13;
Zoals gezegd, behelst art. 3.2 Awb een algemene verplich­ting tot onderzoek: bij de voorbereiding van een besluit ver­gaart het bestuursorgaan de nodige kennis omtrent de re­levante feiten en de af te wegen belangen. Blijkt in een beroepsprocedure dat bepaalde belangen niet in de afweging zijn betrokken of dat bepaalde feiten niet zijn onderzocht, dan kan vernietiging van het besluit het gevolg zijn. In de Wet ruimtelijke ordening en het Besluit ruimtelijke orde­ning zijn verder geen concrete onderzoeksverplichtingen op­genomen. Wel zijn er allerlei sectorale regelingen met der­gelijke verplichtingen. In de Wet milieubeheer (art. 7.2a) is een verplichting opgenomen een milieueffectrapportage uit te voeren. Deze verplichting is geconcretiseerd in het Be­sluit milieueffectrapportage. Onderdeel C van deze bijlage somt activiteiten, plannen en besluiten op, ten aanzien waar­van, respectievelijk een plan-m.e.r. of een project m.e.r. ver­plicht is. Bij besluiten waarvoor een milieu- effectrapport (MER) moet worden opgesteld maakt een landbouw-effect­rapportage in de regel deel uit van de m.e.r. De m.e.r. kent dan bijvoorbeeld een landbouwparagraaf. Een m.e.r. is dan ook een beoordeling van effecten met een tamelijk brede in­slag. Men zou kunnen zeggen dat een m.e.r. een ruimtelijke ingreep beoordeelt op de gevolgen voor het woon- en leef­milieu in het algemeen in een bepaald gebied. Het natuur­beschermingsrecht kent het instrument van de ‘passende be­oordeling’. Een passende beoordeling is een inventarisatie van de gevolgen van een plan of project voor een nabij ge­legen Natura 2000 gebied en de instandhoudingsdoelstellin­gen die voor het gebied zijn vastgesteld. Wanneer significant verstorende gevolgen niet zijn uitgesloten, dient een pas­sende beoordeling te worden gemaakt, waarbij mitigerende maatregelen kunnen worden betrokken. In welke gevallen het maken van een passende beoordeling verplicht is, is ge­regeld in art. 19j van de Natuurbeschermingswet 1998. Het gaat daarbij om plannen op grond van de Wro maar ook om andere plannen, zoals inrichtingsplannen, die significant ver­storende gevolgen kunnen hebben. Ingevolge art. 7.2a, lid 1 van de Wet milieubeheer wordt een milieueffectrapport ge­maakt bij de voorbereiding van een plan waarvoor een pas­sende beoordeling moet worden gemaakt op grond van art. 19j van de Natuurbeschermingswet 1998. Een m.e.r. kan on­der omstandigheden dan als een passende beoordeling wor­den aangemerkt. Een m.e.r.- verplichting kan dus ook ont­staan voor een plan waarvoor een passende beoordeling moet worden gemaakt, ook al wordt het plan niet als zoda­nig in het Besluit Milieueffectrapportage aangeduid.&#13;
Een derde terrein waar even bij moet worden stilgestaan is de geurhinder. De Wet geurhinder veehouderijen geeft regels voor de vergunningverlening voor veehouderijen. Daarvoor is vaste jurisprudentie ontwikkeld: een ruimtelijk besluit dat een geurgevoelig object in de nabijheid van een veehouderij toelaat, mag er niet toe leiden dat dat bedrijf beperkt wordt in zijn uitbreidingsmogelijkheden.2 Daarnaast is onderzoek nodig om te kunnen bepalen of ter plaatse van de geurge­voelige bestemming een aanvaardbaar woon- en leefklimaat &#13;
te realiseren is.3 Een geurhinderonderzoek maakt dus deel uit van de voorbereiding van een planologisch besluit. &#13;
Daarmee is het beeld nog niet compleet. In voorkomende gevallen zal akoestisch onderzoek moeten worden gedaan, een watertoets worden verricht, archeologisch onderzoek noodzakelijk zijn en dient onderzoek te worden verricht naar de luchtkwaliteit, de gevolgen voor beschermde diersoor­ten (Flora- en faunawet), de externe veiligheid, geluidhinder. En dan zijn er nog de bij een bestemmingsplan gebruikelijke onderzoeken naar de economische en maatschappelijke uit­voerbaarheid en eventueel een distributie-planologisch on­derzoek. &#13;
Bij al deze specifieke onderzoeksverplichtingen komen de effecten voor de landbouw, als economische factor nauwe­lijks aan de orde, met uitzondering van een milieueffectrap­portage (waar de effecten voor de landbouw onderdeel van kunnen vormen) en het geuronderzoek. Er is dus reden om de landbouw-effectrapportage nader te bezien. &#13;
3. De landbouw-effectrapportage &#13;
Bij een landbouw-effectrapportage gaat het om het in beeld brengen van de nadelige effecten van een ruimtelijk besluit voor de landbouwfunctie. Een landbouw-effectrapportage is een hulpmiddel voor het creëren van draagvlak bij land­bouwbedrijven en kan vooraf risico’s van mogelijke schade bij agrarische bedrijven in beeld brengen. De landbouw-ef­fectrapportage kan eveneens de basis vormen voor een nog op te stellen planschaderisico-analyse. Mogelijke schade aan de bestaande landbouwfuncties in een gebied wordt dan onderzocht. De schade is dan de op geld waardeerbare be­perking van het agrarische gebruik in een gebied. De land­bouw-effectrapportage wordt op dat punt uitgewerkt in een planschade-risico analyse. Onderzoek naar de effecten spe­cifiek ten behoeve van de landbouw levert veel kennis op over verkaveling, aard van het grondgebruik en de econo­mische situatie van de bedrijven. Deze kennis is onontbeer­lijk voor het vaststellen van nieuwe bestemmingsplannen die een bepaalde ontwikkeling mogelijk maken. Het onder­zoek is diepgaander dan louter een inventarisatie van in het gebied aanwezige bedrijven. Bovendien reikt het onderzoek verder dan alleen de positie van de individuele bedrijven. Het gaat om onderzoek naar de gevolgen van een planolo­gisch besluit voor alle landbouw in het plangebied en direct daarbuiten. In een landbouw-effectrapportage wordt in de regel het onderzoek vermeld naar een nulmeting van de be­staande (agrarische) situatie, een meting van de directe ef­fecten (o.a. op de omvang van het land- en tuinbouwareaal, het aantal agrarische bedrijven en de agrarische werkgele­genheid) en indirecte effecten voor de agrarische bedrijven in het gebied (o.a. de gevolgen voor de aan- en afvoerrou­tes en het multifunctioneel grondgebruik) als gevolg van de functiewijziging. Op basis van de uitkomsten van de nulme­ting, de directe en indirecte effecten wordt het meest agra­risch-vriendelijke alternatief (MAA) geschetst. Met het op­stellen van het MAA wordt aangegeven op welke wijze een nieuwe functie/activiteit zo kan worden ingepast dat het zo min mogelijk schade toebrengt aan het duurzaam eco­nomisch functioneren van agrarische bedrijven. In het uit­voeren van een effectrapportage, juist met betrekking tot de landbouw, ligt de opvatting besloten dat er geen andere eco­nomische sector is die wat betreft de bedrijfsvoering zo af­hankelijk is van omgevingsfactoren als bijvoorbeeld onder­grond, waterstand en kwaliteit van de buitenlucht. &#13;
De gemeenteraad heeft bij de vaststelling van een bestem­mingsplan ruime beleidsvrijheid bij het bepalen bij de vraag welke functies uit een oogpunt van goede ruimtelijke orde­ning aan een gebied moeten worden toegekend. De uitvoe­ring van een landbouw -effectrapportage kan, evenals een parkeeronderzoek of een milieuonderzoek, bijdragen aan een zorgvuldige besluitvorming. Een landbouw-effectrap­portage wordt dan ook uitgevoerd voorafgaande aan het de­finitieve ontwerp van een planologisch besluit. De resultaten worden meegenomen in het voorontwerp van het bestem­mingsplan. Naast art. 3:2 van de Awb kan een landbouw-effectrapportage zijn gebaseerd op een verplichting in bij­voorbeeld een provinciale structuurvisie of provinciale verordening als bedoeld in art. 4.1 van de Wro. &#13;
4. Planologische besluiten en agrarische belangen &#13;
Agrarische belangen kunnen op twee manieren aan de orde komen bij planologische besluiten. In de eerste plaats spelen die belangen een rol bij de belangenafweging zelf. Daarvoor dienen de effecten van een besluit op de landbouw onder­zocht te worden. In de tweede plaats: een effectenonderzoek kan ook dienen ter voorkoming van planschade als bedoeld in art. 6.1 van de Wet ruimtelijke ordening. Vaak lopen deze situaties in elkaar over. &#13;
In een recente uitspraak over een aanwijzing op grond van de Luchtvaartwet in verband met de uitbreiding van de luchthaven Lelystad Airport werd door een aantal agrari­ërs gepleit voor een landbouw-effectrapportage.4 Zij vrees­den namelijk ernstige schade als gevolg van de uitstoot van de luchtvaart op de vollegrondsgroenteteelt, de fruitteelt en de teelt in kassen in het gebied. De Minister stelde dat de ef­fecten op de (biologische) landbouw en op de luchtkwaliteit zijn onderzocht in het Milieueffect Rapport (hierna: MER). Uit het MER volgde dat de uitbreiding van Lelystad Airport naar verwachting geen negatieve gevolgen zou hebben voor de biologische landbouw en dat het effect van de ontwikke­ling van Lelystad Airport op de luchtkwaliteit zeer gering was. De Afdeling bestuursrechtspraak kwam aan een expli­ciet oordeel over de noodzaak van een landbouw-effectrap­portage niet toe maar overwoog op basis van het deskundi­genbericht van de Stichting Advisering Bestuursrechtspraak het volgende: &#13;
‘Gelet op de conclusies uit het deskundigenrapport is naar het oordeel van de Afdeling niet op voorhand uit te sluiten dat de agrarische bedrijven (…..) nadelige effecten zullen ondervinden als gevolg van de luchtha­ven. Ook kan, gelet op de kwaliteitseisen met betrekking tot voedselveiligheid, duurzaamheid en kwaliteit die de verschillende certificerende instanties aan bedrijfsvoering en producten stellen, niet zonder meer worden geconcludeerd dat zal kunnen worden voldaan aan de eisen voor certificering. De enkele stelling van de minister dat de chemische samenstelling van regen­water in Aalsmeer overeenkomt met die van het regen­water elders in Nederland is niet voldoende om aan te nemen dat de resultaten van het Schiphol-onderzoek ook van toepassing geacht kunnen worden voor de regio rondom Lelystad Airport. De stelling van de mi­nister in zijn zienswijze op het deskundigenbericht dat de conclusies in het deskundigenbericht met betrek­king tot het Schiphol-onderzoek grotendeels onder­bouwd worden met veronderstellingen en aannames en niet met onderzoek leidt niet tot een ander oordeel. Hiermee miskent de minister dat het op zijn weg ligt om aannemelijk te maken dat de gevolgen voor de agrarische bedrijven niet onaanvaardbaar zijn.’ &#13;
Uit bovenstaande overwegingen van de Afdeling bestuurs­rechtspraak blijkt dat er bij de voorbereiding van een pla­nologische ingreep de plicht bestaat om te onderzoeken hoe het zit met eventuele effecten op de aanwezige agrarische belangen in een gebied. Het gaat dan – zo blijkt uit boven­staande uitspraak – om alle mogelijke aspecten die een be­perking voor de agrarische bedrijven kunnen inhouden. &#13;
Een landbouw-effectrapportage kan ook worden gebruikt voor het bepalen van de definitieve inhoud van de bestem­mingsplanregels, ten einde schade voor agrarische bedrijven die gelegen zijn buiten het plangebied te voorkomen. Deze situatie deed zich voor bij de aanleg van een golfbaan in een agrarisch gebied, waarbij geen voorziening was getroffen om golfballetjes in de aangrenzende gewassen, zoals aard­appelen en suikerbieten, tegen te gaan. Volgens het advies van de planschadedeskundige van de gemeente was derge­lijke schade niet het gevolg van het bestemmingsplan voor de golfbaan. De exploitant van het golfcomplex kon door de boeren aansprakelijk worden gesteld voor deze gevolgen voor hun agrarische bedrijven. Met andere woorden: nu er een alternatieve weg was om de schade vergoed te krijgen kon men niet bij de gemeente aankloppen met een aanvraag voor het vergoeden van planschade. In het bestemmingsplan was echter in het geheel geen rekening gehouden met het plaatsen van voorzieningen ten einde te voorkomen dat aan­grenzende agrarische bedrijven hinder van de golfbaan zou­den ondervinden. Volgens de Afdeling bestuursrechtspraak was de omstandigheid dat vanaf het golfterrein golfballetjes terecht komen in nabij gelegen akkerbouwpercelen een re­delijkerwijs te verwachten gevolg van de aanleg en het ge­bruik van de golfbaan. Nu die aanleg en het gebruik plano­logisch mogelijk werden door het bestemmingsplan moet eventuele schade door de overlast van golfballetjes aan dit plan worden toegerekend en kan die schade in beginsel voor vergoeding op grond van de Wro in aanmerking komen.5 Deze casus leert dat bij een planologische ingreep zorgvul­dig naar de agrarische belangen moet worden gekeken. Waar nodig kan door het opnemen van een adequate regeling in de planvoorschriften schade voor de agrarische bedrijfsvoering worden voorkomen. &#13;
Een derde geval betrof de toetreding van daglicht bij kas­sen. In de gemeente Zwijndrecht was een bestemmingsplan vastgesteld ten behoeve van de aanleg van een bos ter uit­voering van een landinrichtingsproject. De gemeenteraad stelde zich op het standpunt dat bij de afweging voldoende rekening was gehouden met de agrarische bedrijfsbelangen. Er was gevolg gegeven aan de ingebrachte rapporten over schaduwhinder en mogelijke schade voor het glastuinbouw­bedrijf. In de planregels was een bepaling opgenomen ter voorkoming van schaduwhinder en verder zou een inrich­ting van het gebied worden gekozen waarbij zich geen hin­der zou voordoen. Om de mogelijke schaduwwerking zoveel mogelijk te beperken was namelijk in de planregels voorge­schreven dat binnen een afstand van 50 meter van de ooste­lijke grens van het plangebied geen beplanting is toegestaan die hoger is dan de schuine zijde van een hoek van 21° uit de plangrens. In de beroepsprocedure was nog eens nadruk­kelijk toegezegd dat de inrichting van de strook grond van 100 meter naast het glastuinbouwbedrijf zodanig zal worden uitgevoerd dat het bedrijf wordt gevrijwaard van hinder van­wege het natuurgebied. Met de belangen van de agrarische ondernemer was dan ook voldoende rekening gehouden al­dus de Afdeling bestuursrechtspraak.6 &#13;
Agrarische activiteiten in een plangebied kunnen wor­den beperkt door voorschriften in een bestemmingsplan. Een voorbeeld hiervan zijn de beperkingen uit een oogpunt van archeologie en bescherming van cultureel erfgoed.7 Op grond van art. 38a Monumentenwet 1988 moet bij de vast­stelling van bestemmingsplannen of beheersverordeningen rekening worden gehouden met de mogelijke aanwezigheid van archeologische waarden en verwachtingen. Art. 3.1.6, lid 2, onder a, van het Besluit ruimtelijke ordening bepaalt dat in het bestemmingsplan wordt vastgelegd welke gevol­gen de gemeente verbindt aan de aanwezigheid van archeo­logische waarden of verwachtingen voor bouwactiviteiten of andere bodemverstorende activiteiten. Het garandeert dat de archeologische waarden in de belangenafweging, die aan het bestemmingsplan ten grondslag ligt, nadrukkelijk wor­den meegenomen. In het bestemmingsplan zal een adequa­te bescherming geregeld moeten worden. Er wordt dan naast een agrarische bestemming een bestemming archeologisch waardevol gebied toegekend aan een perceel.8 Men spreekt dan van een dubbelbestemming. De Afdeling bestuursrecht­spraak is van mening dat op het gemeentebestuur in het al­gemeen de plicht rust zich voldoende te oriënteren op de archeologische situatie in het gebied voordat bij het bestem­mingsplan uitvoerbare bestemmingen kunnen worden aan­gewezen en concrete bouwvoorschriften voor die bestem­mingen kunnen worden vastgesteld. Het voldoen aan die verplichting is volgens de Afdeling des te meer aanwezig nu de Monumentenwet 1988 de mogelijkheid biedt om de kos­ten voor het archeologische onderzoek voor rekening te la­ten komen van de grondeigenaren of -gebruikers. De wet­gever is er immers vanuit gegaan dat die financiële lasten zo veel mogelijk voorzienbaar en vermijdbaar dienen te zijn.9 Dat kan leiden tot het opnemen van een regeling voor grondbewerkingen. Op basis van de Wet Informatie-uitwis­seling Ondergrondse Netten (WION)10 is een aanlegver­gunningplicht pas nodig vanaf een diepte van 50 cm onder het maaiveld. De Afdeling oordeelde dat dat geen verande­ring brengt in de mogelijkheid om in een bestemmingsplan een andere diepte voor te schrijven. De WION heeft name­lijk geen betrekking op de bescherming van archeologische waarden. Buisleidingen worden in een bestemmingsplan ook vaak beschermd door middel van een dubbelbestem­ming. Voor de aanleg wordt dan in de regel een landbouw-effectrapportage uitgevoerd. Ter bescherming van deze leidingen wordt in het bestemmingsplan een aanlegvergun­ningplicht opgenomen bijvoorbeeld voor grondbewerkingen vanaf 0,3 meter met uitzondering van werkzaamheden voor het normale agrarische onderhoud. De aanlegvergunning­plicht werd vernietigd in strijd met het zorgvuldigheidsbe­ginsel als bedoeld in art. 3.2 van de Algemene wet bestuurs­recht omdat niet duidelijk was welke afspraken er waren gemaakt tussen de Nederlandse Aardolie Maatschappij (NAM) en de gemeente over de diepte van de buisleiding.11 &#13;
De gemeente Steenwijkerland stuurde in 2009 een brand­brief aan de minister over de te verwachten hoge planscha­dekosten als gevolg van gebruiksbeperkingen voor met name de agrarische gronden in een bestemmingsplan voor het buitengebied. De Minister liet vervolgens aan de ge­meente weten dat niet in alle gevallen uit de Wro blijkt in hoeverre o.a. aanlegvergunningstelsels meegewogen moe­ten worden bij de vergelijking tussen een oud en een nieuw bestemmingsplan voor het onderzoek naar planschade.12 De planschadeanalyse die de gemeente had laten uitvoeren, waaruit bleek dat archeologische bescherming via een aan­legvergunningstelsel tot planschade kan leiden, sluit volgens de Minister niet aan bij de bedoeling van de Wet ruimtelijke ordening. Alleen wanneer daadwerkelijk toepassing wordt gegeven aan deze bepalingen, en de aanlegvergunning wordt geweigerd, kan planschade ontstaan. De planschaderegeling in de Wro zal op dit punt nog worden verduidelijkt, zo kon­digt de Minister in deze brief aan.13 &#13;
Uit deze voorbeelden blijkt dat een landbouw-effectrappor­tage goede diensten kan bewijzen bij de voorbereiding van ruimtelijke besluiten. In sommige gevallen achtte de Afde­ling bestuursrechtspraak onderzoek naar de effecten van een besluit voor de landbouw ook noodzakelijk. &#13;
5. Een wettelijke verankering van de landbouw-effectrapportage? &#13;
In het algemeen geldt dat ‘meten ook weten’ is. Onderzoek naar en beschrijving van de te verwachten gevolgen van een planologisch besluit voor agrarische bedrijven is dus niet overbodig. Agrarische en andere functies komen steeds di­recter met elkaar in aanraking. Aan de ene kant komt dit doordat het landelijk gebied niet langer het exclusieve do­mein is van de landbouw: andere functies rukken op. Ook ontwikkelingen in de landbouw zelf leiden tot tegenstellin­gen. In de eerste plaats is er de schaalvergroting in de agra­rische sectoren, die juist een grotere afstand met andere be­stemmingen zou vergen. In de tweede plaats kan worden gewezen op de specialisatie in de bedrijvigheid. Niet alle planologische besluiten, die objectief beperkingen inhouden, hebben dat, door deze specialisatie, in dezelfde mate voor alle bedrijven. In de derde plaats valt te wijzen op steeds verdergaande regelgeving voor agrarische bedrijven met het oog op volksgezondheid en voedselveiligheid waardoor de hinder ten opzichte van andere, gevoelige, functies wellicht afneemt, maar ook ruimte nodig is ten opzichte van voor de landbouw potentieel bedreigende bestemmingen. De eisen die aan agrarische producten worden gesteld uit een oogpunt van voedselveiligheid en duurzaamheid zijn immers hoog. Een landbouw-effectrapportage is dus een gewenst instru­ment. &#13;
De volgende vraag is: is een wettelijke regeling van de land­bouw-effectrapportage noodzakelijk? Het zou bijvoorbeeld mogelijk zijn om in bijvoorbeeld het Bro een bepaling op te nemen, waarin de gevallen worden opgesomd bij welke be­stemmingsplannen (gebieds- of projectgericht) een land­bouw-effectrapportage moet worden uitgevoerd en aan wel­ke minimale eisen een landbouw-effectrapportage moet voldoen. Het landbouwbelang wordt hiermee een gelijk­waardige plaats geboden naast andere belangen waarvoor ef­fectrapportages verplicht zijn. Een regeling in het Bro over de gevallen waarin een landbouw-effectrapportage moet worden opgesteld, zou dan ook kunnen worden bepleit. Het belang van land- en tuinbouw kan daarmee gediend zijn. Bij de vraag of bepaalde onderzoeken bij de voorbereiding van een ruimtelijk plan verplicht moeten worden gesteld spelen echter tegenwoordig eerder de beperking van administratie­ve lasten een rol, dan de rechtszekerheid.14 Teneinde de las­tendruk voor overheid en burger te beperken zou alleen een landbouw-effectrapportage moeten worden verplicht wan­neer reeds een m.e.r. moet worden opgesteld. De landbouw-effectrapportage zou dan deel uit dienen te maken van een m.e.r. &#13;
Een landbouw-effectrapportage bij de voorbereiding van een besluit over een planologische ingreep is soms uit zorg­vuldigheidsoogpunt vereist. Er bestaat thans geen wettelijke verplichting voor het opstellen van een dergelijke rapporta­ge. Daarmee bestaat het risico dat zo’n effectrapportage ach­terwege blijft, ook al zou die een beter inzicht kunnen ge­ven in de te verwachten effecten. Het voorschrijven van een effectrapportage kan bijdragen aan het creëren van draag­vlak en inzicht verschaffen in schade-risico’s als het plano­logische besluit wordt uitgevoerd. Bovendien wordt het tijd dat er eens een wettelijke regeling komt in het belang van de agrarische bedrijfsvoering. Hiervoor is in het bovenstaande een voorzet gegeven. &#13;
&#13;
&#13;
­&#13;
</content><legacyfootnotes>* Kees van Alphen is juridisch adviseur www.vanalphenad­vies.nl.&#13;
1. Zie art. 1 Reconstructiewet concentratiegebieden.&#13;
2. ABRvS 16 juli 2008, Oss, zaaknummer 200705538/1, LJN BD7357, waarin de Afdeling bestuursrechtspraak overigens nog de opvatting huldigde dat wanneer er sprake was van overtreding van de geurnorm op grond van de Wet geurhinder en veehouderij er geen sprake is van een aanvaardbaar woon- en leefklimaat.&#13;
3. ABRvS 7 oktober 2009, Laarbeek, zaaknummer 200900801, LJN BJ9529. Hierin huldigde de Afdeling voor het eerst de opvatting dat wanneer de geurnorm wordt overschreden er dan nog geen sprake is van een onaanvaardbaar woon- en leefklimaat zie ook: ABRvS 6 januari 2010, Hengelo, zaaknummer 200807852/1/R2, LJN BK8369 en ABRvS 10 september 2008, Helmond, zaaknummer 200705533/1, LJN BF0308. Uit de laatste uitspraak kan worden geconcludeerd dat bij een globaal bestemmingsplan dat nog moet worden uitgewerkt al een onderzoek naar de geurbelasting moet worden gedaan. &#13;
4. ABRvS 7 december 2011, zaaknummer 200909551/1/R1, LJN BU7100. &#13;
5. ABRvS 19 december 2007, Bergen (L), zaaknummer 200703124/1, LJN BC0555. &#13;
6. ABRvS 24 maart 2010, Zwijndrecht, zaaknummer 200902364/1/R3, LJN BL8702. &#13;
7. In dit verband komen we ook wel de cultuurhistorische effectrapportage tegen. Hierin worden de archeologische, historisch geografische, stedenbouwkundige en land­schapsarchitectonische betekenis vastgelegd met het oog op eventueel de vaststelling van een bestemmingsplan. De fauna-effectenrapportage richt zich in de regel op de vraag of de ecologische doelstellingen van een het plan zullen worden gehaald. Deze rapportage is dan ook uitvoe­ringsgericht. Zie: ABRvS 27 december 2012, Rotterdam, zaaknummer 201106650/1/R4, LJN BY7376. &#13;
8. ABRvS 1 juni 2011, Anna Paulowna, zaaknummer 200907781/1/R1, LJN BQ6793. &#13;
9. ABRvS 9 december 2009, Westvoorne, zaaknummer 200801932/1/R1, LJN BK5866. &#13;
10. Stb. 2008, 120. &#13;
11. ABRvS 5 september 2010, Eemsmond, zaaknummer 201008802/1/R4, LJN BX6528. &#13;
12. Brief van 29 april 2011, kenmerk 2011044158. &#13;
13. Deze toezegging is vervuld in art. 2.3.3, onder c van wets­voorstel Wijziging van de Crisis- en herstelwet en diverse andere wetten in verband met het permanent maken van de Crisis- en herstelwet en het aanbrengen van enkele verbe­teringen op het terrein van het omgevingsrecht wetsvoor­stel, Kamerstukken II 2011/12, nr. 33135, nrs. 2 en 3. Een regeling van deze strekking wordt opgenomen in art. 6.1, lid 3 Wro. De plenaire behandeling van dit wetsvoorstel is door de Eerste Kamer voorzien op 19 maart 2013. &#13;
14. Zo is per 1 juli 2008 de verplichting van een distributiepla­nologisch onderzoek komen te vervallen. Dit had overi­gens niets te maken met het streven naar lastenverlichting maar was eerder in gegeven door het feit dat een bestem­mingsplan geen economische belangen mocht regelen. Art. 3.1.2 , lid 2 Bro bepaalt nog dat een bestemmingsplan ten behoeve van een goede ruimtelijke ordening regels kan bevatten met betrekking tot branches van detailhandel en horeca. De Afdeling bestuursrecht stelt daarbij thans de vraag of er sprake is van een ‘duurzame ontwrichting’ van de detailhandel. &#13;
</legacyfootnotes><footnotes><footnote/></footnotes><auteurs>mr. C.W.M. van Alphen&#13;
</auteurs><published>2013-04-01 00:00:00</published><modified>2013-04-01 00:00:00</modified><editiondate>2013-04-01</editiondate><htmlpath>https://denhollander.info/artikel/10466</htmlpath></article>
</articles></edition>