<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9592</id><udhid>UDH:TvAR/9592</udhid><titel>Canonherziening bij groene erfpacht: een verkenning</titel><searchwords><searchword>TvAR 11/12/2011</searchword><searchword>UDH:TvAR/9592</searchword></searchwords><attachments><attachment><name>TvAR2011_11_12_02_Canonherziening.pdf</name><extention>pdf</extention><url>https://denhollander.info/download/8360/ci</url></attachment></attachments><inleiding>Inleiding&#13;
Veel geschillen over erfpacht zijn terug te voeren op geld, of het nu gaat om de hoogte van de canon of over de hoogte van de waarde van het erfpachtrecht en de bloot eigendom. De juridische grondslagen voor het bepalen van de prijs en de waarde van erfpacht in het landelijk gebied is onderwerp van het promotieonderzoek van de auteur en dit artikel gaat in op een onderdeel daarvan: welke juridische grondslagen zijn er voor het wijzigen van de canon.&#13;
Allereerst is het goed om vast te stellen waar het bij erfpacht in het landelijk gebied of groene erfpacht feitelijk om gaat. In tegenstelling tot stedelijke erfpacht kent groene erfpacht een grote verscheidenheid aan eigenaren en erfpachters - ie­der met hun eigen doelstellingen - en aan objecten - naar de aard en toestand van de grond, wel of niet met opstallen -, waardoor ook een grote verscheidenheid aan erfpachtvoor­waarden bestaat. Het is zaak om dat goed in beeld te heb­ben, omdat dat zeker een rol speelt hoe de wijziging van de canon bij groene erfpacht is geregeld.&#13;
De wijziging van de canon is een voortdurende bron van conflicten, of dat nu gedurende de looptijd van een erfpacht­overeenkomst is of bij heruitgifte, verlenging, conversie of na afloop van een tijdvak van voortdurende erfpacht. De verschillende grondslagen waarop de canon kan worden ge­wijzigd, is de kern van dit artikel. Deze zijn in hoofdzaak te categoriseren in (1) de wijziging conform art. 5:97 BW, (2) bij de vaststelling van nieuwe erfpachtvoorwaarden na af­loop van een tijdelijk recht van erfpacht en (3) bij de tussen­tijdse wijziging van de canon door indexering of herziening op grond van de geldende erfpachtvoorwaarden. De feite­lijke vaststelling van de canon, waaronder de methoden van canonbepaling, komt in dit artikel niet aan de orde. Dit komt later in het onderzoek terug.&#13;
</inleiding><content>1 Vormen van groene erfpacht&#13;
Zeker sinds het rapport van de Commissie De Jong1 wordt erfpacht in het landelijk gebied vaak aangeduid als ‘Groe­ne Erfpacht’. In dat rapport wordt groene erfpacht in enge zin gebruikt voor de uitgifte in erfpacht die (mede) ten dien­ste staat van de natuur-, landschappelijke- of cultuurhistori­sche doelstellingen van de eigenaar, in dat geval Staatsbos­beheer. Inmiddels wordt de term groene erfpacht gebruikt voor alle erfpacht in het landelijk gebied. Waar in dit artikel over groene erfpacht wordt gesproken, wordt daarom groe­ne erfpacht in brede zin bedoeld. Daar tegenover staat ste­delijke erfpacht, waarmee wordt gedoeld op de uitgifte in erfpacht van grond door gemeenten ten behoeve van wo­ningbouw, bedrijvigheid en maatschappelijke functies in het stedelijk gebied.&#13;
1.1 Doelstellingen en categorieën van eigenaren&#13;
De eigenaren die in het landelijk gebied gronden in erf­pacht uitgeven, bestaan uit een diverse groep van overheden, rechtspersonen en natuurlijke personen. Er kan onderscheid worden gemaakt in drie verschillende hoofddoelstellingen waarom zij besluiten om grond in erfpacht uit te geven: ren­dement, realisatie van maatschappelijke doelen en instand­houding van het bezit. Vaak spelen in individuele situaties deze doelstellingen in verschillende mate een rol.&#13;
Rendementsdoelstelling&#13;
Allereerst biedt erfpacht een rendement op het belegde ver­mogen dat in de grond zit. Dit rendement bestaat uit direct rendement in de vorm van canoninkomsten en indirect ren­dement door de waardeontwikkeling van de grond. Omdat de eigenaar bij een tijdelijk erfpachtrecht aan het eind van de termijn weer over de volle eigendom van de grond be­schikt, profiteert de eigenaar van de ontwikkeling van de grondprijs. Wanneer de canon tussentijds kan worden her­zien en aangepast aan de actuele waarde van dat moment, speelt de waardeontwikkeling ook een rol in het direct ren­dement. Op de lange termijn is de grondprijsontwikkeling overwegend positief geweest, hoewel er op korte termijn (zeker in tijden van economische crisis) ook sprake kan zijn van een grondprijsdaling. De canoninkomsten (onder af­trek van de beheerkosten) en de waardeontwikkeling van de grond bepalen samen het beleggingsrendement van de ei­genaar. Iedere eigenaar staat het vrij om zijn eigen rende­mentseis over het in de erfpachtzaak vastgelegde vermogen vast te stellen. Maar objectief gezien zal de rendementseis bij aanvang marktconform moeten zijn, in overeenstemming met vergelijkbare beleggingen met een relatief laag risico­profiel en een lange looptijd. Daarom wordt vaak een verge­lijking gemaakt met langlopende Nederlandse staatsleningen of SWAP-rentes2, die als risicoloos worden gezien, ver­hoogd met een beperkte risico-opslag. Door van deze rende­mentseis af te trekken een schatting van het indirect rende­ment (waardeontwikkeling, vaak op inflatieniveau) en een schatting van het effect van tussentijdse indexering en her­ziening van de canon, volgt theoretisch het canonpercentage &#13;
waarmee bij aanvang de grondwaarde moet worden verme­nigvuldigd. Uiteraard zal de markt van vraag en aanbod tus­sen eigenaren en erfpachters nog moeten bepalen of tegen die canon een erfpachtrecht tot stand komt.&#13;
Beheerinstrument&#13;
Ten tweede biedt erfpacht de mogelijkheid om voorwaarden te stellen aan het beschikkingsrecht over de grond. Zonder erfpachtvoorwaarden heeft de erfpachter hetzelfde genot als de eigenaar (art. 5:89 BW). Maar een eigenaar die specifieke doelstellingen heeft met een object, die niet of onvoldoende via het publiekrecht zijn geregeld, zal dit in de erfpachtover­eenkomst willen vastleggen om de realisatie van die doel­stellingen veilig te stellen en zo het beschikkingsrecht over de grond beperken. Het gaat dan met name over maatschap­pelijke doelstellingen, zoals het behoud van natuur- en land­schapswaarden of cultuurhistorie. Deze privaatrechtelijke voorwaarden gaan dus verder dan hetgeen publiekrechtelijk in bijvoorbeeld een bestemmingsplan is vastgelegd. Bij de vaststelling van de canon dient wel rekening te worden ge­houden met deze beperkingen. Immers, de erfpachter krijgt niet het ‘volle’ gebruiksrecht, maar een gebruiksrecht dat is ingeperkt door de erfpachtvoorwaarden. De mate van depre­ciatie van de grondwaarde, zoals dat wordt genoemd, kan door een taxateur worden vastgesteld of kan in de erfpacht­voorwaarden worden vastgelegd. Veel overheden werken met een vaste, beleidsmatig vastgestelde depreciatiefactor.&#13;
Instandhouding bezit&#13;
Als laatste geldt de instandhouding van het bezit als zoda­nig. In de persoonlijke sfeer gaat het bijvoorbeeld over land­goederen die al generaties lang in familiebezit zijn. Ook wordt daarmee de eenheid in het beheer van het bezit veilig gesteld. Maar ook vastgoedbeleggers houden uit strategische overwegingen grondposities aan omdat zij als beleggingsfi­losofie geloven in de waardevastheid van grond.&#13;
Overheid als erfverpachter&#13;
Binnen de categorie overheden is Domeinen3 jarenlang de grootste erfverpachter geweest. Agrarische erfpacht is onder meer bekend van de uitgifte van landbouwgrond en de on­dergrond van agrarische bedrijfsgebouwen door Domeinen in de IJsselmeerpolders en de Grondbankregeling in landin­richtingsprojecten. Dit besloeg tienduizenden hectares, maar de oppervlakte grond die in erfpacht is uitgegeven is na twee verkooprondes - de eerste tot 2000 en de tweede tussen 2003 en 2007 - geslonken tot 3.974 hectare met 398 contracten.4 Nadien is de verkoopstop weer van kracht. In 2010 heeft de Minister van Financiën het beleid herijkt.5 Vanaf 2012 lo­pen de eerste 40-jarige erfpachtcontracten af en zoals al in 1997 door de toenmalige Staatssecretaris van Financiën toe­gezegd, worden deze gronden heruitgegeven onder markt­conforme voorwaarden. Dat betekent dat gronden opnieuw voor 40 jaar worden uitgegeven tegen een canon die 3% van 80% van de vrije verkeerswaarde van de grond (effectief dus 2,4% van de vrije verkeerswaarde) met een jaarlijkse in­dexering aan de hand van de consumentenprijsindex (CPI). Als alternatief biedt Domeinen uitgifte in geliberaliseer­de pacht tegen reguliere pachtprijzen. Verder wordt onder­scheid gemaakt tussen strategisch en niet strategisch gelegen gronden. Het beleid is er op gericht dat strategische grond te allen tijde wordt aangehouden totdat de bestemmingswij­zing ten behoeve van het publieke doel gerealiseerd is en de grond tegen de hoogste (nieuwe) bestemmingswaarde ver­kocht kan worden. Niet strategische grond wordt aangehou­den en kan, nadat al dan niet actief de (erf)pacht is geëin­digd, wel worden ingezet voor compensatiedoeleinden van andere departementen.&#13;
Andere overheidsdiensten die gronden in erfpacht uitgeven zijn verzelfstandigde overheidsdiensten, zoals Staatsbosbe­heer of Gemeenschappelijke Regelingen zoals Recreatie­schappen. Het gaat om behoorlijke oppervlakten. Zo geeft Staatsbosbeheer circa 32.300 ha in erfpacht uit, waarvan cir­ca 22.300 ha aan andere terreinbeherende instanties als Na­tuurmonumenten, Provinciale Landschappen of natuur- en recreatieschappen, een deel aan overige overheden en nuts­bedrijven en circa 3.000 ha aan bedrijven en particulieren. In deze laatste categorie gaat het om ongeveer 1.000 uitgif­tes.6 Daarnaast geven ook gemeenten, provincies en water­schappen wel gronden in het landelijk gebied uit in erfpacht. Dit is minder geïnstitutionaliseerd als stedelijke erfpacht, maar kan hier en daar toch een behoorlijke omvang aanne­men, zoals bij een aantal Hoogheemraadschappen. Dit om­vat ook opstalrechten, echter met een vergelijkbare proble­matiek als bij erfpacht waar het gaat om de herziening van de opstalvoorwaarden en de retributie.&#13;
Rechtspersonen als erfverpachter&#13;
Binnen de categorie rechtspersonen wordt onderscheid ge­maakt tussen beleggingsinstellingen en stichtingen, ver­enigingen of andersoortige rechtspersonen met een maatschappelijke doelstelling. In de eerste categorie van be­leggingsinstellingen ligt de nadruk primair op het realiseren van een redelijk financieel rendement voor de eigenaar. Ei­genaren kunnen sterk verschillen. Eén van de meest bekende erfverpachters in het landelijk gebied, ASR Landelijk Vast­goed, vormt onderdeel van het ASR verzekeringsconcern. Bij een ander beleggingsfonds, Fagoed, hebben enkele gro­te institutionele beleggers geld ondergebracht in een fonds voor gemeenschappelijke regeling. Weer andere beleggers, zoals de Beleggingsmaatschappij ‘Rhoon, Pendrecht en Cortgene’ of ‘Polder de Gorzen en Aanwassen van den Lan­de van Essche’, kennen een lange historie waarin particulie­ren een aandeel bezitten. Maar ook in de bedrijfsrecreatieve sfeer wordt wel met beleggende partijen gewerkt.&#13;
Daarnaast zijn er stichtingen, verenigingen of andersoorti­ge rechtspersonen waar het maatschappelijke doel geen be­trekking heeft op de grond zelf, maar de grond alleen als vermogen dient dat voor dat doel geld genereert. Het rende­ment en de instandhouding van het bezit spelen dus wel een rol, maar erfpacht dient niet het maatschappelijke doel zelf. Aardige voorbeelden zijn het Marius Tonckens Fonds met een vrij omvangrijk bezit in Drenthe of de Compagnons van de Rottevalster Vaarten en de Vallaat in Friesland, waar de pacht- en canonopbrengsten ten goede komen van de lokale dorpsgemeenschap.&#13;
Rechtspersonen waar het maatschappelijk doel wel direct betrekking heeft op de erfpachtzaak zelf zijn bijvoorbeeld Natuurmonumenten of de Provinciale Landschappen, maar ook grote landgoederen zoals de Stichting Twickel of land­goed BV’s. De Stichting Twickel heeft de opdracht Twickel als natuurreservaat en cultuurmonument in stand te houden en haar historische betekenis te bestendigen. Centraal staat de instandhouding van het natuurschoon en het landschap­pelijke karakter. Een gezond financieel beheer is hierbij een belangrijke voorwaarde.7&#13;
Particulieren als erfverpachter&#13;
De laatste categorie is die van particuliere eigenaren als na­tuurlijke persoon. Vaak is er sprake van familiebezit dat in pacht of erfpacht is uitgegeven. Het betreft een grote groep met uiteenlopende objecten, waaronder ook woonboerderij­en, landhuizen of recreatiewoningen op landgoederen. Met name bij grote investeringen in agrarische gebouwen door de pachter van de landbouwgrond, werd de ondergrond van de bedrijfsgebouwen in erfpacht uitgegeven. Vaak is de ei­genaar niet in staat om dergelijke bedragen te financieren, waarna de grond in erfpacht werd uitgegeven zodat de erf­pachter in staat was om de gewenste schaalvergroting te re­aliseren en op basis van een hypothecaire geldlening op het erfpachtrecht zelf te financieren.&#13;
1.2 Doelstellingen en categorieën erfpachters&#13;
Ook erfpachters vormen een uiteenlopende groep. In be­perkte mate betreft het overheden, maar het gaat vooral over bedrijven en particulieren. De reden waarom erfpacht wordt gekozen ligt vaak in de specifieke locatie en daarnaast speelt de financiering een rol.&#13;
Specifieke locatie&#13;
Waar de eigenaar van een specifiek object de keuze heeft om een object in erfpacht uit te geven in plaats van het te verko­pen, te verpachten of te verhuren, heeft de (potentiële) erf­pachter die een specifiek object wil hebben dat in erfpacht wordt aangeboden geen keuze. Wanneer iemand geen ob­ject in erfpacht wil moet hij of zij afzien van uitgifte in erf­pacht of aankoop van het erfpachtrecht en elders iets in vol­le eigendom zoeken of pachten of huren. Nu is de markt van groene erfpacht nergens zo monopolistisch, dat erfpachters geen alternatief hebben of dat erfverpachters daar misbruik van kunnen maken. Er zijn binnen een redelijke straal over het algemeen voldoende alternatieven beschikbaar. Wellicht zijn enkele Waddeneilanden de enige uitzondering. Een erf­pachter kiest dan ook vaak bewust voor de locatie waar een object in erfpacht wordt aangeboden. Dat kan zijn omdat het een bijzondere locatie is om te wonen of om te recreëren, bijvoorbeeld in of nabij bos- en natuurgebieden. Of omdat een ondernemer ter plaatse zijn bedrijf kan uitoefenen als re­creatie-ondernemer of zijn agrarisch bedrijf kan vergroten. Door de lange duur biedt erfpacht ook continuïteit voor de erfpachter. Een ander voordeel is het feit dat een erfpacht­recht met hypotheek kan worden bezwaard, waarmee de aankoop of bouw van eventuele opstallen op de grond door de erfpachter kan worden gefinancierd.&#13;
Financieringsstructuur&#13;
Aan de aankoop van een object op erfpachtbasis is inhe­rent dat de financieringsstructuur anders is dan bij aankoop van een object in volle eigendom. Een deel van de beschik­bare financieringslasten gaat in de vorm van canon naar de blooteigenaar, waar tegenover staat dat er geen koopprijs voor de grond hoeft te worden betaald. Het andere deel van de beschikbare financieringslasten gaat naar de koopprijs van het erfpachtrecht met eventuele opstal of de bouwkos­ten van een opstal of een eventuele insteek die een erfpach­ter betaalt. Voor het totale financieringsplaatje is het voor de erfpachter zaak om gedegen rekening te houden met de mogelijkheden van tussentijdse canonherziening die de erf­pachtovereenkomst biedt en wat er gebeurt aan het ein­de van een erfpachtrecht van tijdelijke duur. De canon is bij aanvang lager dan de hypotheekrente, maar kan in de loop van de tijd stijgen door indexering of herziening. De waar­deontwikkeling van een eventuele opstal die door de erf­pachter wordt gekocht of gebouwd is voor de erfpachter en wordt over het algemeen bij het eind van het erfpachtrecht door de eigenaar vergoed.&#13;
Een financieringsvraag van een erfpachter kan ook een zelf­standige reden zijn om voor erfpacht te kiezen, zoals erf­pachtfinanciering van landbouwgrond. Verderop wordt deze constructie kort toegelicht.&#13;
Overheid als erfpachter&#13;
Er is een kleine categorie overheden en nutsbedrijven die niet als erfverpachter, maar als erfpachter optreden. Natuur- en recreatieschappen bijvoorbeeld geven niet alleen zelf ob­jecten in erfpacht uit, maar hebben van Staatsbosbeheer zelf ook terreinen in erfpacht gekregen.&#13;
Bedrijven als erfpachter&#13;
De categorie bedrijven, bij groene erfpacht met name in de agrarische- en de recreatiesector, is veel groter. Hier is erf­pacht met name een bedrijfsmiddel dat vanwege de locatie of vanwege de financieringsmogelijkheden wordt gekozen. Er zijn historisch wel opvallende verschillen. Zo is in de agrarische sector in het westen van Nederland erfpacht met name gebruikt om landbouwgrond uit te geven. Bijvoor­beeld in de Zuidhollandse- en Zeeuwse delta, waar akker­bouwbedrijven in nieuwe polders vaak de grond in erfpacht en het erf met gebouwen in eigendom. In het oosten van het land zijn op veel landgoederen de landbouwgronden in pacht uitgegeven en is de ondergrond van het erf en gebou­wen in erfpacht uitgegeven. Zo kon de agrariër zelf investe­ren in gebouwen en bedrijfsontwikkelingen en kon daarvoor zijn eigen financiering regelen.&#13;
Particulieren als erfpachter&#13;
Daarnaast is er een grote groep particulieren of natuurlijke personen die erfpachter zijn. Het betreft met name wonin­gen en recreatiewoningen in het landelijk gebied of op land­goederen. Deze groep kent een bijzondere rechtsbescher­ming. In art. 6:236 – 6:238 BW zijn een aantal in algemene voorwaarden voorkomende bedingen opgenomen die als on­redelijk worden aangemerkt (zwarte lijst) of waarvan wordt vermoed dat ze onredelijk bezwarend zijn (grijze lijst). Dit geldt voor natuurlijke personen die niet handelen in de uit­oefening van een beroep of bedrijf. Ook als een eigenaar geen Algemene Voorwaarden hanteert, maar veelvuldig met model erfpachtvoorwaarden werkt, gelden deze bepalingen.8 &#13;
Door de zogeheten reflexwerking werken de zwarte en grij­ze lijst in afgezwakte zin ook wel voor bedrijven.&#13;
Bijzondere positie hypotheekhouders&#13;
Een aparte categorie beperkt gerechtigden, die hier onder erfpachters kort wordt behandeld, is die van de hypotheek­houder. De wet biedt de mogelijkheid om het erfpachtrecht met een hypotheek te bezwaren. Veel erfpachters zullen bij erfpachtgrond voor de financiering van de bouw of de aan­koop van een opstal (bijvoorbeeld een woning of een be­drijfsgebouw) of het realiseren van voorzieningen (bij­voorbeeld een jachthaven of golfbanen) een hypothecaire geldlening aangaan. De hypotheekhouder, hoewel geen partij in de erfpachtovereenkomst, kent op basis van de wet, vaak aangevuld in de erfpachtvoorwaarden, wel eni­ge mate van rechtsbescherming. Wil een hypothecaire geld­verstrekker geld uitlenen aan een erfpachter met als hypo­thecair onderpand het erfpachtrecht, dan bepaalt de mate van zekerheid die hij kan ontlenen aan dat recht, onder wel­ke condities hij geld uitleent. Een zwakke positie van de hy­potheekhouder resulteert erin dat hij minder of tegen een hogere rente geld zal uitlenen, hetgeen de totale financie­ringspositie van de erfpachter beïnvloed en ook invloed heeft op de canon die de erfpachter kan betalen. Daarmee is het ook een belang van de eigenaar om de hypotheekhou­der voldoende zekerheid te verstrekken. Aan het eind van dit artikel komt dit aspect nog aan de orde in de discussie over hypotheek en particuliere erfpacht.&#13;
1.3 Erfpachtobjecten&#13;
Het voert te ver om alle soorten objecten die in Nederland in het landelijk gebied in erfpacht zijn uitgegeven te noemen. In beginsel kan iedere onroerende zaak in erfpacht worden uitgegeven. Wel is het van belang om onderscheid te maken of sprake is van gebouwen, werken of beplantingen, omdat hierover in art. 5:99 BW een vergoedingsregeling is opgeno­men. Vaak zijn hierover in de erfpachtovereenkomst ook be­palingen opgenomen.&#13;
Hieronder zullen kort de belangrijkste sectoren worden ge­noemd.&#13;
Erfpacht in de agrarische sector&#13;
Qua areaal zal de agrarische sector de grootste oppervlak­te in erfpacht hebben. Het gaat dan zowel om landbouw­grond als om de ondergrond van erf en gebouwen. Agrari­sche erfpacht is door grondeigenaren gebruikt als alternatief voor pacht. Via erfpacht is de eigenaar niet gebonden aan de dwingende bepalingen van het pachtrecht en biedt het de erfpachter een instrument om gronden en investeringen in gebouwen te kunnen financieren. De minimale termijn van uitgifte is 26 jaar, vanwege de dwingende bepalingen van het pachtrecht, art. 7:399d BW. Tot de wijziging van de Pachtwet in 1995, waarin de bijzondere kortdurende pacht­overeenkomst voor maximaal 12 jaar werd geïntroduceerd, waren er geen andere alternatieven voor reguliere pacht. Met deze wetswijziging, gevolgd door een verdere liberali­sering van het pachtrecht in 2007, waarin de geliberaliseer­de pachtovereenkomst is geïntroduceerd, is dit alternatief er voor los land wel. Toch wordt erfpacht nog steeds toegepast, mede vanwege de continuïteit, de financierbaarheid en ver­handelbaarheid van het erfpachtrecht.&#13;
Erfpacht in de recreatieve sector&#13;
In de recreatiesector komt ook veel erfpacht voor. Er wordt wel onderscheid gemaakt in watersport, verblijfsrecreatie en dagrecreatie. Over het algemeen zal het erfpachtrecht ge­bouwen of bouwwerken omvatten. Vaak liggen deze objec­ten op unieke locaties en wil de erfverpachter, die ook ei­genaar is van het omliggende natuurgebied of water, langs deze weg grip houden op het gebruik van de grond. Bij wa­tersport gaat het om jachthavens, zeilscholen en watersport­gebonden bedrijvigheid zoals reparatiewerven en detailhan­del. Verblijfsrecreatie is een diverse groep van campings, bungalowparken, hotels, appartementencomplexen, groeps­accommodaties en kampeerboerderijen. Dagrecreatie betreft ook een uiteenlopende groep van eet- en drinkgelegenheden, golfbanen, themaparken, speeltuinen, zwembaden, leisure en wellness, maneges, volkstuinen en zelfs een dierentuin.&#13;
Naast agrarische en recreatieve bedrijvigheid is er ook een restcategorie van overige bedrijvigheid, die zowel uit com­merciële objecten als maatschappelijke bedrijvigheid kan bestaan. Denk in dat laatste geval bijvoorbeeld aan objecten ten behoeve van onderwijs of gezondheidszorg.&#13;
(Recreatie)woningen op erfpachtgrond&#13;
De categorie woningen en recreatiewoningen levert altijd veel discussie op. Zoals al eerder aangehaald bij de zwarte- en grijze lijst, wordt de particuliere erfpachter van een (re­creatie)woning vaak als zwakkere partij gezien en valt een belangenafweging in diens voordeel uit. Begrijpelijk, want vanwege de emotionele binding met het eigen woonhuis en in mindere mate de recreatiewoning, zal een erfpachter snel­ler geneigd zijn om canonherzieningen of nieuwe erfpacht­voorwaarden bij heruitgifte te accepteren, omdat verhuizing geen redelijk alternatief is. Het gaat altijd om gebouwde ob­jecten. Voorbeelden zijn voormalige boswachterswoningen of arbeiderswoningen, landhuizen, maar zo zijn bijvoorbeeld de meeste woningen in Haarzuilens, een landgoed ten wes­ten van Utrecht, of in Hemmen, een landgoed in de Betuwe, in erfpacht uitgegeven. Vaak met een erfpachtafhankelijk opstalrecht voor de gebouwen, waarmee de erfpachter ook juridisch eigenaar van de woning is. Ook monumentale pan­den of landhuizen zijn in erfpacht uitgegeven, waarbij vaak ingewikkelde afspraken worden gemaakt over de renovatie of restauratie van gebouwen of het wegwerken van achter­stallig onderhoud in landschapstuinen.&#13;
Bos- en natuurterreinen in erfpacht&#13;
De enige andere categorie waar sprake is van onbebouwde gronden is die van bos- en natuurterreinen. Door terreinbe­herende natuurbeschermingsorganisaties worden wel gron­den in erfpacht uitgegeven aan collega-organisaties. Soms om het beheer geheel over te dragen, terwijl het hen niet vrij staat om de volle eigendom over te dragen, maar soms ook om zeggenschap op toezicht op het beheer te kunnen hou­den. Ook uitgifte in erfpacht aan agrariërs komt voor, met name waar de natuurdoelstelling een vorm van agrarisch be­heer vraagt. Een agrarisch ondernemer kan in zo’n geval voldoende continuïteit en kwaliteit leveren tegen beduidend lagere kosten.&#13;
Bijzondere erfpachtobjecten&#13;
En als laatste kan nog een restcategorie van bijzondere ob­jecten worden genoemd. Dit betreft de meest uiteenlopen­de objecten die niet onder één van de vorige categorieën val­len en vaak wel opvallen. Bijvoorbeeld de ondergrond van een molen, windmolenparken, dierenasiels, forten, infra­structuur, nutsvoorzieningen, delfstoffenwinning, of het wa­terwingebied dat aan het waterleidingbedrijf in erfpacht is uitgegeven. De gebondenheid van de erfpachters van deze categorie erfpachtobjecten aan de erfpachtzaak kan erg groot zijn. Een waterleidingbedrijf kan niet zomaar zijn waterwin­putten verplaatsen naar een andere locatie wanneer zij met de erfverpachter geen overeenstemming kan bereiken over de herziening van de canon bij heruitgifte.&#13;
2 Erfpachtvoorwaarden bij groene erfpacht&#13;
2.1 Juridische context van erfpacht&#13;
De werking van het erfpachtrecht wordt in belangrijke mate bepaald door de erfpachtvoorwaarden die de eigenaar en de erfpachter met elkaar overeen komen in een erfpachtover­eenkomst en zoals die worden vastgelegd bij notariële akte. Er is een grote mate van contractsvrijheid en de erfpacht­voorwaarden bij groene erfpacht zijn zeer divers, ondanks dat het wettelijk kader hetzelfde is. De wet geeft een beperkt juridisch kader, dat voor groene erfpacht uiteraard hetzelf­de is als voor stedelijke erfpacht en dat hieronder summier is beschreven. Het voert in het kader van dit artikel te ver om daar uitgebreid op in te gaan.&#13;
Primair wordt het juridisch kader gevormd door titel 5.7, art. 5:85 tot en met 5:100 van het Burgerlijk Wetboek, die spe­cifiek over het recht van erfpacht gaan. Daarbij is het van belang om rekening te houden met het overgangsrecht, zo­als dat ten aanzien van erfpacht is vastgelegd in de artikelen 166 tot en met 170 van de Overgangswet Nieuw Burgerlijk Wetboek. Onder andere bij opzegging door de erfpachter, wijziging of opheffing van het erfpachtrecht en vergoeding van de waarde van gebouwen, werken of beplantingen op­stallen bij het einde van de erfpacht, geldt voor overeenkom­sten die op 1 januari 1992 al bestonden dat het oude recht van toepassing is.&#13;
Daarnaast geldt dat het Burgerlijk Wetboek meer in algeme­ne zin van invloed is op het erfpachtrecht. Denk aan het al­gemeen vermogensrecht (boek 3) - bijvoorbeeld wat betreft verkrijging en verlies van onroerende zaken en hypotheek -, het verbintenissenrecht (boek 6) - bijvoorbeeld wat betreft de rechtsgevolgen en algemene voorwaarden - en bijzonde­re overeenkomsten (boek 7) - zoals koop en ruil, relatie met huur en pacht -. Vooral art. 6:248 BW speelt een centrale rol bij veel afwegingen die in het kader van geschillenbeslech­ting over erfpacht worden gedaan. Zowel de eigenaar als de erfpachter heeft op grond daarvan niet alleen te maken met hetgeen in de erfpachtovereenkomst is vastgelegd, maar ook met rechtsgevolgen die ‘naar de aard van de overeenkomst, uit de wet, de gewoonte of de eisen van redelijkheid en bil­lijkheid voortvloeien’.&#13;
Verder is de overheid gehouden aan een aantal extra re­gels, zoals de algemene beginselen van behoorlijk bestuur, de verhouding tussen publiek- en privaatrechtelijk hande­len van de overheid en staatssteun. Deze aspecten zijn met name relevant voor de overheid in de positie als eigenaar die grond in erfpacht uitgeeft.&#13;
2.2 Veel variatie in erfpachtovereenkomsten&#13;
Vanwege de veelheid aan partijen, ieder naar eigen aard, met eigen doelstellingen en belangen en de verscheidenheid aan objecten volgt dat er bij groene erfpacht ook een grote ver­scheidenheid aan erfpachtovereenkomsten bestaat. Om daar een voorstelling van te maken zou dat kunnen worden gevi­sualiseerd in een drie-dimensionale matrix waarin de cate­gorieën van eigenaren, erfpachters en objecten tegen elkaar uit moeten worden gezet. Dat zou een ondoorgrondelijk ge­heel worden. Toch is dat de realiteit én de moeilijkheid om de belangen van een eigenaar en een erfpachter voor een specifiek object met elkaar te verenigen, binnen de juridi­sche context zoals hiervoor omschreven.&#13;
Toch zijn er wel een aantal algemene kenmerken van erf­pachtovereenkomsten in het landelijk gebied te benoemen, die veel voorkomen.&#13;
De duur van het erfpachtrecht is vaak voor bepaalde tijd. Zowel vanuit beleggingsoptiek, vanuit de maatschappelijke doelen, als vanuit de instandhoudingsoptiek hechten eigena­ren aan de mogelijkheid om op gezette tijden te kunnen be­slissen of zij objecten (opnieuw) in erfpacht willen uitgeven, tegen vergelijkbare of nieuwe erfpachtvoorwaarden of dat andere belangen de overhand krijgen en de eigenaar weer volledig over de grond wil beschikken. Dit in tegenstelling tot stedelijke erfpacht waar tegenwoordig vaak sprake is van voortdurende of eeuwigdurende erfpacht. Deze twee vormen komen in het landelijk gebied juist heel weinig voor.&#13;
Met name wanneer maatschappelijke doelen worden na­gestreefd of de instandhouding van het bezit voorop staat, stellen veel eigenaren voorwaarden met betrekking tot de bouw- en gebruiksmogelijkheden en beperken zij het be­schikkingsrecht over de grond. Dit kan in de vorm van di­recte verbodsbepalingen of in de vorm van toestemmingsbe­palingen. In dat laatste geval moet de eigenaar toestemming geven voor bepaalde handelingen, zoals het vestigen van een hypotheek op het erfpachtrecht of het vervreemden van het erfpachtrecht. Ook behouden veel eigenaren een voor­keursrecht voor zichzelf bij voorgenomen vervreemding van het erfpachtrecht door de erfpachter. Daarmee wordt be­oogd het karakter en de eenheid van het bezit te behouden. Dit alles geldt in veel mindere mate bij eigenaren die een beleggingsdoelstelling hanteren. Iedere beperking aan het beschikkingsrecht op de grond leidt immers ook tot een be­perking van de waarde van die grond en dat zet het rende­ment onder druk. Hier beperkt het zich vaak tot het stellen van toestemmingsbepalingen waarmee voldoende zekerhe­den ten aanzien van de erfpachter en waardevastheid van het bezit worden beoogd.&#13;
Bij erfpachters worden deze aspecten wel als negatief er­varen. Vaak zit de pijn niet zo zeer in het feit dat dit soort voorwaarden worden gesteld, maar in de exacte formulering of uitwerking van deze voorwaarden, die als onredelijk wor­den ervaren. Het is overigens de vraag of dergelijke voor­waarden allemaal wel de toets van de dwingende bepalingen van het erfpachtrecht9, de zwarte- of grijze lijst10 of de alge­mene beginselen van behoorlijk bestuur kan doorstaan. Zie bijvoorbeeld recent Huygen11 over het stellen van financiële voorwaarden bij de vervreemding van het erfpachtrecht en of überhaupt wel als voorwaarde mag worden gesteld dat er toestemming moet worden gevraagd voor het vestigen van een hypotheek. Ook moeten partijen zich realiseren dat niet alle voorwaarden die zijn overeengekomen goederenrechte­lijke werking hebben. Er moet een voldoende verband zijn met het erfpachtrecht, anders hebben ze ‘slechts’ obligatoi­re werking tussen de eigenaar en eerste erfpachter en wor­den bij overgang onder bijzondere titel niet van rechtswege overgenomen.&#13;
Een aparte categorie die in de agrarische sfeer regelmatig voorkomt is de financieringserfpacht. Het is in 1987 geïn­troduceerd als tussenvorm tussen pacht en eigendom door Fagoed. Hierbij dient het erfpachtrecht als alternatief voor een hypothecair onderpand. De financier koopt de grond en geeft deze vervolgens direct weer in erfpacht uit, meestal in combinatie met een terugkooprecht. Er bestaan verschillen­de varianten wat betreft de koopsom, de hoogte van de ca­non en de terugkoopsom12, die in zodanig verband met el­kaar staan dat de financier een redelijk rendement op zijn financiering ontvangt met een behoorlijke zekerheid en de agrariër relatief lage financieringslasten heeft voor een lang­durig gebruiksrecht dat hij kan vervreemden en bezwaren met hypotheek.&#13;
Bij dit alles geldt dat de canon een verbindend element is: voor eigenaren vanuit hun perspectief als een redelijke ver­goeding voor het belegde vermogen en voor erfpachters vanuit hun perspectief als een redelijke last voor het ge­bruiksrecht. Bij ieders afweging om voor het betreffende ob­ject over de canon tot overeenstemming te komen, spelen de vastgoedmarkt (grondwaarde) en de kapitaalmarkt (ca­nonpercentage) een rol. Daarbij zijn de erfpachtvoorwaar­den, onder andere met betrekking tot de herzieningsmoge­lijkheden gedurende de looptijd en bij eventuele heruitgifte of verlenging relevant.&#13;
3 Grondslagen voor wijziging van de canon&#13;
Dan nu de kern van het artikel. Terugkerend discussiepunt is de mogelijkheid van de bloot eigenaar of de erfpachter om de erfpachtvoorwaarden te herzien en dan met name de hoogte van de canon. Voor een wijziging van de canon kun­nen verschillende grondslagen bestaan. Ten eerste is dat de mogelijkheid om een erfpachtovereenkomst te wijzigen vol­gens art. 5:97 van het Burgerlijk Wetboek. Ten tweede is dat de mogelijkheid om nieuwe erfpachtvoorwaarden vast te stellen bij heruitgifte, verlenging, conversie of na afloop van een tijdvak van voortdurende erfpacht. Als laatste is de mo­gelijkheid om de canon tussentijds te wijzigen op grond van de voorwaarden uit de erfpachtovereenkomst zelf.&#13;
Deze drie mogelijkheden zullen achtereenvolgens worden behandeld, waarbij tevens de relevante jurisprudentie wordt behandeld. Daarbij is zoveel mogelijk gekeken naar juris­prudentie over zaken die over erfpacht in het landelijk ge­bied spelen, waar nodig ondersteund door richtinggevende uitspraken bij stedelijke erfpacht. De feitelijke taxatie en de juridische grondslagen die daaraan ten grondslag liggen ko­men hier niet aan de orde. Dat volgt in later in het promotie-onderzoek.&#13;
3.1 Wijziging canon volgens de wet&#13;
Allereerst biedt art. 5:97 BW de mogelijkheid om een erf­pachtovereenkomst te wijzigen of op te heffen. Na verloop van 25 jaar vanaf de vestiging van het erfpachtrecht kan de rechter dit doen op vordering van de eigenaar of de erfpach­ter. Die moet daarvoor gronden aanvoeren van onvoorziene omstandigheden die van dien aard zijn dat, naar de maatsta­ven van redelijkheid en billijkheid, de ongewijzigde instand­houding van de akte van vestiging niet van de eigenaar of erfpachter kan worden gevergd. Deze gronden gelden ook voor eventueel beperkt gerechtigden op het erfpachtrecht, zoals een hypotheekhouder. De gronden in art. 5:97 BW vormen een streng criterium en in de toelichting op de wet13 is de verwachting uitgesproken dat de rechter dan ook zeer terughoudend zal zijn met de toepassing van deze bevoegd­heid. In ieder geval kan dit artikel niet worden gebruikt om een aanpassing van de canon te verlangen aan een norma­le inflatie, omdat dat geen onvoorziene omstandigheid is.14 Juist omdat partijen bij het aangaan van een erfpachtover­eenkomst een langdurige relatie aangaan, zullen ze bij de vestiging van het erfpachtrecht in de erfpachtvoorwaarden al rekening houden met toekomstige veranderingen. Wel kan er in de erfpachtovereenkomst worden opgenomen wat partij­en wel of niet onder onvoorziene omstandigheden verstaan. Daarnaast beperkt art. 169 van de Overgangswet Nieuw BW de mogelijkheden tot wijziging verder. Er staat dat in het ge­val van een vordering tot wijziging van het erfpachtrecht, de rechter geen rekening houdt met omstandigheden die zich hebben voorgedaan voor de inwerkingtreding van de wet. Dat betekent dat er dus alleen rekening wordt gehouden met onvoorziene omstandigheden die na 1 januari 1992 zijn op­getreden.&#13;
Recent heeft de rechtbank Utrecht nog een vonnis gewe­zen15 waarin de rechter toetste of er sprake was van onvoor­ziene omstandigheden voor een eeuwigdurend erfpachtrecht dat in 1875 is gevestigd tegen een vaste canon in het kader van de armenzorg. Dat laatste criterium was in 1960 verla­ten, zodat er naar het oordeel van de rechter geen sprake was van onvoorziene omstandigheden die zich na 1 januari 1992 hadden voorgedaan. Overweging daarbij was de volgende:&#13;
‘De rechtbank neemt in dit verband aan dat bij de vestiging van het onderhavige eeuwigdurend erfpacht­recht rekening is gehouden met de omstandigheid dat na de vestiging ooit sprake zou kunnen zijn van infla­tie die zou kunnen leiden tot het stijgen van de waarde van het erfpachtrecht en de woningen. Het niet kunnen profiteren van toekomstige waardeontwikkelingen moet derhalve geacht worden te zijn verdisconteerd in de vestigingsakte. In dit verband maakt het geen verschil of de waardestijging het gevolg is van ge­wone inflatie of hyperinflatie en of de waardestijging (ongekend) groot of klein is… … Overigens blijkt uit de wetsgeschiedenis van artikel 5:97 van het BW dat inflatie niet is aan te merken als een onvoorziene omstandigheid zoals in dit artikel is bedoeld.’&#13;
Dat een wijziging op grond van dit artikel wel degelijk kans van slagen heeft, laat een uitspraak van de rechtbank Mid­delburg16 zien, die bovendien betrekking had op een object dat kan worden aangemerkt als groene erfpacht: een recrea­tiewoning in een bungalowpark in de gemeente Veere, Zee­land, waarvoor in 1952 een erfpachtrecht is gevestigd. De gemeente vorderde als eigenaar dat op grond van art. 5:97 BW de erfpachtvoorwaarden zouden moeten worden gewij­zigd, zoals ook ten aanzien van alle andere erfpachters in het bungalowpark inmiddels was gebeurd. Reden daarvoor was de afspraak dat de gemeente niet tot inbreiding van het bun­galowpark zou overgaan, in ruil voor wijziging van de erf­pachtakte. Alleen de gedaagde erfpachter had dit geweigerd, zodat gelet op de gerechtvaardigde belangen van de ge­meente om de grond rendabel te maken, de rechter oordeel­de dat de gevorderde wijziging van de erfpachtvoorwaarden werd toegewezen. Overweging daarbij was:&#13;
‘Dergelijke afspraken kunnen alleen op een goede en rechtvaardige wijze werken, als alle erfpachters zich daarmee conformeren. Als één of meer erfpachters zich echter aan de afspraken onttrekken, zal immers het door de gemeente met de belangenvereniging afgesproken alternatief voor haar eigen plannen – ook in termen van rentabiliteit – niet volledig uitgevoerd kunnen worden. Het belang van de gemeente dat alle erfpachters zich bij de met de belangenvereniging gemaakte afspraken aansluiten is dus groot. Onder die omstandigheden kan van de gemeente niet worden gevergd, dat zij ermee akkoord gaat dat met een enkele erfpachter (die de voordelen van het feit dat de gemeente haar aanvankelijke plannen niet doorzet, wel geniet) niet gebonden zou zijn aan de nieuwe afspraken.’&#13;
Hoewel dat niet uit de uitspraak blijkt, moet worden aange­nomen dat deze gewijzigde omstandigheid zich pas na 1 ja­nuari 1992 heeft voorgedaan, omdat anders toewijzing van de vordering op grond van art. 169 Ow NBW niet moge­lijk zou zijn. Verder is in deze uitspraak interessant dat een tweede vordering van de gemeente om het erfpachtrecht van 46 m² (zoals in de akte opgenomen) te wijzigen tot 65 m² (zoals feitelijk in gebruik) op grond van natrekking niet werd toegewezen.17 Maar nu er sprake was van een nieuwe erfpachtovereenkomst, kon de oppervlakte opnieuw worden ingemeten en kon de overeenkomst alsnog op 65 m² betrek­king zou hebben. Van verkrijgende verjaring kon voor 1 ja­nuari 1992 geen sprake zijn omdat er geen canon tegenover stond. Dit gold onder het oude recht als voorwaarde voor het bestaan van een erfpachtrecht, zodat er voor die datum geen sprake kon zijn van een erfpachtrecht. Sinds 1 januari 1992 waren er weliswaar 10 jaar verstreken die nodig zijn voor verjaring te goeder trouw, maar omdat het voor de erfpach­ter kenbaar had moeten zijn dat er een veel grotere opper­vlakte in gebruik was (+40%), geldt de termijn van 20 jaar voor verkrijging te kwader trouw. Deze termijn was nog niet verstreken, dus kon de gemeente in de nieuwe erfpachtover­eenkomst de feitelijke in gebruik zijnde oppervlakte opne­men. Zo kreeg de gemeente alsnog de gevraagde wijziging in de schoot geworpen, zij het op onverwachte wijze.&#13;
Omgekeerd slaagde ook de vordering van een erfpachter niet om de erfpachtovereenkomst te wijzigen, waarbij de methode zou worden vastgelegd waarop bij tussentijdse her­ziening de canon moest worden bepaald.18 In casu vorder­de de erfpachter vastlegging van de door hem voorgestel­de criteria ten behoeve van de herziening van de canon, met een beroep op art. 5:97 BW. Volgens de erfpachter gaf de ei­genaar sinds 1996 een andere uitleg aan de herzieningsmo­gelijkheden van de canon en moest dat als onvoorziene om­standigheid te worden aangemerkt. De rechter ging hier niet in mee en verwees naar de inhoud van de erfpachtakte. Daarin was geen berekeningssystematiek opgenomen voor de periodieke canonherziening en was voorzien in een des­kundigenregeling. Pas wanneer één der partijen het met de uitkomst daarvan niet eens zou zijn, kan de rechter worden gevraagd of de inhoud of de totstandkoming van het deskun­digenadvies in de gegeven omstandigheden naar de maatsta­ven van redelijkheid en billijkheid onaanvaardbaar is, daar­bij verwijzend naar art. 7:904 BW en niet naar art. 5:97 BW.&#13;
Conclusie die kan worden getrokken uit de wettelijke wij­zigingsmogelijkheden, is dat een wijziging van de canon op grond van art. 5:97 BW niet snel voor de hand ligt. Al­leen wanneer er sprake is van onvoorziene omstandigheden die niet voor partijen kenbaar waren bij het aangaan van de overeenkomt én die zich na 1 januari 1992 hebben voorge­daan, kan de rechter een vordering tot wijziging van de erf­pachtvoorwaarden toewijzen. Uit de parlementaire geschie­denis kan bovendien worden geconcludeerd dat wijziging van de canon die vanwege uitholling door inflatie niet meer marktconform is, niet als onvoorziene omstandigheid wordt aangemerkt. Daarmee is deze mogelijkheid van canonher­ziening beperkt tot zeer specifieke situaties.&#13;
3.2 Wijziging canon bij nieuwe erfpacht-voorwaarden&#13;
Vervolgens kan er sprake zijn van aanpassing van de erf­pachtvoorwaarden bij heruitgifte, verlenging, conversie of na afloop van een tijdvak van voortdurende erfpacht. Hier­bij kan het gaan om een integrale herziening van de erf­pachtvoorwaarden, waarbij bijvoorbeeld ook nieuwe Alge­mene Voorwaarden van toepassing kunnen worden. Dit kan verstrekkende consequenties hebben wanneer een gewijzig­de herzieningsmethode voor de canon wordt geïntroduceerd. Zeker bij het einde van oude erfpachtcontracten, waarin geen indexering of tussentijdse herziening van de canon is opgenomen, kan dat na een groot aantal jaren een aanzien­lijke verhoging van de canon veroorzaken. Daarover is in de jaren ’80 en ’90 flink gediscussieerd bij stedelijke erfpacht, hetgeen heeft geleid tot vaste jurisprudentie, gebaseerd op procedures tegen bijvoorbeeld de gemeente Den Haag. Zo overwoog de Rechtbank Den Haag in 199419, later bekrach­tigd door het Gerechtshof Den Haag in 199720 en de Hoge Raad in 199921, dat een verhoging van de canon bij de ver­nieuwing van aflopende erfpachtcontracten met inachtne­ming van de actuele grondwaarde, niet in strijd is met de redelijkheid en billijkheid. In dezelfde lijn liggen ook uit­spraken van de Rechtbank en het Gerechtshof in Amster­dam.&#13;
Dat betekent echter niet dat in alle gevallen de erfpachtvoor­waarden zomaar kunnen worden aangepast. Zo is in een re­cente uitspraak van de Rechtbank Amsterdam in een geschil tussen erfpachters en het Hoogheemraadschap Hollands Noorderkwartier22 vastgesteld dat het Hoogheemraadschap de algemene beginselen van behoorlijk bestuur onvoldoende in acht had genomen bij het vaststellen van de nieuwe erf­pachtvoorwaarden. Wat was het geval?&#13;
Sinds 1869 hebben de rechtsvoorgangers van het Hoog­heemraadschap gronden aan de Waterlandse Zeedijk in erf­pacht uitgegeven. Deze overeenkomsten werden na afloop van de erfpachttermijn van 30 jaar herzien en de aanpassing van de canon was gematigd en beperkt tot de geldontwaar­ding. Met de Algemene Voorwaarden 1994 en Algemene Voorwaarden 2005 heeft het Hoogheemraadschap haar be­leid gewijzigd en de canon op basis van een marktconforme grondwaarde en canonpercentage bepaald. Om de erfpach­ters tegemoet te komen in de vaak forse canonverhoging werd een overgangsregeling van 10 jaar (AV 1994) respec­tievelijk 3 jaar (AV 2005) gehanteerd. De erfpachters waren van mening dat het Hoogheemraadschap de grondslag waar­op de canon altijd werd aangepast (geldontwaarding) voor bestaande contracten redelijkerwijs niet kon worden gewij­zigd in een nieuwe grondslag (marktconformiteit). De recht­bank oordeelt dat het waterschapserfpachtrecht anders van aard is dan gemeentelijke erfpachtrechten, waarbij de be­voegdheid tot canonverhoging van aanvang af was voorbe­houden. Het Hoogheemraadschap heeft wel beleidsvrijheid, er is voor de erfpachters zeker geen permanent recht ont­staan dat niet meer gewijzigd zou kunnen worden en er is ook geen gewoonte waar het Hoogheemraadschap zich aan zou moeten houden, maar zij is wel gebonden aan de alge­mene beginselen van behoorlijk bestuur. Deze vragen om een zorgvuldige voorbereiding. Verder oordeelt de rechter dat de individuele erfpachters onevenredig in hun belangen worden getroffen, afgezet tegen de relatief geringe belangen van de overige ingelanden. Deze onevenredigheid bestaat uit een fors hogere canon en een daaruit voortvloeiende la­gere waarde van het erfpachtrecht. Terwijl veel erfpachters hun erfpachtrecht hadden gekocht in de veronderstelling dat het Hoogheemraadschap haar beleid van gematigde canon­verhoging zou voortzetten. Uitgaande van de beleidsvrijheid voor het Hoogheemraadschap zou zij haar gewijzigde be­leid kunnen handhaven, maar dient daarbij voldoende reke­ning dienen te houden met belangen van de erfpachters. Het Hoogheemraadschap had dit kunnen doen door de wijziging aan te kondigen en door een overgangstermijn te hanteren. Volgens de rechtbank was de vooraankondiging van janu­ari 1994 en augustus 2005 aan alle erfpachters onvoldoen­de concreet en komt het daarom aan op een geschikte over­gangstermijn. Het Hoogheemraadschap had eerder 10 jaar (1994) en 3 jaar (2005) gehanteerd, de erfpachters achten 20 jaar een redelijke termijn. Omdat partijen zich daar nog niet over hadden uitgelaten, houdt de rechter de beslissing aan en geeft partijen de gelegenheid daarover in overleg te treden.&#13;
Deze uitspraak volgt daarmee dezelfde lijn van de uitspraak ‘Den Haag’, namelijk dat een wijziging van de erfpacht­voorwaarden over de canonvaststelling in beginsel kan. Het is niet zozeer de canonverhoging op zichzelf als wel het plotselinge karakter daarvan in samenhang met het feit dat het om een verveelvoudiging gaat, dat de last voor de dijk­bewoners onevenredig zwaar is. Daarbij speelt mee het ka­rakter van het recht (waterstaatserfpacht) en het gevoerde beleid gedurende zeer lange tijd. De algemene beginselen van behoorlijk bestuur vereisen een zorgvuldige voorberei­ding, waarbij met name het vertrouwensbeginsel en even­redigheidsbeginsel in acht moeten worden genomen. Met een concrete, individueel gerichte vooraankondiging en een ruimhartige overgangstermijn had het Hoogheemraadschap in deze procedure meer succes gehad.&#13;
In een uitspraak van de rechtbank Den Haag23 met betrek­king tot opstalrechten van het Hoogheemraadschap Rijnland (de juridische grondslag is echter vergelijkbaar) keurde de rechtbank namelijk de beleidswijziging van het Hoogheem­raadschap wel goed. Kern van het geschil was de vraag of het Hoogheemraadschap gerechtigd is de retributiemetho­diek los te laten die uitgaat van een geringe prijs per m² met aanpassing aan de geldontwaarding en over te gaan op een retributiemethodiek met marktconformiteit als uitgangspunt. Dat laat onverlet dat het Hoogheemraadschap dient te han­delen in overeenstemming met de redelijkheid en billijkheid en als bestuursorgaan dient te handelen conform de alge­mene beginselen van behoorlijk bestuur. Omdat het Hoog­heemraadschap de belangen van de opstalhouders had af­gewogen en haar beleid daarop heeft aangepast, met name door de depreciatiefactor van 40% en in het bijzonder de overgangsperiode van 20 jaar, wees de rechtbank Den Haag de vorderingen van de erfpachters grotendeels af. Alleen de vijfjaarlijkse herberekening van de retributie op basis van de dan geldende WOZ-waarde werd door de rechtbank on­rechtmatig geacht en uit de Algemene Voorwaarden 2007 geschrapt.&#13;
Het dossier van de heruitgifte van erfpachtovereenkomsten op de Waddeneilanden, waarbij het conflict tussen Staats­bosbeheer als erfverpachter en de erfpachters de laatste jaren hoog is opgelopen, wordt later behandeld. Ten eerste om­dat de problematiek zowel speelt bij heruitgifte als bij tus­sentijdse herziening van de canon en ten tweede omdat het ook grote politieke en maatschappelijke consequenties heeft. Hier wordt volstaan met te melden dat de rechtbank Leeu­warden bij haar uitspraak in 200724, heeft geoordeeld dat Staatsbosbeheer tegenover de erfpachters redelijk handel­de bij heruitgifte. Na beëindiging van het tijdelijke erfpacht­recht gaat zij over tot heruitgifte op basis van een ontwerp-akte van uitgifte zoals die, kortgezegd, op basis van het advies van de Commissie Grapperhaus is gemaakt. Daarin is ook de grondslag voor de vaststelling van de canon gere­geld, waarbij de wijze waarop de grondwaarde en het canon­percentage moeten worden vastgesteld zijn vastgelegd.&#13;
Recente jurisprudentie van particuliere erfverpachters ont­breekt. De hier aangehaalde uitspraken hebben allemaal be­trekking hebben op de overheid (gemeenten en waterschap­pen) die als erfverpachter behalve aan het privaatrechtelijke beginsel van redelijkheid en billijkheid ook is gebonden aan de algemene beginselen van behoorlijk bestuur. Voor parti­culiere erfverpachters, die alleen aan de eis van redelijkheid en billijkheid zijn gebonden, mag dan ook worden aangeno­men dat aan hen geen strengere eisen zullen worden opge­legd, eerder minder, omdat zij niet gebonden zijn aan de al­gemene beginselen van behoorlijk bestuur. Anders dan de gedachte die in deze kringen wel leeft is de situatie bij her­uitgifte echter niet hetzelfde als bij de eerste uitgifte in erf­pacht. Er moet rekening worden gehouden met het feit dat ook na het verstrijken van de termijn waarvoor de erfpacht is gevestigd er een rechtsverhouding bestaat die door de re­delijkheid en billijkheid wordt beheerst. Deze rechtsverhou­ding is niet gebaseerd op een obligatoire overeenkomst, im­mers de erfpachtovereenkomst is als zodanig geëindigd, maar is gebaseerd op een vermogensrechtelijke verhouding tussen partijen. Bij heruitgifte aan de zittende erfpachter moet derhalve worden getoetst aan de redelijkheid en billijk­heid. Voor de overheid geldt dat in dat geval ook de algeme­ne beginselen van behoorlijk bestuur in aanmerking moeten worden genomen omdat het gaat om overheidshandelen.25&#13;
3.3 Wijziging op basis van bestaande voorwaarden&#13;
De derde, en in absolute zin meest gebruikte mogelijkheid om de canon te wijzigen is de tussentijdse aanpassing van de canon, wanneer de erfpachtvoorwaarden die mogelijk­heid biedt. De meeste moderne erfpachtcontracten kennen naast indexering de mogelijkheid om periodiek (bijvoor­beeld iedere 10 jaar) de canon te herzien door actualisering van de grondwaarde en/of het canonpercentage. Bij indexe­ring wordt de actuele canon volgens een vooraf vastgesteld percentage verhoogd, bij herziening wordt een nieuwe ca­non vastgesteld.&#13;
Indexeren van de canon&#13;
Hoewel het indexeren op zich niet erg spannend lijkt, zijn hier de laatste jaren toch diverse arbitragezaken over ge­voerd die interessant zijn om te vermelden. Ondanks dat het feitelijk niet om een herziening van de canon gaat. Bij in­dexering wordt in de erfpachtovereenkomst vastgesteld met welk percentage de canon jaarlijks (soms ook twee- of drie­jaarlijks) wordt verhoogd. Door indexering wordt de ca­non geleidelijk verhoogd en is het ‘gat’ tussen de oude en de nieuwe canon bij herziening of heruitgifte niet zo groot. Er wordt vaak gebruik gemaakt van het prijsindexcijfer voor gezinsconsumptie (hierna: CPI) van het Centraal Bureau voor de Statistiek (hierna: CBS). Daarmee wordt beoogd de algemene prijsontwikkeling te volgen en zo waardevastheid van de canon te realiseren. In oude agrarische erfpachtover­eenkomsten werd de indexering ook wel gekoppeld aan het pachtnormenbesluit of de pachtprijs index van het CBS. In ieder geval is het aan te bevelen om een index te kiezen die betrouwbaar en objectief is en naar verwachting nog lange tijd wordt bijgehouden. Er ontstaan echter problemen wan­neer een index is afgesproken die niet meer wordt bijge­houden of op een andere grondslag wordt bepaald. Meestal voorzien de erfpachtvoorwaarden in een bepaling dat moet worden geïndexeerd volgens de index die voor de oude in­dex in de plaats is gekomen dan wel die zoveel mogelijk aansluit bij de oude reeks. Bij de vaststelling van de nieuwe index speelt het beginsel van redelijkheid en billijkheid van het Burgerlijk Wetboek een belangrijke rol.&#13;
In de laatste 5 jaar zijn er een aantal bindende adviezen uit­gebracht over veranderingen van de pachtprijsindex. Werd de pachtprijs vroeger op bodemkundige grondslag vast­gesteld, bij de wijzigingen van het pachtnormenbesluit in 1992 en 1995 is dat op basis van een regionorm voor regu­liere pacht en was er voor de bijzondere kortdurende pacht die bij wetswijziging in 1995 werd geïntroduceerd hele­maal geen pachtprijs beheersing. Vervolgens werd in 2000 de pachtprijsindex door het CBS gesplitst in een index voor alle pachtcontracten (tabel 59) en een index voor regulie­re pachtcontracten (tabel 60). Vervolgens is met ingang van 2004 het CBS gestopt met het bijhouden van de pachtprij­zen van landbouwgrond. Drie wijzigingen in een periode van 10 jaar, die materieel een forse impact hadden op het vaststellen van de index bij canonherziening op basis van de pachtprijsindex. Dit heeft tot een aantal bindende advie­zen van Fagoed geleid over de nieuw te hanteren index.26 Dit was niet alleen van belang voor het bepalen van de nieu­we canon, maar ook voor het vaststellen van de terugkoop­som, die volgens de erfpachtovereenkomst van Fagoed op de canon werd gebaseerd. Steeds stelden bindend adviseurs vast dat aansluiting moet worden gezocht bij hetgeen partij­en beoogd hebben met de indexering en wat naar objectie­ve maatstaven de meest geschikte opvolger van de index is. Het gewijzigde pachtnormenbesluit van 1992 en 1995 leid­de weliswaar tot een andere pachtprijsontwikkeling, maar die werd gewoon in de pachtprijsindex van het CBS ver­werkt. Omdat koppeling met de ontwikkeling van de pacht­prijzen nu juist het doel van deze vorm van indexering was, leidde dat niet tot problemen. In het geval van de splitsing van de pachtprijsindex in 2000 was dat wel het geval. De erfpachter had er een belang bij om de laagste index te kie­zen, namelijk die voor reguliere pacht. De erfverpachter had er juist een belang bij om de hoogste index te kiezen, name­lijk die voor alle pachtprijzen die door de hogere pachtprij­zen van bijzondere kortdurende pacht per saldo hoger was. Bindend adviseurs stelden hier vast dat de keuze van Fagoed voor de pachtprijsindex voor alle pachtcontracten redelijk was. Mede omdat het aansluit bij hetgeen met de indexe­ring werd beoogd, namelijk het volgen van de pachtprijzen en niet alleen die van de gereguleerde pacht. Met de intro­ductie van de bijzonder kortdurende pachtovereenkomst in 1995 was een nieuwe pachtvorm ontstaan die objectief tot hogere pachtprijzen leidde. Dit standpunt werd ook door het CBS onderschreven. Nadat de pachtprijsindex in 2004 was afgeschaft, ontbrak een betrouwbare statistiek van pachtprij­zen. De keuze van Fagoed om volledig op basis van het CPI te indexeren achten de bindend adviseurs terecht, zeker om­dat partijen al voor de helft hiervan gebruik maakten en het CPI de gewenste waardevastheid het meest benaderd. Terug­kijkend heeft dit voor de erfpachters ook niet negatief uit­gepakt, omdat de inflatie minder sterk is gestegen dan de pachtnormen.&#13;
Tussentijds herzien van de canon&#13;
De erfpachtvoorwaarden moeten uitsluitsel geven over de wijze waarop de canonherziening plaats vindt, echter de om­&#13;
schrijving is vaak heel algemeen geformuleerd en is voor meerdere uitleg vatbaar. Enkele voorbeelden:&#13;
––Telkens na vijf jaar kan de canon worden aangepast aan de omstandigheden en de dan geldende prijzen.&#13;
––De vaststelling van de canon (red. auteur: bij her­ziening) zal door deskundigen worden gedaan naar redelijkheid en billijkheid, rekening houdend met alle factoren die daarop van toepassing zijn, speciaal met eventuele waardeverandering sinds de vorige vast­stelling der canon van de omliggende, soortgelijke gronden, terwijl wijzigingen welke de erfpachtster aan het erfpachtsterrein heeft aangebracht daarbij buiten beschouwing blijven.&#13;
––Na expiratie van een tienjarig tijdvak zal de canon opnieuw worden vastgesteld, waarvoor de canon zal gelden in overleg tussen de erfpachter en de grondei­genaar. Indien partijen geen overeenstemming berei­ken, zal met inachtneming van het hierboven bepaalde de canon worden vastgesteld door deskundigen (red. auteur: verder niets!)&#13;
Gegarandeerd voer voor discussie, hetgeen ook wel blijkt uit het feit dat over de canonherziening op basis van elk van deze drie formuleringen er een deskundigenrapport, bindend advies of rechterlijke uitspraak nodig was. Het is opvallend dat er relatief weinig rechterlijke uitspraken zijn over de tus­sentijdse herziening van de canon. Des te meer deskundi­genrapporten, bindende adviezen en arbitragezaken zijn er geweest. Deze zijn echter niet openbaar en daar wordt in dit artikel dan ook geanonimiseerd naar zaken verwezen.&#13;
Basis canonherziening in erfpachtakte&#13;
Uit een al wat oudere uitspraak uit 1993 van het Gerechts­hof in Arnhem27, kan worden afgeleid dat als er in de erf­pachtakte met betrekking tot een woning op een landgoed, geen bepaling is opgenomen over de methode waarop de ca­non is vastgesteld of waarop de canon kan worden gewij­zigd, dat dan aan de bestendige gedragslijn van partijen een grote waarde wordt toegekend. In dat geval was de canon bij de latere uitgifte van een extra stukje grond ook hetzelfde vaste bedrag gehanteerd en was ook bij de voorlaatste vijf­jaarlijkse herziening de canon zoals eerder gebruikelijk met 10% verhoogd, zonder enige nadere toelichting. Dat de erf­verpachter haar beleid intussen heeft gewijzigd en kenbaar heeft gemaakt dat zij de canon aan de marktconforme waar­de wil relateren, wordt door het Hof terzijde geschoven. Het Hof acht het, ‘gelet op de in het verleden gevolgde gedrags­lijn, redelijk en in overeenstemming met de zin die partijen in de gegeven omstandigheden over en weer redelijkerwijze aan de bepalingen mochten toekennen, voor de nog resteren­de duur van de erfpachtovereenkomst de canon vijfjaarlijks te verhogen volgens het prijsindexcijfer voor gezinscon­sumptie’. Pas bij de heruitgifte van het tijdelijke erfpacht­recht, zou in de nieuwe erfpachtvoorwaarden de grondslag voor de berekening van de canon kunnen worden aangepast.&#13;
Dezelfde erfverpachter procedeerde ook over andere ca­nonherzieningen, waar de formulering van de erfpachtvoor­waarden wel handvatten bood om de canon op basis van een actuele marktconforme waarde vast te stellen.28 Onder ver­wijzing naar de hiervoor genoemde uitspraak betoogde de erfpachter dat alleen de geldontwaarding in aanmerking zou moeten worden genomen. Het Hof overwoog daar dat zij niet inzag waarom de in de erfpachtvoorwaarde genoem­de ‘omstandigheden’ en ‘prijzen’ zo beperkt zouden moe­ten worden opgevat, dat alleen de geldontwaarding in aan­merking zou moeten worden genomen. De canonverhoging werd vervolgens gelijk gesteld aan de verhoging van de ge­stegen grondprijs van 25% in de directe omgeving. Daarbij ging het Hof voorbij aan de grief van de erfpachter dat deze grondslag niet is gehanteerd bij eerdere canonherzieningen. Het Hof is van oordeel dat aan de relatief beperkte verho­ging van de eerdere canonherzieningen, waar erfpachter mee instemde, geen verwachting kon worden ontleend dat bij de huidige canonherziening relevante prijsstijgingen geen rol meer zouden kunnen spelen of dat de herziening van min of meer gelijke hoogte zou zijn als in eerdere gevallen.&#13;
Ook omstandigheden spelen mee&#13;
Dat er bij de uitleg van de erfpachtvoorwaarden niet alleen rekening wordt gehouden met de letterlijke tekst, maar ook met de omstandigheden waaronder deze tot stand zijn geko­men, blijkt uit een arbitraal vonnis uit 2011.29 Het betreft de herziening van de canon die iedere zes jaar kan plaats vin­den op basis van de ‘Algemene Erfpachtvoorwaarden Do­meingronden’. De Algemene Erfpachtvoorwaarden bepa­len dat de canon iedere zes jaar kan worden aangepast aan de pachtprijs voor verpachting van los land min de zakelij­ke lasten die normaal voor de eigenaar zouden zijn. De ei­genaar stelde dat bij herziening de pachtprijs moest worden vastgesteld op de regionorm alsof er sprake was van nieu­we uitgifte in pacht. Domeinen hanteert bij de zesjaarlijkse herziening echter het beleid dat zij aanspraak maakt op een verhoging van de canon die correspondeert met de toegesta­ne verhoging van de pachtprijs voor lopende pachtovereen­komsten. Dit betekent in de praktijk dat het Pachtprijzen­besluit (vroeger Pachtnormenbesluit) wordt gevolgd. Bij de aankoop van de bloot eigendom door de zittende erfpachter van Domeinen in 2004, heeft deze gebruik gemaakt van fi­nanciering via een erfpachtconstructie met de huidige erf­verpachter. Daarbij is de grond voor 40 jaar in erfpacht uit­gegeven op ‘Domeinvoorwaarden’. Dit is ook schriftelijk en mondeling door de erfverpachter zo toegelicht. Daarmee zijn eigenaar en erfpachter jegens elkaar verplichtingen aan­gegaan die het kader van het zakelijk recht te buiten gaan. Arbiters stellen voorop dat de akte objectief dient te wor­den uitgelegd en dat die formulering op zichzelf de ruim­te biedt om de pachtprijs tot de regionorm te verhogen. Ech­ter, Domeinen voert daarin nu eenmaal een ander beleid en op grond van de informatieverstrekking door de erfverpach­ter rondom de uitgifte in erfpacht en de aanbieding bij erf­pachtfinanciering, zal de erfverpachter zich daaraan moe­ten conformeren. Arbiters merken ten overvloede wel op dat Domeinen in beginsel de vrijheid heeft haar beleid aan te passen, bijvoorbeeld door de pachtprijs bij herziening op de regionorm te baseren. Zeker wanneer zij dit tijdig zou aan­kondigen en eventueel begeleid met ingroeimodel en des te meer wanneer er sprake zou zijn van nieuwe omstandighe­den. Erfverpachter heeft volgens arbiters diezelfde moge­lijkheid.&#13;
Hier komen dus de criteria weer om de hoek kijken die eer­der ook in de uitspraak van de rechtbank Amsterdam over de canonherziening bij heruitgifte van het Hoogheemraadschap Hollands Noorderkwartier onder II.B aan de orde zijn ge­weest: een tijdige aankondiging en een overgangsregeling. Arbiters voegen hier nog aan toe nieuwe omstandigheden, maar uit de redactie van het bindend advies lijkt dat laat­ste punt meer subsidiair dan primair te zijn bedoeld. In ieder geval wordt hier niet bedoeld ‘onvoorziene omstandighe­den’ zoals in art. 5:97 BW genoemd, die namelijk tot wijzi­ging van de erfpachtvoorwaarden leidt. De wijziging van de canon zal in dit geval van tussentijdse herziening binnen de daarop betrekking hebbende voorwaarden uit de erfpacht­overeenkomst moeten plaats vinden.&#13;
Canonherziening na groot aantal jaren&#13;
Ook het feit dat een groot aantal jaren de canon niet is her­zien en partijen op de in de erfpachtovereenkomst bepaal­de herzieningsmomenten geen wijziging van de canon heb­ben doorgevoerd, staat er niet aan in de weg dat partijen dat op enig moment alsnog doen en in volle omvang. In de hier­voor behandelde uitspraak van het Gerechtshof Arnhem komt dit aan de orde, maar ook meer recent in een bindend advies uit 2006 over de periodieke herziening van de ca­non voor(recreatie)woningen op erfpachtgrond.30 In dat ad­vies oordeelde de commissie van bindend adviseurs dat zij op grond van de erfpachtvoorwaarden ‘speciaal rekening dienen te houden met eventuele waardeverandering sinds de vorige vaststelling der canon van de omliggende, soortge­lijke gronden. De commissie achtte het redelijk dat een par­tij eerdere waardeveranderingen, die zij aanvankelijk wel­licht de moeite van een herzieningsprocedure niet waard vond, kan inhalen’. Nu de canon na 25 jaar verveelvoudigt, is het bovendien de vraag of een overgangstermijn zou moe­ten worden gehanteerd. Hoewel de herziening plaats vindt op basis van de tussen partijen in de erfpachtovereenkomst overeengekomen erfpachtvoorwaarden, ligt het hier redelij­kerwijs wel voor de hand. De erfverpachter heeft, door ja­renlang geen canonherziening te vorderen dan wel gedu­rende die jaren actief noch passief de ontstane praktijk te bestrijden, een situatie gecreëerd waardoor de erfpachters geen rekening konden houden met zo’n enorme canonverho­ging. Immers, de erfpachters worden nu geconfronteerd met een forse stijging van de canon, die ook nog eens tot gevolg heeft dat de waarde van hun erfpachtrecht afneemt. Hierover heeft de commissie zich echter niet uitgelaten.&#13;
Canonherziening bij overdracht erfpachtrecht&#13;
Regelmatig wordt bij vervreemding van het erfpachtrecht, de wijziging van de bestemming of de splitsing van het erf­pachtrecht als voorwaarde gesteld om de canon te wijzigen. De achtergrond hiervoor verschilt en kan zowel een zakelij­ke als een persoonlijke situatie zijn. Bijvoorbeeld omdat de erfverpachter de huidige erfpachter niet met een canonver­hoging wil opzadelen, maar niet het daaruit voortvloeiende voordeel van een hogere waarde van het erfpachtrecht bij de erfpachter wil laten.&#13;
Art. 5:91 BW stelt dat in de erfpachtovereenkomst kan wor­den bepaald dat de erfpacht niet zonder toestemming van de eigenaar kan worden overgedragen of toegedeeld of kan worden gesplitst. Uit de parlementaire geschiedenis blijkt dat de erfpachter daaraan voorwaarden mag verbinden.31 De toestemming is een rechtshandeling die krachtens art. 3:38 BW onder een tijdsbepaling of een voorwaarde kan worden verricht. Hoewel uit de Parlementaire geschiedenis blijkt dat dit vooral is ingegeven door de wens gemeenten als erfver­pachters enige invloed te geven op de persoon van de erf­pachter, sluit dit niet uit dat ook andere voorwaarden, zoals canonherziening, zijn toegestaan. Dit moet worden beoor­deeld aan de hand van het criterium in art. 5:91 lid 4 BW dat de vereiste toestemming niet zonder redelijke gronden kan worden geweigerd. De rechter, die met een vervangende machtiging toestemming kan verlenen, moet immers onder­zoeken of de voorwaarden die de eigenaar aan zijn toestem­ming verbindt redelijk zijn. Het Gerechtshof ’s-Gravenha­ge heeft gesteld dat de voorwaarde van canonherziening niet redelijk is, indien de vestigingsakte voorziet in bepaalde momenten waarop de canon kan worden herzien.32 Recent is dat nog bevestigd in een uitspraak van de Rechtbank Zut­phen33, betreffende een landhuis op een landgoed. In de akte was een uitputtende regeling opgenomen over de tijdstippen waarop de canon kon worden herzien, namelijk driejaarlijks op basis van ind</content><legacyfootnotes>* Michiel de Koe is promovendus aan de faculteit Rechts­geleerdheid van de Rijksuniversiteit Groningen, waar hij onderzoek doet naar de juridische grondslagen voor het bepalen van de waarde en de prijs van erfpacht in het landelijk gebied. Dit artikel is de eerste in een serie van artikelen over dit onderwerp. Later komen onder meer nog inhoudelijke onderwerpen over de vaststelling van de canon en de waarde van het erfpachtrecht en de bloot eigendom aan de orde. Verder is de auteur directeur van De Koe Rentmeesteronline BV.&#13;
1. Commissie advisering uitvoering erfpachtbeleid Staatsbos­beheer, Groene Erfpacht in Balans, 28 mei 2009.&#13;
2. Zie bijvoorbeeld de website van De Nederlandse Bank, T1.3 http://www.statistics.dnb.nl/index.cgi?lang=nl&amp;todo=Rentes.&#13;
3. Sinds 2009 is Domeinen opgegaan in het Rijksvastgoed en Ontwikkelingsbedrijf (RVOB).&#13;
4. Jaarverslag RVOB 2010, www.rvob.nl.&#13;
5. RVOB, brief aan de Tweede Kamer over ‘Beleid agrarische domeingronden’, RVOB/2010/82 U. Kamerstuk 24490, nr. 24, 11-3-2010.&#13;
6. Bron: Overzicht landelijke erfpachtcontracten Staatsbosbe­heer 2008, zie erfpachtdossier op http://www.staatsbosbe­heer.nl/. &#13;
7. www.twickel.nl.&#13;
8. W.M. Kleijn, ‘Algemene Voorwaarden in de praktijk van onroerend goed’, JBN 2005, 3. &#13;
9. Bijvoorbeeld de opzegging (art. 5:87 BW), de overdracht (art. 5:91 BW), de wijziging of opheffing (art. 5:97 BW), de verlenging van erfpacht voor bepaalde tijd (art. 5:87 BW), de opstalvergoeding bij einde erfpacht (art. 5:99 BW) en het retentierecht (art. 5:100 BW).&#13;
10. Art. 6: 236 – 6:238 BW.&#13;
11. Prof.mr. W.G. Huijgen et al, ‘Actuele ontwikkelingen in het recht van erfpacht’, TBR 2011 148. &#13;
12. Zie bijvoorbeeld: www.fagoed.nl; www.asrvastgoedlande­lijk.nl of www.beleggingsmaatschappijrpc.nl.&#13;
13. Memorie van Antwoord Tweede Kamer, Parlementaire Geschiedenis Boek 5, p. 322.&#13;
14. Mondeling overleg Tweede Kamer, Parlementaire Geschie­denis Boek 5, p. 323.&#13;
15. Rechtbank Utrecht 13 oktober 2010, LJN BO0342, www.rechtspraak.nl. &#13;
16. Rechtbank Middelburg 24 november 2010, LJN BP4976. www.rechtspraak.nl.&#13;
17. Volgens Asser/Mijnsen, Van Velten &amp; Bartels 5*, nr. 218a is het sowieso niet mogelijk om een erfpachtrecht op deze grond uit te breiden, er zou een nieuw recht moeten ont­staan.&#13;
18. Rechtbank Zutphen 23 november 2011, 111759 / HA ZA 10-1043, niet gepubliceerd.&#13;
19. Rechtbank ‘s-Gravenhage 30 november 1994, zaaknum­mer 93228, BR 1995, p. 329.&#13;
20. Gerechtshof ‘s-Gravenhage 29 mei 1997, zaaknummer 95/365, BR 1998, p. 65.&#13;
21. Hoge Raad 26 maart 1999, zaaknummer 16768, NJ 1999/446, BR 1999, p. 1065. &#13;
22. Rechtbank Amsterdam 5 januari 2011, LJN BO9943. www.rechtspraak.nl.&#13;
23. Rechtbank Den Haag 18 augustus 2010, LJN BN5001. www.rechtspraak.nl.&#13;
24. Rechtbank Leeuwarden 5 december 2007, LJN BB9762. www.rechtspraak.nl. &#13;
25. Hoge Raad 26 maart 1999, zaaknummer 16768, NJ 1999/446, BR 1999/1065.&#13;
26. Bindende adviezen Fagoed, ongepubliceerd. &#13;
27. Gerechtshof Arnhem 24 augustus 1993, rolnummer 92/661. Niet gepubliceerd.&#13;
28. Gerechtshof Arnhem 9 februari 1999, rolnummer 96/633. Niet gepubliceerd.&#13;
29. Arbitraal vonnis 2011, ASR / erfpachter. Ongepubliceerd. &#13;
30. Bindend Advies 2006. Ongepubliceerd.&#13;
31. Parlementaire Geschiedenis Boek 5, p. 314.&#13;
32. Gerechtshof ’s-Gravenhage 28 september 2010, niet gepu­bliceerd.&#13;
33. Rechtbank Zutphen 23 november 2011, 111759 / HA ZA 10-1043, niet gepubliceerd.&#13;
34. Hoge Raad 5 februari 2010, LJN BK0870. www.recht­spraak.nl. &#13;
35. Gerechtshof ’s-Gravenhage 28 september 2010, niet gepu­bliceerd.&#13;
36. JBN mei 2010/ 22. A.J.H. Pleysier.&#13;
37. Brief van de Minister van BZK, 23 mei 2011, kst. 32500 VII, nr. 107 herdruk.&#13;
38. Commissie Grapperhaus, Advies Beleid Erfpacht Staats­bosbeheer, 12 maart 2003. &#13;
39. Rechtbank Leeuwarden 5 december 2007, LJN BB9762. www.rechtspraak.nl.&#13;
40. Commissie Advisering Erfpachtbeleid Staatsbosbeheer, Groene erfpacht in balans. 28 mei 2009.&#13;
41. Commissie van Wijzen (Grotenhuis en Zevenhuizen), Advies Erfpacht Staatsbosbeheer, april 2010.&#13;
42. Werkgroep ‘criteria financierbaarheid bestaande erfpacht­rechten’, Criteria voor de financierbaarheid van erfpacht­rechten gevestigd vóór 1-4-2012. NVB oktober 2011. Te downloaden via de website van de NVB. http://www.nvb.nl/scrivo/asset.php?id=918358. &#13;
</legacyfootnotes><footnotes><footnote/></footnotes><auteurs>ir. Michiel de Koe MRICS&#13;
</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9592</htmlpath></article>
</articles></edition>