<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2011</searchword><id>8945</id><udhid>UDH:TvAR/8945</udhid><titel>De Wet geurhinder en vee-houderij vier jaren in werking; de geurverordening en de omgekeerde werking van de geurcontour</titel><searchwords><searchword>TvAR 1/2011</searchword><searchword>UDH:TvAR/8945</searchword></searchwords><attachments><attachment><name>TvAR2011_01_02_De_Wet.pdf</name><extention>pdf</extention><url>https://denhollander.info/download/7900/ci</url></attachment></attachments><inleiding>De Wet geurhinder en veehouderij is thans vier jaren in werking.1 De Wet geurhinder en veehouderij kent aan de gemeenteraad de bevoegdheid toe om bij verordening van de wet afwijkende geurnormen vast te stellen. Aldus kan gebiedsgericht geurbeleid worden gevoerd. Teneinde met name woningen en bedrijven in de nabijheid van veehouderijen mogelijk te maken, gelden inmiddels in vele gemeentes geurverordeningen. In dit artikel wordt de jurisprudentie over deze geurverordeningen onder de loep genomen. Tevens wordt, gelet op recente jurispru­dentie, ingegaan op de zogeheten omgekeerde werking van de geurcontour.&#13;
</inleiding><content>1. Odour units, afstanden en geur-verordening&#13;
Alvorens wordt toegekomen aan de jurisprudentie, wordt in deze paragraaf het wettelijk kader (voorzover relevant) ge­schetst. Ingevolge de Wet geurhinder en veehouderij moet een aanvraag om milieuvergunning worden geweigerd in­dien de geurbelasting op een geurgevoelig object meer be­draagt dan (i) 3,0 odour units per kubieke meter lucht bin­nen een concentratiegebied en binnen de bebouwde kom, (ii) 14,0 odour units per kubieke meter lucht binnen een con­centratiegebied en buiten de bebouwde kom, (iii) 2,0 odour units per kubieke meter lucht buiten een concentratiegebied en binnen de bebouwde kom en (iv) 8,0 odour units per ku­bieke meter lucht buiten een concentratiegebied en buiten de bebouwde kom.2 Bij gemeentelijke verordening kan wor­den bepaald dat binnen een deel van het grondgebied van de gemeente (een) andere waarden(n) geld(t)(en) dan de waar­den van art. 3, eerste lid, van de Wet geurhinder en veehou­derij, namelijk (i) niet minder dan 0,1 odour units per kubie­ke meter lucht en niet meer dan 14,0 odour units per kubieke meter lucht binnen een concentratiegebied en binnen de be­bouwde kom, (ii) niet minder dan 3,0 odour units per kubie­ke meter lucht en niet meer dan 35,0 odour units per kubieke meter lucht binnen een concentratiegebied en buiten de be­bouwde kom, (iii) niet minder dan 0,1 odour units per kubie­ke meter lucht en niet meer dan 8,0 odour units per kubieke meter lucht buiten een concentratiegebied en binnen de be­bouwde kom en (iv) niet minder dan 2,0 odour units per ku­bieke meter lucht en niet meer dan 20,0 odour units per ku­bieke meter lucht buiten een concentratiegebied en buiten de bebouwde kom.3 Ter zake de verordening is de gemeente­raad het bevoegde bestuursorgaan.4&#13;
Ten opzichte van een geurgevoelig object dat onderdeel uit­maakt van een andere veehouderij geldt niet de maxima­le geurbelasting, maar een vaste afstand van ten minste 100 meter binnen de bebouwde kom en ten minste 50 meter bui­ten de bebouwde kom.5 Dezelfde afstanden gelden ten op­zichte van geurgevoelige objecten indien dieren worden ge­houden van een diercategorie waarvoor niet bij ministeriële regeling een geuremissiefactor is vastgesteld.6 Bij gemeen­telijke verordening kan worden bepaald dat binnen een deel van het grondgebied van de gemeente een andere vaste af­stand van toepassing is, mits deze binnen de bebouwde kom ten minste 50 meter en buiten de bebouwde kom ten minste 25 meter bedraagt.7&#13;
Een aparte uitzondering is gemaakt voor geurgevoelige ob­jecten die onderdeel uitgemaakt hebben van een veehoude­rij.8 De gemeenteraad is bevoegd om deze objecten een la­ger beschermingsniveau toe te kennen. Hierdoor wordt voorkomen dat een bedrijfsbeëindiging een beperking van de ontwikkelingsmogelijkheden van een in de omgeving ge­legen veehouderij met zich brengt. Anders dan de hiervoor behandelde uitzonderingen, gaat deze uitzondering niet uit van een gebiedsgerichte aanpak. Voorts is van belang dat geen bandbreedtes voor deze afwijkingsbevoegdheid zijn opgenomen.&#13;
Alhoewel de Wet geurhinder en veehouderij voor wat betreft pelsdieren spreekt van ‘de afstand of de geuremissiefactor’9, gelden voor deze diercategorie afstanden. Deze zijn vastge­legd in bijlage 2 van de Regeling geurhinder en veehoude­rij.10 Ook hiervan kan bij gemeentelijke verordening worden afgeweken,11 met dien verstande dat de afstand ten minste de helft moet zijn van de voorgeschreven afstand. &#13;
Bij het bepalen van een andere waarde of een andere afstand dient de gemeenteraad ingevolge art. 8 van de Wet geurhin­der en veehouderij in elk geval de huidige en de te verwach­ten geursituatie vanwege de veehouderijen in het gebied, het belang van een geïntegreerde aanpak van de verontreiniging en de noodzaak van een even hoog niveau van de bescher­ming van het milieu te betrekken.12 Tevens dient de gemeen­teraad de gewenste ruimtelijke inrichting van het gebied of de afwijkende relatie tussen geurbelasting en geurhinder in de beoordeling te betrekken.13 De alternatieve formulering van art. 8, tweede lid van de Wet geurhinder en veehouderij suggereert dat voorbij gegaan mag worden aan de gewens­te ruimtelijke inrichting, mits de afwijkende relatie tussen geurbelasting en geurhinder in de beoordeling wordt betrok­ken. Dat lijkt mij echter niet de bedoeling van de wetgever te zijn geweest. Het ligt veeleer voor de hand dat de wetge­ver veel gewicht toe heeft willen kennen aan de gewenste ruimtelijke inrichting.14 &#13;
2. Terughoudende toetsing en beleids­vrijheid &#13;
In mijn preadvies over de Wet geurhinder en veehouderij heb ik reeds gewezen op de terughoudende toetsing van een geurverordening door een rechter.15 Tegen de geurverorde­ning kan ingevolge art. 8:2, onder a, van de Algemene wet bestuursrecht geen beroep worden ingesteld. De Afdeling advisering van de Raad van State heeft destijds geadviseerd om het wetsvoorstel aan te passen in die zin dat tegen de verordening kan worden opgekomen overeenkomstig de re­gels voor bestuursrechtelijke rechtsbescherming die zijn op­genomen in de ruimtelijke ordeningswetgeving. Dit advies is evenwel niet opgevolgd.16 Derhalve kan de verordening in het bestuursrecht slechts indirect, bijvoorbeeld in een be­roepsprocedure ter zake een omgevingsvergunning of een bestemmingsplan aan een toetsing worden onderworpen. Dit betreft evenwel een exceptieve toetsing.17 Gelet op de aard van de wetgevende functie en de positie van de rechter in ons staatsbestel dient de rechterlijke toets, zoals gezegd, te­rughoudend te zijn. Schlössels e.a. spreken van rechterlijke behoedzaamheid.18 Er zou een voorkeur te herkennen zijn om de toets aan de algemene beginselen van behoorlijk be­stuur in te kleden via het verbod van willekeur.19 &#13;
Daarenboven komt de gemeenteraad ter zake de inhoud van de verordening veel beleidsvrijheid toe, zodat (een onder­deel van) een geurverordening niet snel buiten toepassing of onverbindend zal worden verklaard. Ten aanzien van deze beleidsvrijheid heeft Van der Veen in dit tijdschrift onder verwijzing naar de parlementaire geschiedenis gesteld: ‘De wet biedt gemeenten aldus de mogelijkheid om uitbreidin­gen of nieuwvestigingen van veehouderijen in een bepaald gebied verregaand te beperken, dan wel de geurhinder in een gebied te verhogen, indien dat voldoende gemotiveerd is aan de hand van de gewenste ruimtelijke ontwikkelingen. Meer in het bijzonder dienen de gewenste ruimtelijke ontwikke­lingen goed gemotiveerd te worden. Het lijkt evenwel niet uit de parlementaire geschiedenis te volgen dat ook de keu­ze voor een daaruit resulterende waarde of afstand gemoti­veerd moet worden.’20 &#13;
Gezien het vorenstaande verbaast het niet dat (voorzover mij bekend) slechts één maal een geurverordening onverbindend is verklaard. Het betreft de uitspraak van de Rechtbank Arn­hem van 19 januari 2010.21 De gemeenteraad van Groesbeek had de ‘Deelverordening geurhinder en veehouderij 2008’ vastgesteld. Met die verordening was beoogd een tweetal bouwplannen mogelijk te maken. De gebiedsvisie die aan de geurverordening ten grondslag was gelegd, was enkel geba­seerd op deze bouwplannen. Eiser voerde onder andere aan dat de gemeenteraad buiten de grenzen van de hem op grond van art. 6 van de Wet geurhinder en veehouderij toegeken­de verordende bevoegdheid was getreden door de gebieds­visie en geurverordening te beperken tot een deel van het gemeentelijke grondgebied. De rechtbank stelde in de eer­ste plaats vast dat de zinsnede ‘deel van het grondgebied’ niet nader is gedefinieerd. Volgens de letterlijke wettekst is het derhalve denkbaar dat voor een enkel perceel of locatie een andere waarde wordt vastgesteld. Een zodanige ‘post­zegelbenadering’ kan er volgens de rechtbank echter wel toe leiden dat een lappendeken van normen ontstaat, het­geen afbreuk doet aan het door de wetgever gewenste helde­re, eenvoudige en eenduidige toetsingskader. Daarom moet volgens de rechtbank extra aandacht worden besteed aan de ruimtelijke inrichting van het gebied,22 hetgeen volgens de rechtbank niet, althans onvoldoende gebeurd was. Aan de bij geurverordening vastgestelde andere waarde werd derhalve verbindende kracht ontzegd. &#13;
In andere kwesties werd de soep niet zo heet gegeten als zij was opgediend. Laat ik eerst ingaan op de jurisprudentie die ziet op (de weigering van) milieuvergunningen. In haar uitspraak van 31 maart 201023 overwoog de Afdeling on­der verwijzing naar het Landbouwspuitvliegarrest24 dat een geurverordening onverbindend kan zijn indien het in strijd is met een hoger wettelijk voorschrift dan wel een algemeen rechtsbeginsel. Aan de orde was de ‘Verordening geurhinder en veehouderij 2007’ van de gemeente Mill en Sint Hubert. Van strijd met de artikelen 6 en 8 van de Wet geurhinder en veehouderij was volgens de Afdeling geen sprake. Appellant stelde dat bij de voorbereiding van de verordening ten on­rechte geen gebruik was gemaakt van de door Infomil opge­stelde ‘Handreiking bij de wet geurhinder en veehouderij’. De toepassing van deze handreiking is evenwel niet wette­lijk verplicht, aldus de Afdeling. Verder oordeelde de Afde­ling dat het bij de verordening behorende kaartmateriaal vol­doende duidelijk was, zodat evenmin sprake was van strijd met het rechtszekerheidsbeginsel. Verder was appellant van oordeel dat sprake was van een onevenredige belangenaf­weging. Er zou te veel rekening gehouden zijn met de be­langen van de veehouders en te weinig met de belangen van de burgers. De Afdeling overwoog dat het aan de gemeen­teraad is om de verschillende bij de geurverordening be­trokken belangen tegen elkaar af te wegen. De rechter dient slechts te beoordelen of de betrokken belangen zodanig on­evenwichtig zijn afgewogen, dat het bestuursorgaan niet in redelijkheid tot het besluit is kunnen komen. Daarbij heeft de rechter niet tot taak om de waarde of het maatschappe­lijk gewicht dat aan de betrokken belangen moet worden toegekend naar eigen inzicht vast te stellen, terwijl de rech­ter ook overigens terughoudendheid dient te betrachten, al­dus nog steeds de Afdeling. De Afdeling stelde vervolgens vast dat de gemeenteraad bij het vaststellen van de verorde­ning een afweging had gemaakt op basis van een gebiedsvi­sie die een uitgebreide inventarisatie van de in aanmerking te nemen feiten en belangen bevatte. Het feit dat appellant een andere afweging van belangen voorstond en de ontwik­kelingsmogelijkheden van de veehouderij anders inschat­te en appellant van oordeel was dat aan sommige onderdelen van de gemeente anders beschermd zouden moeten worden, wilde volgens de Afdeling niet zeggen dat de afweging van de gemeenteraad onevenredig was. Hetzelfde gold voor het feit dat de gemeenteraad de aanvaardbaarheid van geur an­ders beoordeeld had dan in het ‘Informatieblad Intensieve veehouderij en gezondheid’ (januari 2009) van de Gemeen­telijke Gezondheidsdienst was geadviseerd. Kortom: de Af­deling achtte de geurverordening niet in strijd met een hoger wettelijk voorschrift of een algemeen rechtsbeginsel. In de latere jurisprudentie van de Afdeling zijn de hiervoor weer­gegeven overwegingen van algemene aard als standaardo­verwegingen teruggekeerd.25 In ruimtelijke ordeningskwes­ties komt de jurisprudentie van de Afdeling op hetzelfde neer. Als voorbeeld kan de uitspraak van de Afdeling van 29 september 2010 dienen.26 &#13;
Kortom: gelet op de terughoudende toetsing door de rech­ter en de grote beleidsvrijheid van de gemeenteraad, is het tot op heden zelden voorgekomen dat een geurverordening onverbindend of buiten toepassing wordt verklaard. De ju­risprudentie biedt slechts één voorbeeld in de lagere recht­spraak. &#13;
3. Omgekeerde werking &#13;
Ten aanzien van een nieuwe ruimtelijke ontwikkeling (bij­voorbeeld een woonwijk of een bedrijventerrein) kan niet worden volstaan met een toetsing aan de op grond van de Wet geurhinder en veehouderij dan wel geurverordening geldende geurnorm. De vaste jurisprudentie van de Afde­ling hield in dat uit een oogpunt van een goede ruimtelijke ordening binnen een hindercirkel geen geurgevoelige objec­ten mochten worden toegelaten. Dit enerzijds om te voor­komen dat ter plaatse een slecht woon- en leefklimaat ont­staat, en anderzijds om te voorkomen dat de continuïteit van de veehouderij in gevaar komt. Voor de omvang van de hin­dercirkel werd aangesloten bij de in het milieurecht gelden­de afstanden.27 Aanvankelijk is deze jurisprudentie na in­werkingtreding van de Wet geurhinder en veehouderij (op 1 januari 2007) gecontinueerd.28 De Afdeling heeft later ech­ter, zoals zij het zelf formuleert, de omgekeerde werking verlaten.29 Zij ziet de geurcontour niet langer als keiharde grens. In de eerste plaats is de uitspraak van de Afdeling van 7 oktober 2009 van belang.30 Hierin overwoog de Afdeling dat indien de (op basis van de Wet geurhinder en veehoude­rij dan wel een geurverordening geldende) geurnorm wordt overschreden, hieruit - anders dan voorheen - niet volgt dat ter plaatse sprake is van een onaanvaardbaar woon- en leef­klimaat.31 Voorts is de uitspraak van de Afdeling van 6 janu­ari 2010 van belang.32 Daarin overwoog de Afdeling dat ook indien de voor veehouderijen toepasselijke norm niet wordt overschreden, er niet zonder meer van kan worden uitge­gaan dat ter plaatse een aanvaardbaar woon- en leefklimaat kan worden gerealiseerd. Kortom: of de geldende geurnorm wordt overschreden is niet langer bepalend, althans niet lan­ger doorslaggevend. Waar het om gaat, is of, daargelaten de norm, een aanvaardbaar woon- en leefklimaat kan worden gerealiseerd. &#13;
De jurisprudentie laat dus enerzijds ruimte voor het bouwen van geurgevoelige objecten in een geurcontour en maakt an­derzijds duidelijk dat het feit dat een geurgevoelig object buiten een geurcontour is gelegen, niet zonder meer met zich brengt dat van een goede ruimtelijke ordening kan wor­den gesproken. Voornoemde uitspraak van de Afdeling van 7 oktober 2009 vormt een voorbeeld van het eerste geval.33 Het betrof evenwel een bijzondere situatie waarbij de over­schrijding van de voorgrondbelasting slechts 0,3 odour units per kubieke meter lucht bedroeg, de achtergrondbelasting niet meer dan 2,4 odour units per kubieke meter lucht was en het hinderpercentage (veel) minder dan 12 procent was. Bovendien waren er reeds geurgevoelige objecten aanwezig die dichter bij de betreffende veehouderij waren gelegen dan de in het plan voorziene geurgevoelige objecten. De veehou­derij werd dus reeds belemmerd. Andere voorbeelden zijn mij niet bekend. Het is mijns inziens derhalve zeker niet zo dat de verandering in de jurisprudentie met zich brengt dat &#13;
de geurcontour geen betekenis meer heeft in de ruimtelijke ordening. &#13;
Tot slot ga ik in deze paragraaf in op de vraag hoe het woon-en leefklimaat beoordeeld moet worden. De Afdeling heeft gesanctioneerd dat bij de beoordeling van het woon- en leef­klimaat de Handreiking bij de Wet geurhinder en veehoude­rij,34 welke ingaat op de relatie tussen geurbelasting en geur­hinder, wordt gehanteerd.35 Het is evenwel niet verplicht om deze handreiking toe te passen.36 In een andere kwes­tie37 (waarbij het enkel ging om dieren waarvoor geen omre­keningsfactoren gelden - te weten paarden - en dus om vas­te afstanden) accepteerde de Afdeling een verwijzing naar de publicatie Bedrijven en milieuzonering.38 In geval van meerdere functies op een perceel (bijvoorbeeld verblijfsre­creatie bij een veehouderij) kan voorts (tenminste enige) be­tekenis toekomen aan de samenhang tussen de functies.39 &#13;
4. Geurgevoelige objecten &#13;
De uitspraak van de Afdeling van 15 september 201040 maakt duidelijk dat de beoordeling in de ruimtelijke orde­ning niet beperkt mag blijven tot geurgevoelige objecten in de zin van de Wet geurhinder en veehouderij.41 Het betrof een bestemmingsplan dat voorzag in een golfbaan. De be­oordeling of sprake was van een aanvaardbaar verblijfskli­maat diende volgens de Afdeling niet slechts plaats te vin­den ter plaatse van de in het plan voorziene bebouwing, maar ook op de daar omheen gelegen golfbaan. Dat de golf­baan binnen de geurcontour lag wilde volgens de Afde­ling niet zeggen dat geen sprake was van een aanvaardbaar verblijfsklimaat. Nu de bezoekers van de golfbaan rela­tief kortdurend ter plaatse verbleven, had de gemeenteraad in redelijkheid het standpunt in kunnen nemen dat een aan­vaardbaar verblijfsklimaat gerealiseerd kon worden. &#13;
5. Belangenafweging &#13;
Overigens blijft het een belangenafweging. Dat maakt de uitspraak van de Afdeling van 30 december 2009 nog eens duidelijk.42 Het betrof een bestemmingsplan dat zag op de bouw van 61 woningen. In de directe omgeving lag een pluimveehouderij die wenste uit te breiden tot 44.900 leg­kippen. Indien het huidige emissiepunt behouden zou blij­ven, zou de geurnorm binnen een deel van het plangebied worden overschreden. Zou het emissiepunt verplaatst wor­den (daarvoor bood het bouwblok ruimte) dan zou wel aan de geurnorm voldaan kunnen worden. Het was niet onwaar­schijnlijk dat de bestaande schuur zou worden vervangen door een grotere nieuwere en dat een nieuw emissiepunt zou worden gerealiseerd. Derhalve, alsmede gelet op de maat­schappelijke belangen die waren gediend met de realisering van de woningen, had de gemeenteraad volgens de Afdeling in redelijkheid aan de woningbouw een groter gewicht toe kunnen kennen dan aan het bedrijfsbelang van de pluimvee­houder.43 &#13;
6. Tot slot &#13;
Gelet op de exceptieve toetsing verrast de jurisprudentie over de geurverordeningen niet. Dat ligt anders voor het ver­laten, althans nuanceren van de omgekeerde werking. Die jurisprudentie acht ik minder voor de hand liggend. Zo valt het moeilijk te rijmen dat een overschrijding van een geur­norm in de ruimtelijke ordening niet aan bijvoorbeeld wo­ningbouw in de weg hoeft te staan, terwijl de aanvraag om omgevingsvergunning voor het oprichten, veranderen of in werking hebben van een veehouderij in zo’n geval zonder meer geweigerd zal moeten worden. &#13;
</content><legacyfootnotes>* Mr. P.P.A Bodden is advocaat bij Hekkelman Advocaten en Notarissen te Nijmegen.&#13;
1. De wet is in werking getreden op 1 januari 2007, Stb. 2006, 531 en 671.&#13;
2. Art. 3, eerste lid, van de Wet geurhinder en veehouderij.&#13;
3. Art. 6, eerste lid, van de Wet geurhinder en veehouderij.&#13;
4. Art. 147 van de Gemeentewet.&#13;
5. Art. 3, tweede lid, van de Wet geurhinder en veehouderij.&#13;
6. Art. 4, eerste lid, van de Wet geurhinder en veehouderij.&#13;
7. Art. 6, derde lid, van de Wet geurhinder en veehouderij.&#13;
8. Art. 6, tweede lid, van de Wet geurhinder en veehouderij.&#13;
9. Art. 4, tweede lid, van de Wet geurhinder en veehouderij. &#13;
10. Art. 3, van de Regeling geurhinder en veehouderij. &#13;
11. Art. 6, vierde lid, van de Wet geurhinder en veehouderij. &#13;
12. Art. 8, eerste lid, van de Wet geurhinder en veehouderij. &#13;
13. Art. 8, tweede lid, van de Wet geurhinder en veehouderij. &#13;
14. Vgl. Kamerstukken II 2005/06, 30 453, nr. 3. p. 7. &#13;
15. P.P.A. Bodden e.a., Agrarisch milieurecht, Den Haag: Boom Juridische uitgevers 2007, p. 49 e.v. &#13;
16. Kamerstukken II 2005/06, 30 453, nr. 4, p. 6 en 7. &#13;
17. Vgl. AbRS 22 februari 2006, zaaknummer 20050064768. &#13;
18. Schlössels e.a., Bestuursrecht in de sociale rechtsstaat, zesde geheel herziene druk, Deventer, 2010, p. 343 en p. 1444 e.v. &#13;
19. Vgl. HR 16 mei 1986, AB1986, 574. &#13;
20. G.A. van der Veen, ‘De gemeentelijke geurverordening en schadevergoeding’, Agr.r. 2008, p. 297 e.v. &#13;
21. LJN BL1901, www.rechtspraak.nl. &#13;
22. Ook de rechtbank kent dus geen betekenis toe aan de alternatieve formulering van art. 8, tweede lid van de Wet geurhinder en veehouderij. &#13;
23. Zaaknummer 200905180/1/M2, www.raadvanstate.nl. &#13;
24. HR 16 mei 1986, NJ 1987, 251. &#13;
25. Zie onder andere AbRS 21 mei 2010, zaaknummer 201003621/2/M2; 15 september 2010, zaaknummer 201002213/1/M2; 15 september 2010, zaaknummer 201000715/1/M2; 15 september 2010, zaaknum­mer 200908044/1/M2; 15 september 2010, zaaknum­mer 200908034/1/M2; 20 oktober 2010, zaaknummer 201003621/1/M2; 8 december 2010, zaaknummer 200909639/1/R3, alle www.raadvanstate.nl. &#13;
26. Zaaknummer 200907062/1/R3, www.raadvanstate.nl. &#13;
27. Zie onder andere AbRS 21 juli 2004, zaaknummer 200308228/1, www.raadvanstate.nl. &#13;
28. Zie bijvoorbeeld AbRS 16 juli 2008, Gst. 2008, 7304, 117 met noot P.P.A. Bodden en Agr.r. 2008/5463 m. nt. Bruil. &#13;
29. Zie AbRS 10 november 2010, zaaknummer 201001167/1/ H1, www.raadvanstate.nl. &#13;
30. Zaaknummer 200900801/1/R3, www.raadvanstate.nl. &#13;
31. En derhalve niet van een goede ruimtelijke ordening (vgl. art. 3.1 van de Wet ruimtelijke ordening) kan worden gesproken. &#13;
32. Zaaknummer 200807852/1/R2, www.raadvanstate.nl. &#13;
33. Zaaknummer 200900801/1/R3, www.raadvanstate.nl. &#13;
34. www.infomil.nl. &#13;
35. Zie bijvoorbeeld de eerder genoemde uitspraak AbRS 7 oktober 2009, zaaknummer 200900801/1/R3, www.raad­vanstate.nl. &#13;
36. AbRS 15 december 2010, zaaknummer 201002614/1/M2, www.raadvanstate.nl. &#13;
37. AbRS 23 juni 2010, zaaknummer 200905401/1/H1, www. raadvanstate.nl. &#13;
38. Vereniging van Nederlandse Gemeenten, Den Haag, 2009. &#13;
39. AbRS 30 juni 2010, zaaknummer 200901350/1/R3, www. raadvanstate.nl. &#13;
40. Zaaknummer 200905024/1/R3, www.raadvanstate.nl. &#13;
41. Vgl. art. 1 van de Wet geurhinder en veehouderij. &#13;
42. Zaaknummer 200900623/1/R3, www.raadvanstate.nl. &#13;
43. Zie voor een ander voorbeeld: AbRS 17 september 2008, zaaknummer 200708675/1, www.raadvanstate.nl. &#13;
</legacyfootnotes><footnotes><footnote/></footnotes><auteurs>mr. P.P.A. Bodden&#13;
</auteurs><published>2011-01-01 00:00:00</published><modified>2011-01-01 00:00:00</modified><editiondate>2011-01-01</editiondate><htmlpath>https://denhollander.info/artikel/8945</htmlpath></article>
</articles></edition>