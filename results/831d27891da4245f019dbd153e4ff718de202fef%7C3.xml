<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2003</searchword><id>4524</id><udhid>UDH:TvAR/4524</udhid><titel>Overzicht pachtjurisprudentie 2002</titel><searchwords><searchword>TvAR 9/2003</searchword><searchword>UDH:TvAR/4524</searchword></searchwords><attachments><attachment><name>2003_nr 9_Artikel_Kok.pdf</name><extention>pdf</extention><url>https://denhollander.info/download/4469/ci</url></attachment></attachments><inleiding>Net als in de eerdere jurisprudentieoverzichten is er in dit overzicht naar gestreefd&#13;
om ten aanzien van bepaalde wetsartikelen c.q. een bepaald deelgebied aan te geven&#13;
tot welke slotsom de desbetreffende uitspraken hebben geleid. Het gaat daarbij zowel&#13;
om herhaling van al langer bestaande jurisprudentie als om nieuwe jurisprudentie.&#13;
Buiten beschouwing is gelaten hetgeen door het pachthof in meerdere uitspraken is&#13;
overwogen ten aanzien van aspecten die ‘slechts’ feiten en omstandigheden van het&#13;
desbetreffende geval betreffen.&#13;
Ter plaatse is de datum van de desbetreffende uitspraak en – voorzover daarvan reeds&#13;
sprake is geweest – de datum van publicatie vermeld. Waar uitspraakdata van vorige&#13;
jaren zijn vermeld, betreft dit een tussenarrest of -beschikking in een zaak waarin in&#13;
2002 een einduitspraak is gedaan.&#13;
Moge ook thans weer een en ander bijdragen tot een – ook voor de praktijk nuttige –&#13;
kennis van de pachtrechtspraak.</inleiding><content>&#13;
	Artikel 1&#13;
&#13;
Behoudens duidelijke aanwijzingen voor het tegendeel dient stalling van vee – ook tijdelijke stalling – te worden beschouwd als uitoefening van de landbouw. Een gering positief resultaat betekent nog niet dat het streven niet is gericht geweest op het behalen van winst. (arrest 23 april 2002)&#13;
&#13;
Grasland in gebruik gegeven voor onderbrengen van handelsvee zal beweiding meebrengen, hetgeen ingebruikgeving voor een landbouwkundig doel betekent. Voorzover wordt betoogd dat het gebruik thans niet meer van economische betekenis is, kan een dergelijke wijziging in de betekenis van het gebruik niet de hoedanigheid van de eerder gesloten pachtovereenkomst wijzigen zonder dat blijkt van wilsovereenstemming daarover. (arrest 3 september 2002 – Pr december 2002)&#13;
&#13;
	Artikel 1, 5, 129&#13;
&#13;
In de overeenkomst is onmiskenbaar sprake van een in gebruik geven voor een landbouwkundig doel en ook is sprake van een tegenprestatie daarvoor. Dat de overeenkomst meer afspraken behelst dan alleen een ingebruikgeving van land en opstallen brengt nog niet mee dat daarin niet (mede) een pachtovereenkomst begrepen kan zijn.&#13;
Na verlaging van de tegenprestatie door de grondkamer kan het teveel betaalde worden teruggevorderd; het kan niet worden beschouwd als een extra vergoeding voor ingebrachte arbeid c.a. nu nergens uit blijkt dat partijen hebben beoogd dit af te spreken. (arrest 29 januari 2002 – Pr juni 2002)&#13;
&#13;
	Artikel 1, 11&#13;
&#13;
Uit de vaststaande feiten volgt een aanwijzing dat is bedoeld het volledige gebruik af te staan, dat dit bewust of stilzwijgend aan de wederpartij is te kennen gegeven en dat dus dit – landbouwkundig – gebruik als overeengekomen heeft te gelden. Tevens gebleken dat voor dat gebruik een tegenprestatie is overeengekomen. Mitsdien pachtovereenkomst. (arrest 17 december 2002 – Pr maart 2003)&#13;
&#13;
	Artikel 5, 49&#13;
&#13;
Art. 5 Pachtwet biedt geen ruimte voor afwijzing van een vordering tot indeplaatsstelling indien deze zou leiden tot een zo geringe bedrijfsgrootte, dat de ondernemer niet zijn volledige arbeidskracht op het bedrijf productief kan maken of het land zal gebruiken ter verkrijging van neveninkomsten. De vraag of sprake zal zijn van een reëel agrarisch bedrijf is reeds hierom niet relevant nu niet is gesteld of gebleken dat de voorgestelde pachter het bedrijf anders zal exploiteren dan de huidige pachter. (arrest 7 augustus 2001 – Pr september 2002)&#13;
&#13;
	Artikel 8&#13;
&#13;
Pachtovereenkomst aangegaan in mei 1967 en door de grondkamer goedgekeurd op 8 augustus 1967. Gelet op de korte termijn daartussen en in aanmerking genomen dat met de behandeling van een verzoek om goedkeuring tenminste enkele maanden zijn gemoeid, moet ervan worden uitgegaan dat de inzending van de pachtovereenkomst is geschied binnen de daartoe in art. 8, lid 2, Pachtwet voorgeschreven termijn. (arrest 14 mei 2002)&#13;
&#13;
	Artikel 9&#13;
&#13;
Nu de door de door de grondkamer gegeven stempelbeschikking ex art. 9,lid 2, Pachtwet rechtskracht ontbeert, is de pachtkamer van het kantongerecht terecht uitgegaan van de toepasselijkheid van lid 1 van genoemd wetsartikel. (beschikking 15 januari 2002)&#13;
&#13;
Op grond van bijzondere omstandigheden kan een uitzondering worden aangenomen op het beginsel dat een pachtovereenkomst niet kan zijn aangegaan na de in het contract vermelde ingangsdatum van het gebruik. (beschikking 16 april 2002 – Pr september 2002)&#13;
&#13;
	Artikel 11&#13;
&#13;
Degene die stelt dat er een pachtovereenkomst is gesloten, zal deze bij voldoende gemotiveerde betwisting moeten bewijzen, maar denkbaar is dat na wisseling van stukken een pachtovereenkomst dusdanig aannemelijk is geworden dat deze behoudens door de wederpartij te leveren tegenbewijs bewezen wordt geacht. (arrest 28 mei 2002 – Pr november 2002)&#13;
&#13;
	Artikel 11, 34&#13;
&#13;
Een vordering tot schriftelijke vastlegging kan zowel tegen de oorspronkelijke verpachter als tegen de nieuwe verpachter worden ingesteld en ook kunnen zij beiden in het geding worden betrokken. (arrest 23 april 2002 – Pr september 2002 en Pr november 2002)&#13;
&#13;
	Artikel 11, Burgerlijk Wetboek art. 6:228&#13;
&#13;
Een onjuiste voorstelling met betrekking tot de rechtsgevolgen die de Pachtwet verbindt aan afspraken met betrekking tot het gebruik van landbouwgrond rechtvaardigt, mede gezien het stringente systeem van die wet, geen beroep op dwaling. (arrest 23 april 2002 – Pr september 2002)&#13;
&#13;
	Artikel 12&#13;
&#13;
Korte duur van pachtovereenkomst goedgekeurd bij stempelbeschikking; met betrekking tot de gevraagde goedkeuring van die korte duur ontbreekt een met redenen omklede beschikking. Dit brengt mee dat geen rechtsgeldige goedkeuring van de korte duur is verleend. (arrest 16 april 2002 – Pr september 2002)&#13;
&#13;
De partij die stelt dat een pachtovereenkomst is aangegaan voor een andere dan de wettelijke duur, draagt daarvan de bewijslast. (arrest 3 december 2002 – Pr mei 2003)&#13;
&#13;
	Artikel 20, 24&#13;
&#13;
Pachter die als ervaren en deskundig in het telen van een bepaald gewas heeft te gelden, moet uit dien hoofde geacht worden op de hoogte te zijn van de eisen die deze teelt aan een kas en grond stelt. Het gaat om een oude kas. Van pachter kan dan enig onderzoek worden gevergd inzake de vraag of kas en grond aan de essentiële voorwaarden voor de teelt voldoen. Aan een en ander doet niet af dat het object voor deze teelt aan de pachter ter beschikking is gesteld: het enkel vermelden van de beoogde teelt in de pachtovereenkomst is nog geen garantie voor of mededeling van afwezigheid van gebreken ter zake, tenzij verpachter mededelingen heeft gedaan waaruit kan worden afgeleid dat onderzoek overbodig is of van opzettelijk verzwijgen van bekende gebreken sprake is. (arrest 7 mei 2002 – Pr september 2002)&#13;
&#13;
	Artikel 25&#13;
&#13;
Pachtbeëindigingsovereenkomst waarbij niet gesproken is over afrekening met betrekking tot het melkquotum. Verpachter spreekt pas een half jaar later pachter daarover aan. Geen rechtsverwerking omdat in de agrarische wereld van algemene bekendheid is dat verpachter bij het einde van een pachtovereenkomst aanspraken heeft met betrekking tot het met het gepachte samenhangende melkquotum en pachter er redelijkerwijs niet op mocht vertrouwen dat het melkquotum zonder enige vergoeding bij hem zou blijven; van bijzondere omstandigheden die tot een ander oordeel moeten leiden, is niets gesteld of gebleken. Aan een en ander doet niet af dat er sprake was van een mondelinge pachtovereenkomst omdat ook dan alle verplichtingen gelden die zijn overeengekomen dan wel uit de wet voortvloeien. (arrest 8 januari 2002 – Pr juni 2002)&#13;
&#13;
Vervreemding aan derden van SLOM-quotum door pachter. De vraag is of dit quotum is verkregen met behulp van grond die pachter in het hier van belang zijnde referentiejaar 1978/1979 in pacht had van de rechtsvoorgangster van verpachtsters. Laatstgenoemden hebben onvoldoende aangetoond dat pachter de desbetreffende grond in het referentiejaar in gebruik had krachtens een pachtverhouding met bedoelde rechtsvoorgangster. Evenmin is gebleken dat laatstgenoemde toen reeds krachtens de ruilverkaveling enig (voorlopig) recht op de grond in geschil had verkregen. Als uitgangspunt geldt derhalve dat een bijdrage van die grond tot de melkproductie van pachter in het referentiejaar geen verband houdt met het feit dat deze verpachtster de grond aan pachter ter beschikking heeft gesteld. Dan is er in beginsel ook geen sprake van enige aanspraak van de huidige verpachtsters in verband met de bijdrage die meerbedoelde grond heeft geleverd aan de totstandkoming van het melkquotum in geschil. (arrest 22 januari 2002 – Pr juni 2002)&#13;
&#13;
	Artikel 25, 39&#13;
&#13;
Inbrengen van het pachtrecht in een maatschap houdt in het aan een ander medezeggenschap geven over het gepachte en zulks doen zonder de verpachter daarin te kennen impliceert een niet handelen zoals behoort. Van de omstandigheden van het geval hangt af of in zo’n geval sprake is van een bedrijfsvoering die niet is geweest zoals het een goed pachter betaamt of van een optreden jegens de verpachter dat aanleiding geeft tot gegronde klachten in dier voege dat een verlengingsverzoek o.g.v. art. 39 Pachtwet zou moeten worden afgewezen. (beschikking 12 november 2002)&#13;
&#13;
	Artikel 36&#13;
&#13;
Met de door verpachter overgelegde brieven van PTT Post heeft hij voorshands bewezen dat aanbieding van de aangetekende opzeggingsbrief op de voorgeschreven wijze heeft plaatsgevonden en dat de ontvangst daarvan is geweigerd. De pachter wordt toegelaten tot tegenbewijs. (arrest 14 augustus 2001)&#13;
&#13;
Indien geen afwijkend eindtijdstip van de pachtovereenkomst is bedongen of niet is gebleken dat partijen een afwijkend eindtijdstip hebben beoogd, dient bij een overeenkomst voor langere duur tot uitgangspunt dat het “einde van de lopende pachtovereenkomst” in de zin van artikel 36 lid 2 Pachtwet rechtstreeks voortvloeit uit het overeengekomen tijdstip van ingaan van het gebruik en het aantal (kalender)jaren waarvoor de pachtovereenkomst is aangegaan. Met dit oordeel is het hof teruggekomen van het oordeel in zijn beschikking van 9 september 1982, Agr.r. 1983/3631, in verband met de onaanvaardbare onzekerheid (over het tijdstip waarop een kennisgeving van niet-verlenging uiterlijk moet worden uitgebracht), die laatstbedoeld oordeel kan meebrengen. Het vorenstaande neemt niet weg dat het gebruiksrecht van de pachter in voorkomende gevallen op een eerder tijdstip in die zin als geëindigd kan worden beschouwd dat de pachter bijvoorbeeld als hij op dat moment geen te respecteren belang bij het gebruik (meer) heeft, zich er niet tegen mag verzetten dat het gepachte ter beschikking van een opvolgende gebruiker wordt gesteld om deze in de gelegenheid te stellen voorbereidingen voor het nieuwe teeltjaar te treffen. (beschikking 19 maart 2002 – Pr juni 2002)&#13;
&#13;
	Artikel 36, 146&#13;
&#13;
Kennisgeving ex lid 2 van art. 36 Pachtwet door advocaat namens verpachter, waarop pachter reageert door brief aan die advocaat met verzoek om de pacht te verlengen en mededeling dat hij bij andersluidend besluit het geschil in juridische zin zal laten beslechten, zulks met vermelding dat een kopie naar de pachtkamer was verzonden. Onder deze omstandigheden mocht de advocaat ervan uitgaan dat pachter de rechtsgang kende en zich mede tot de pachtkamer had gewend. (arrest 8 oktober 2002)&#13;
&#13;
	Artikel 38&#13;
&#13;
Belang van verpachter bij verkoop vrij van pacht kan alleen een rol spelen als zijnerzijds sprake is van bijzondere omstandigheden van financiële aard. Niet relevant is dat de pachtovereenkomst al zeer lang geduurd heeft, noch dat verpachter het verpachte uit een nalatenschap heeft verkregen en zichzelf ziet als verpachter tegen wil en dank. (beschikking 14 mei 2002)&#13;
&#13;
Nu de vordering tot indeplaatsstelling is afgewezen, dient bij de beslissing naar billijkheid aan pachters zijde slechts rekening te worden gehouden met de belangen van de huidige pachter. (beschikking 22 oktober 2002)&#13;
&#13;
Nu pachters enig concreet belang bij behoud van het gepachte hebben, terwijl verpachter (nog) geen concreet belang bij beëindiging van de pacht heeft, geeft het belang van de pachters de doorslag. (beschikking 3 december 2002)&#13;
&#13;
	Artikel 38, 39&#13;
&#13;
Het niet (volledig) nakomen door een pachter van zijn verplichting tot betaling van de pachtprijs valt niet onder de in art. 39 Pachtwet genoemde bedrijfsvoering van de pachter dan wel het in dat artikel genoemde optreden van de pachter en verplicht daarom niet tot afwijzing van het verlengingsverzoek. Wel weegt een dergelijk niet-nakomen mee in het kader van de beslissing naar billijkheid op grond van art. 38 Pachtwet. (beschikking 15 januari 2002)&#13;
&#13;
	Artikel 38, 40&#13;
&#13;
Niet-agrarische bestemming van het gepachte. Het belang van de gemeente om te zijner tijd geen schadevergoeding te moeten betalen, dient als zodanig niet aan verlenging in de weg te staan. Honorering van dit belang zou immers op gespannen voet staan met het systeem van de wet dat het belang van de pachter slechts moet wijken voor het belang van realisering van de niet-agrarische bestemming indien hij wordt schadeloos gesteld. Hiermee zou zich slecht verdragen dat het belang van de verpachter bij het niet betalen van schadevergoeding een volwaardige rol bij de belangenafweging van artikel 38 Pachtwet zou spelen in een stadium waarin een beroep op artikel 40 Pachtwet nog niet aan de orde is.(beschikking 16 april 2002 – Pr september 2002)&#13;
&#13;
	Artikel 38, 44&#13;
&#13;
Verlenging afgewezen op grond van voorgenomen eigen gebruik door verpachter. Gelet op verweer dat de grond niet geschikt is voor dat gebruik en gelet ook op het uitdrukkelijk verzoek daartoe van pachter, is er aanleiding een bedrag te bepalen als bedoeld in art. 44, lid 3, Pachtwet. (beschikking 26 maart 2002 – Pr juni 2002)&#13;
&#13;
	Artikel 38, 45&#13;
&#13;
Verlenging van de pachtovereenkomst met drie jaar (tot 1 mei 2003), waarbij de pachtkamer van het kantongerecht verzuimd heeft te bepalen binnen welke termijn de pachter opnieuw om verlenging kan verzoeken. Het verlengingsverzoek, gedaan op 4 maart 2002, moet naar het oordeel van het hof als tijdig gedaan worden aangemerkt. (beschikking 22 oktober 2002)&#13;
&#13;
Nu verpachtster schriftelijk heeft meegedeeld dat het gedrag van de pachter niet aan verlenging in de weg staat en niet gebleken is van bijzondere omstandigheden die een verlenging met een kortere duur dan zes jaar rechtvaardigen, dient de pachtovereenkomst met zes jaar te worden verlengd. (beschikking 22 oktober 2002)&#13;
&#13;
	Artikel 39&#13;
&#13;
De enkele omstandigheid dat het bedrijf van pachter verliesgevend is, kan als zodanig niet gelden als een klacht over zijn bedrijfsvoering. (beschikking 12 februari 2002)&#13;
&#13;
	Artikel 41&#13;
&#13;
Bij het beoordelen van de vraag of door het verlies van het gepachte de grondslag van het maatschappelijk bestaan van de pachter ernstig zal worden aangetast geldt als uitgangspunt dat van zulk een aantasting sprake is indien de pachter in zijn positie als landbouwer in de maatschappij wordt aangetast, welke positie voor een belangrijk deel maar niet volledig door het inkomen wordt bepaald. Bij een toetsing komt het niet alleen aan op inkomensgegevens, maar speelt ook een rol dat de pachter een zelfstandig en te respecteren belang heeft bij handhaving van zijn positie als landbouwer. (beschikking 29 januari 2002 – Pr juni 2002)&#13;
&#13;
	Artikel 45&#13;
&#13;
Vaste rechtspraak is dat in een situatie waarin een pachter in verband met het bereikt hebben van de leeftijd van 65 jaar geen pachtverlenging ten behoeve van zichzelf kan verzoeken, hij niettemin verlenging kan verzoeken ten behoeve van een in de plaats te stellen bedrijfsopvolger. In zo’n geval staat aan de toewijsbaarheid van het verzoek niet in de weg dat de rechter ingevolge lid 5 van artikel 45 Pachtwet heeft bepaald dat geen verdere verlenging van de pachtovereenkomst kan worden verzocht. Onaanvaardbaar zou dan zijn om in een geval waarin over indeplaatsstelling of medepacht nog niet onherroepelijk is beslist op het moment waarop het verlengingsverzoek moet worden ingediend, aan te nemen dat dit verzoek niet meer kan worden gedaan. (beschikking 12 februari 2002)&#13;
&#13;
De in art. 45 Pachtwet voorkomende woorden “als uit de bijzondere omstandigheden voortvloeit” geven de mogelijkheid rekening te houden met onzekerheid die op dat moment in de weg moet staan enerzijds aan afwijzing van het verlengingsverzoek en anderzijds aan een verlenging van de pachtovereenkomst met zes jaar. Zij laten de rechter volledige vrijheid om in elk voorkomend geval te beoordelen of bijzondere omstandigheden als bedoeld zich voordoen en wat daarvan met het oog op de termijn van verlenging de consequenties moeten zijn. De lengte van die termijn zal door de rechter (moeten) worden afgestemd op de periode waarbinnen naar verwachting een einde aan de desbetreffende onzekerheid zal komen. Wordt later opnieuw verlenging verzocht, dan moet geheel opnieuw worden onderzocht of er gronden bestaan om dat verzoek al dan niet toe te wijzen; dit onderzoek moet alle voor het desbetreffende geval relevante feiten en omstandigheden betreffen, inclusief de vraag of eventuele nog bestaande of nieuwe bijzondere omstandigheden andermaal aanleiding zouden moeten zijn tot een verlenging met een kortere duur dan zes jaar. Mitsdien is geen sprake van een omkering van de bewijslast.&#13;
De datum die bij het opnieuw verzoeken om verlenging in acht genomen moet worden, dient met het oog op een nieuwe procedure in mogelijk twee instanties niet te krap gesteld te worden. (beschikking 23 april 2002 – Pr september 2002)&#13;
&#13;
	Artikel 49&#13;
&#13;
Bij de toetsingsgrond van art. 49, lid 4, Pachtwet dient de situatie na indeplaatsstelling te worden vergeleken met die van vóór indeplaatsstelling, nu het erom gaat of door de indeplaatsstelling algemene landbouwbelangen worden geschaad. (arrest 7 augustus 2001 – Pr september 2002)&#13;
&#13;
Het gepachte is aan de pachter afgestaan om het deel te doen uitmaken van een agrarisch bedrijf en dit brengt mee dat de waarborgen voor een goede bedrijfsvoering betrokken dienen te worden op de exploitatie van het gepachte binnen dat bedrijf. (arrest 15 januari 2002 – Pr juni 2002)&#13;
&#13;
Voor toewijsbaarheid van een vordering tot indeplaatsstelling is op zichzelf niet van belang of een rendabele exploitatie van het gepachte mogelijk is. (arrest 28 mei 2002 – Pr november 2002)&#13;
&#13;
Op een vordering tot indeplaatsstelling moet naar billijkheid worden beslist. Daarbij wordt acht geslagen op alle omstandigheden van het geval, waarbij de belangen van de voorgestelde pachter en van de verpachter een belangrijke rol spelen. De pachter moet zijn vordering deugdelijk onderbouwen en met concrete gegevens staven, waarbij hij het belang van de voorgestelde pachter bij de indeplaatsstelling voldoende duidelijk dient te stellen. Naast een afweging van de belangen moet mede acht geslagen worden op de andere relevante omstandigheden van het geval. (arrest 20 augustus 2002 – Pr december 2002)&#13;
&#13;
	Artikel 49, 54&#13;
&#13;
Indeplaatsstelling bij in hoger beroep bekrachtigd vonnis staat niet in de weg aan een inhoudelijke beoordeling van een vordering tot pachtontbinding. (arrest 12 februari 2002 – Pr juni 2002)&#13;
&#13;
	Artikel 51, 52&#13;
&#13;
Noch het feit dat vruchteloos over de schadevergoeding is onderhandeld, noch de belangen van de pachter bij gebruik totdat over de schadevergoeding is beslist zijn bepalend voor het tijdstip van de pachtontbinding. Uit het karakter van art. 51 Pachtwet als verplichte tussentijdse ontbindingsgrond vloeit voort dat hiervoor alleen bepalend zijn de wens tot het realiseren van de niet-agrarische bestemming en het tijdstip waarop dit kan geschieden. Uit art. 52 Pachtwet volgt niet dat ontbinding en schadevergoeding tegelijk moeten worden uitgesproken. (arrest 17 september 2002 – Pr december 2002)&#13;
&#13;
	Artikel 54&#13;
&#13;
Op de vordering tot ontbinding ex art. 54 Pachtwet dient naar billijkheid te worden beslist en dit houdt niet in een afweging van de wederzijdse belangen maar een beoordeling aan de hand van alle relevante feiten en omstandigheden. Eiser zal dusdanige feiten en omstandigheden moeten stellen dat deze de slotsom rechtvaardigen dat het billijker is de pachtovereenkomst te ontbinden dan deze te laten doorlopen. Met een ontbinding op termijn verdraagt art. 54, lid 3, Pachtwet zich slecht; voor een beoordeling van de omstandigheden op een later moment is een verlengingsprocedure de geëigende weg. (arrest 3 september 2002 – Pr december 2002)&#13;
&#13;
	Artikel 55&#13;
&#13;
Nu niet alle medeverpachters in het geding zijn geroepen en evenmin verklaringen hunnerzijds zijn overgelegd waaruit blijkt dat zij instemmen met de vordering tot ontbinding, moet verpachter niet-ontvankelijk in die vordering worden verklaard. (arrest 26 februari 2002) &#13;
&#13;
De stelling dat de pachtprijs niet is verschuldigd vanwege het enkele feit dat het gepachte niet is gebruikt, kan niet als juist worden aanvaard. De keuze om het gepachte al dan niet te gebruiken dient voor rekening en risico van de pachter te komen. De ontzegging van de toegang tot het gepachte door de verpachter kan wel reden zijn tot opschorting van de betalingsverplichting. (arrest 28 mei 2002 – Pr november 2002)&#13;
&#13;
	Artikel 56a en b&#13;
&#13;
Vervreemding van aandelen in de verpachtende BV aan een derde is geen vervreemding van het verpachte of een deel daarvan en levert dus, als dit geschiedt zonder dat de pachter bij voorkeur in de gelegenheid is gesteld het aan te bieden recht te verkrijgen, geen schending van diens voorkeursrecht op. Het feit dat door die vervreemding van aandelen een of meer anderen de feitelijke zeggenschap in de BV hebben verkregen, doet daaraan niet af. Verpachting door een BV impliceert niet een pachtovereenkomst van de pachter met de aandeelhouders van die BV. (arrest 10 september 2002 – Pr december 2002)&#13;
&#13;
	Burgerlijk Wetboek artikel 3:13 en 6:248&#13;
&#13;
Op zichzelf is denkbaar dat in verband met de bijzondere omstandigheden van het geval, een beroep op een of meer dwingendrechtelijke bepalingen uit de Pachtwet naar maatstaven van redelijkheid en billijkheid onaanvaardbaar is dan wel misbruik van bevoegdheid oplevert, maar daartoe moet aan zware eisen zijn voldaan. (arrest 3 december 2002)&#13;
&#13;
	Burgerlijk Wetboek artikel 6;248&#13;
&#13;
Beroep op redelijkheid en billijkheid verworpen: indien een partij een beroep doet op dwingendrechtelijke bepalingen kan dat beroep niet ter zijde worden gesteld met het betoog dat partijen een andere bedoeling hebben gehad. (arrest 16 april 2002 – Pr september 2002)&#13;
&#13;
	Wetboek van Burgerlijke Rechtsvordering artikel 382 (oud)&#13;
&#13;
Nu de HR heeft geoordeeld dat er voldoende reden is om aan te nemen dat een beschikking kan worden herroepen op de in art. 382 onder 1, 7 en 8 Rv genoemde gronden, tenzij de aard van de beschikking zich daartegen verzet, wordt ook tegen pachtbeschikkingen rekest-civiel toegestaan. De aard van de beschikking verzet zich niet tegen rekest-civiel evenmin als het feit dat de Pachtwet een bijzondere procedure kent die voor een bijzondere rechter wordt gevoerd. (beschikking 15 mei 2001 – Pr november 2002)&#13;
&#13;
</content><legacyfootnotes>* Mr. K. Kok is raadsheer-plaatsvervanger van het Gerechtshof te Arnhem en lid van de Centrale Grondkamer&#13;
te Arnhem.</legacyfootnotes><footnotes><footnote/></footnotes><auteurs>mr. K. Kok</auteurs><published>2003-09-01 00:00:00</published><modified>2003-09-01 00:00:00</modified><editiondate>2003-09-01</editiondate><htmlpath>https://denhollander.info/artikel/4524</htmlpath></article>
</articles></edition>