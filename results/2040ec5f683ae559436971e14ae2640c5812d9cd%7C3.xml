<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2002</searchword><id>5579</id><udhid>UDH:TvAR/5579</udhid><titel>Koffie verkeerd voor de pachter: nu nog de suiker. Suikerquotum en pachtbeëindiging vanaf 2002</titel><searchwords><searchword>TvAR 3/2002</searchword><searchword>UDH:TvAR/5579</searchword></searchwords><attachments><attachment><name>2002_nr 3_Artikel_Harten.pdf</name><extention>pdf</extention><url>https://denhollander.info/download/5474/ci</url></attachment></attachments><inleiding>1. Inleiding&#13;
Al 15 jaar is het Suikersysteem een goed voorbeeld van productiebeheersing.1 De&#13;
praktijk leert dat het op elkaar afstemmen van primaire productie, verwerking en&#13;
afzet, met als doel stabiele en kostendekkende prijzen, goed mogelijk is, ook zonder&#13;
de bijzondere mechanismen die bij een “vrije markt” onmisbaar zijn.2 Wel had de&#13;
suikerquotering tot nu toe enkele onnodige nadelen, maar de twee belangrijkste daarvan&#13;
zijn nu opgeheven:&#13;
– vanaf 1 januari 2002 is quotumoverdracht zonder grond mogelijk en&#13;
– de bevoegdheid en verplichting van de suikerindustrie om in bepaalde gevallen&#13;
quotum van een pachter over te boeken is geschrapt.3&#13;
Wat betekent deze verandering nu voor de rechtsverhouding van pachter en verpachter?&#13;
Naar ik hoop zal de pachtrechter alsnog de aanspraken van de pachter erkennen.&#13;
Tot nu toe kwam een pachter “op de koffie” bij de verdeling van de waarde van het&#13;
suikerquotum. Van melk is hij al voorzien, zij het in bepaalde gevallen nog wat&#13;
beperkt.4 Nu de suiker nog.</inleiding><content>2. Overdracht van suikerquotum&#13;
Vanaf 1 januari van dit jaar is het mogelijk suikerquotum te (ver)kopen zonder een&#13;
grondtransactie. Het Suikersysteem 2002 is op dit belangrijke onderdeel gewijzigd&#13;
ten opzichte van voorgaande jaren.&#13;
De afgelopen jaren was de overdracht van suikerquotum grondgebonden.5 Het&#13;
Suikersysteem kende daarvoor (samengevat) de volgende bepalingen:&#13;
1. een grondtransactie houdt in: eigendomsoverdracht, vestiging of opheffing van een&#13;
zakelijk recht of het aangaan of beëindigen van een pachtovereenkomst;&#13;
2. bij een grondtransactie kan per hectare cultuurgrond een basisreferentie van maximaal&#13;
2500 kg polsuiker overgaan;6&#13;
3. de verkrijger moet dit suikerquotum binnen hetzelfde district blijven gebruiken;7&#13;
4. de verkrijger moet de betreffende grond minimaal 6 jaar in zijn bedrijf blijven&#13;
gebruiken;8&#13;
5. grondtransacties zonder quotumoverdracht zijn mogelijk, maar als de teler daardoor&#13;
meer quotum overhoudt dan 3500 kg per hectare cultuurgrond, dan neemt de&#13;
industrie het meerdere in.9&#13;
Ook in 2002 is het mogelijk om suikerquotum samen met grond of met een geheel&#13;
bedrijf over te dragen. Het maximum is dan 3500 kg quotum per hectare bouwland.10&#13;
De eis dat de grond minimaal 6 jaar door de verwerver gebruikt moet worden is vervallen.&#13;
Daarnaast is het nu ook mogelijk om suikerquotum over te dragen zonder grondtransactie.&#13;
Het Suikersysteem 2002 kiest als uitgangspunt de contractuele relatie&#13;
tussen industrie en teler. De kern daarvan is het jaarlijkse teeltcontract met de bijbehorende&#13;
algemene voorwaarden. Als een teler een contract heeft en hij verkoopt&#13;
zijn quotum, dan neemt de koper voor de overeengekomen hoeveelheid deze contractuele&#13;
relatie over. Een bijzondere bepaling daarbij is dat de industrie kan eisen dat&#13;
een notariële akte van vrijwaring wordt opgesteld, die de industrie ontheft van iedere&#13;
aansprakelijkheid.11 We moeten daarbij met name denken aan een eventuele claim van&#13;
een verpachter, in het geval de pachter het quotum aan hem had moeten leveren. Dit&#13;
komt in de paragrafen 3 en 4 aan de orde.&#13;
Verder blijft de bietenteelt gebonden aan districten. Alleen als de grond de agrarische&#13;
bestemming verliest of als de teler zijn bedrijf aan de overheid verkoopt, kan&#13;
iemand zijn quotum meenemen naar een ander district.12&#13;
Degene die suikerquotum wil behouden moet ook in 2002 over voldoende grond&#13;
beschikken. Alleen grond die minstens 3 jaar tot het bedrijf behoort telt daarvoor&#13;
mee. De maximale hoeveelheid suikerquotum per bedrijf is 3500 kg per hectare&#13;
bouwland. Daar komt dan nog bij: de in 2001 op grasland rustende hoeveelheid. Dit&#13;
op zich vrij bijzondere onderdeel van het Suikersysteem 2002 licht ik toe aan de hand&#13;
van een rekenvoorbeeld.&#13;
Rekenvoorbeeld:&#13;
1. een bedrijf omvat in 2001 60 hectare grond, namelijk 40 hectare bouwland, 10 hectare&#13;
grasland en 10 hectare overig grondgebruik, zoals snelgroeiend hout en natuur. Deze&#13;
laatste 10 hectares tellen verder niet mee;&#13;
2. stel: op de 50 hectare cultuurgrond rust in 2001 100.000 kg quotum. Dat is 2000 kg per&#13;
hectare;&#13;
3. nieuwe regel: de 2000 kg per hectare gras kan de komende jaren niet stijgen. De teler kan&#13;
quotum aankopen tot 3500 kg per hectare bouwland. Het maximum is dus 140.000&#13;
(bouwland) plus 20.000 (grasland) = 160.000 kg;&#13;
4. bovendien: zou grasland worden verkocht of omgeploegd, dan neemt het quotum dat op&#13;
gras rust blijvend af. Bijvoorbeeld: 2 hectare gras minder betekent het verlies van 4000 kg&#13;
suikerquotum.&#13;
3. Suikerquotum bij het einde van de pacht&#13;
Een plicht om bij een grondtransactie tezamen met grond ook suikerquotum over te&#13;
dragen is er in de achtereenvolgende Suikersystemen vanaf 1987 nooit geweest. Daarop&#13;
bestond één belangrijke uitzondering: bij onvrijwillige pachtbeëindiging kon de&#13;
suikerindustrie tegen de wil van de rechthebbende (i.c. de teler/pachter) suikerquotum&#13;
overschrijven naar de opvolgende grondgebruiker, namelijk als de pachter weigerde&#13;
een overeenkomst hierover te sluiten. Deze bepaling, vanaf 1995 opgenomen in&#13;
artikel 18 van het Suikersysteem, is nu vervallen. Omdat de jurisprudentie over de&#13;
aanspraken van pachter en verpachter op (de waarde van) het suikerquotum met&#13;
name bij deze bepaling aansluit, ga ik op dit onderdeel van het Suikersysteem in paragraaf&#13;
4 uitgebreider in. Hier beschrijf ik de regeling, zoals die vanaf 1987 in de achtereenvolgende&#13;
Suikersystemen heeft gegolden, voor de gevolgen van pachtbeëindiging.&#13;
In 1987 bevatte het Suikersysteem slechts een bepaling over pachtbeëindiging, namelijk&#13;
inzake overdracht en splitsing van een bedrijf. Hoewel het Suikersysteem slechts&#13;
spreekt van verkoop en verpachting, ga ik ervan uit dat het overeenkomstig kon worden&#13;
en is toegepast op overdacht of splitsing van het bedrijf door middel van beëindiging&#13;
van pacht of het vestigen of opheffen van een zakelijk recht.&#13;
Op basis van het uitgangspunt dat suikerquotum bedrijfsgebonden is, gaat het&#13;
suikerquotum in deze gevallen met het bedrijf mee over c.q. wordt het in evenredigheid&#13;
verdeeld over de ontstane bedrijven. Als het bedrijf waarvan een deel wordt&#13;
afgesplitst, echter blijft bestaan, dan gaat het (evenredige deel van het) suikerquotum&#13;
alleen over als de vervreemder daarvoor toestemming geeft.&#13;
In 1988 wordt een bepaling opgenomen over onvrijwillige pachtontbinding: als de&#13;
pachter weigert mee te werken aan overdracht van een evenredig deel van zijn suikerquotum, dat wil zeggen: naar rato van de oppervlakte akkerbouwgrond, dan kan de&#13;
industrie maximaal 2500 kg per hectare overboeken naar de nieuwe grondgebruiker.&#13;
In 1989 en 1990 geldt:&#13;
– bij bedrijfsoverdracht blijft het suikerquotum op het bedrijf rusten;13&#13;
– bij onvrijwillige pachtontbinding dient het suikerquotum overgeboekt te worden&#13;
en, als de afgaande pachter medewerking weigert, zal (dus niet: kan) de industrie&#13;
een evenredig deel of, indien dat niet te berekenen is omdat de afgaande pachter de&#13;
gegevens van zijn landbouwtelling niet overlegt, 2500 kg per hectare overboeken.&#13;
Op basis hiervan heeft de Pachtkamer van het Hof Arnhem geconcludeerd dat het&#13;
suikerquotum geen vermogensrecht is dat door de pachter aan de verpachter&#13;
wordt gelaten.14 Deze visie is overigens bekritiseerd.15 Dit komt hieronder in paragraaf&#13;
4 uitgebreider aan bod.&#13;
Vanaf 1991 geldt de regeling zoals deze in grote lijnen tot en met 2001 is toegepast:&#13;
zowel bij overdracht van een geheel bedrijf als van losse grond kan suikerquotum&#13;
overgaan tot een maximum van 2500 kg per hectare. Als bij onvrijwillige pachtbeëindiging&#13;
de afgaande pachter niet wil meewerken, kan de suikerindustrie een evenredig&#13;
deel of maximaal 2500 kg per hectare bouwland overboeken. De wijziging van ‘zal’ in&#13;
‘kan’ betekent overigens geen afzwakking van de rechten van de verpachter. Als de&#13;
verpachter erom vraagt, dan zal de suikerindustrie de bevoegdheid tot overboeking&#13;
altijd op dezelfde manier moeten toepassen.&#13;
Sinds 1991 geldt als eis dat een teler niet meer dan 5000 kg quotum per hectare cultuurgrond&#13;
kan hebben. De industrie kan het meerdere innemen. Vanaf 1994: de&#13;
industrie zal het meerdere innemen. Vanaf 1995 is het maximum 3500 kg per hectare.&#13;
Dit stelt geen formele, maar wel een feitelijke beperking aan grondtransacties. Als een&#13;
teler grond zonder of met weinig suikerquotum wil overdragen, zal hij ervoor moeten&#13;
waken het maximum quotum per hectare niet te overschrijden.&#13;
Met ingang van 1991 geldt tevens de eis dat de verkrijger van suikerquotum de bijbehorende&#13;
grond feitelijk en duurzaam in gebruik neemt. Vanaf 1997 is ‘duurzaam’&#13;
vertaald in minimaal zes jaar en is de bepaling opgenomen dat, als een pachtovereenkomst&#13;
eindigt binnen zes jaar nadat zij is aangegaan, het suikerquotum weer terug&#13;
moet naar de verpachter. Hiermee wordt voorkomen dat suikerquotum feitelijk bijna&#13;
los van de grond verkocht kan worden, namelijk:&#13;
– een teler koopt suikerquotum en pacht grond. Vervolgens wordt de pacht ontbonden&#13;
en de koper behoudt het suikerquotum, of&#13;
– een teler verkoopt suikerquotum en pacht grond van de koper. Vervolgens wordt&#13;
de pacht ontbonden en de koper verkrijgt het suikerquotum.&#13;
Al met al is de bedrijfsgebondenheid van het suikerquotum steeds uitgangspunt&#13;
geweest. De grondgebondenheid is door de jaren heen verder uitgewerkt, maar steeds&#13;
relatief gebleven. Het suikerquotum is nooit absoluut gebonden aan de grond, zodat iedere grondtransactie gepaard zou moeten gaan met een overdracht van een bepaalde&#13;
hoeveelheid suikerquotum. Dit zou een gedetailleerde registratie van grond en transacties&#13;
vragen, een te zware belasting voor de suikerindustrie als uitvoerders van de&#13;
regeling.16&#13;
4. De positie van de pachter tot en met 2001&#13;
In de welbekende zaak Brooijmans/Priem concludeert het Pachthof (r.o. 9) dat “weliswaar&#13;
een redelijk handelend pachter/teler er in beginsel voor zorg behoort te dragen&#13;
dat het eventueel aanwezige bietenquotum niet verloren gaat, maar dat in de verhouding&#13;
verpachter/pachter niet gesproken kan worden van een door pachter opgebouwd&#13;
vermogensrecht, dat aan de pachter wordt gelaten, noch van enige andere uit&#13;
de pachtverhouding voortvloeiende verplichting, die medebrengt dat een vergoeding&#13;
aan de afgaande pachter moet worden voldaan.”17&#13;
Een eerste opmerking daarbij is dat het in dit geval gaat om (onvrijwillige) beëindiging&#13;
van de pacht van een heel bedrijf. In het Suikersysteem voor 1989 en 1990, dat&#13;
hier van toepassing was, staat expliciet dat de verpachter in dat geval aanspraak heeft&#13;
op het gehele quotum (zie hiervoor). Je kunt je afvragen of in andere jaren en bij&#13;
beëindiging van losse pacht hetzelfde geldt. Het Pachthof heeft dat in de zaak Van&#13;
Nieuwenhuize/Van Sluis bevestigd.18 In die zaak ging het om onvrijwillige pachtbeëindiging&#13;
(in 1993) van losse grond. De pachter had in het laatste pachtjaar zijn&#13;
gehele suikerquotum aan een derde verkocht. Dit kan gelijkgesteld worden, aldus het&#13;
Hof, aan het weigeren om mee te werken aan een overdracht aan de verpachter. In dat&#13;
geval kan de suikerindustrie een evenredig deel van het suikerquotum of 2500 kg per&#13;
hectare bouwland overboeken.19&#13;
Blijft nog wel de vraag over wat geldt als de pachter wel wil meewerken aan overdracht&#13;
van suikerquotum aan de verpachter en dat ongeacht of sprake is van vrijwillige&#13;
of onvrijwillige pachtbeëindiging. Daarop ga ik in paragraaf 5 nader in.&#13;
Een tweede opmerking betreft de redenering van het Pachthof. In r.o. 6 concludeert&#13;
het Hof dat het “Suikersysteem 1989/1990 geen aanknopingspunt biedt voor het oordeel&#13;
dat aan de afgaande pachter/teler een vergoeding behoort te worden betaald door&#13;
de verpachter of de opvolgende pachter/teler.” Op zich is de conclusie juist, maar de&#13;
redenering mijns inziens niet.&#13;
De marktordening voor suiker kent de individuele bietenteler geen quotum toe,&#13;
maar legt de suikerindustrie slechts de plicht op om jaarlijks voor iedere teler een A en B-quotum vast te stellen.20 Lidstaten hebben de mogelijkheid om eigen regels te&#13;
stellen voor toewijzing, verdeling en overdracht van deze quota. In Nederland is dat&#13;
uitgewerkt in de vorm van het zogenaamde ‘mengprijssysteem’, vanaf 1987 aangevuld&#13;
met een individuele quotering zoals geregeld in het Suikersysteem. De bepalingen van&#13;
het Suikersysteem zijn niet direct bindend voor de bietentelers, maar zijn onderdeel&#13;
van de algemene voorwaarden bij het teeltcontract tussen teler en industrie. Dat betekent&#13;
op zichzelf al dat het Suikersysteem een teler nooit een aanspraak kan geven of&#13;
ontzeggen ten opzichte van een derde, bijvoorbeeld degene met wie deze een pachtverhouding&#13;
heeft.&#13;
Op basis van de algemene voorwaarden, waarvan het Suikersysteem onderdeel is,&#13;
heeft een teler in bepaalde gevallen recht op toewijzing van extra quotum, heeft de&#13;
suikerindustrie daartegenover het recht om in bepaalde gevallen quotum in te trekken&#13;
en heeft de industrie bovendien de plicht respectievelijk het recht om op basis daarvan&#13;
de teler een nieuw teeltcontract aan te bieden.&#13;
En om die reden heeft een verpachter (of de opvolgende grondgebruiker) een aanspraak&#13;
op toewijzing van suikerquotum in het geval de pacht eindigt. En daarom is&#13;
ook begrijpelijk dat de industrie, nu dit onderdeel van het Suikersysteem is geschrapt,&#13;
een vrijwaring wenst van een teler die tevens pachter is, wanneer deze suikerquotum&#13;
verkoopt.&#13;
Een derde punt is de constatering van het Hof in r.o. 6, dat het zonder oneigenlijke&#13;
constructies niet mogelijk is om suikerquotum te verkopen, dat wil zeggen: los van&#13;
grond. Deze overweging heeft vermoedelijk een belangrijke rol gespeeld bij de eindconclusie&#13;
dat geen sprake is van een “vermogensrecht dat aan verpachter wordt gelaten.”&#13;
In r.o. 8 maakt het Hof namelijk nog slechts enkele opmerkingen over de feitelijke&#13;
relatie tussen suikerquotum, bietenteelt en de kwaliteit van grond. Op dat aspect&#13;
ga ik hieronder in paragraaf 5 in. Wat de constructies betreft: in de jaren tot en met&#13;
1990 was het wel degelijk mogelijk om suikerquotum los te maken van de grond. De&#13;
regels over feitelijk en duurzaam (6 jaar of langer) gebruik van de overgedragen grond&#13;
en het maximum van 5000 of 3500 kg per hectare cultuurgrond zijn van later datum.&#13;
Zie paragraaf 3.&#13;
Los van de argumentatie is de conclusie duidelijk:&#13;
Een pachter moet ervoor zorgen dat het suikerquotum voor de verpachter behouden&#13;
blijft. Dit volgt uit zijn verplichting volgens artikel 25 van de Pachtwet. Bij het einde&#13;
van de pacht moet de pachter de verpachter het met de pachtgrond samenhangende&#13;
deel van zijn suikerquotum aanbieden, zonder dat de verpachter een verplichting&#13;
heeft om de pachter een vergoeding te betalen. Kortom: de rechten die iemand aan&#13;
het suikerquotum kan ontlenen komen geheel de verpachter toe.&#13;
Dit zou zelfs kunnen gelden voor pachtovereenkomsten die na 1986 zijn aangegaan,&#13;
wanneer partijen daarin niets hebben afgesproken over wat er met het suikerquotum&#13;
bij het einde van de pacht dient te gebeuren.21 Vanaf 2002 zou het tegenovergestelde verdedigd kunnen worden, namelijk dat een&#13;
pachter nu geen rekening meer hoeft te houden met aanspraken van zijn verpachter.&#13;
De pachter kan immers het quotum, dat op zijn naam staat, naar eigen believen met&#13;
of zonder grond verkopen. De suikerindustrie kan dat niet tegenhouden en is niet&#13;
meer bevoegd of verplicht quotum aan de verpachter of opvolgende gebruiker van de&#13;
pachtgrond over te boeken. Naar mijn mening is die stelling echter niet juist. Er zijn&#13;
goede argumenten dat een pachter dezelfde aanspraken heeft op (de waarde van) suikerquotum&#13;
als op melkquotum. Dat geldt voor de situatie vanaf dit jaar, maar had&#13;
mijns inziens eveneens de afgelopen jaren zo moeten zijn toegepast. De argumenten&#13;
hiervoor zijn te ontlenen aan een vergelijking van de quoteringen van suiker en melk.&#13;
5. Suiker- en melkquotum vergeleken22&#13;
De suikerquotering kent een aantal overeenkomsten met de melkquotering.&#13;
1. De belangrijkste overeenkomst tussen suikerquotum en melkquotum is in dit verband&#13;
dat het beide rechten zijn die een producent ontleent aan het gebruik van&#13;
grond. De beide quota geven de bietenteler/melkproducent een aanspraak op een&#13;
hogere prijs voor het afgeleverde product.23 Beide quota zijn “om niet” toegekend&#13;
aan degenen die in een bepaald peiljaar of peiljaren een bedrijf uitoefenden waarin&#13;
sprake was van suiker- resp. melkproductie.24 Het toegekende recht is direct afgeleid&#13;
van de omvang van die productie in dat jaar/die jaren.&#13;
Beide quota hebben waarde, want productie zonder of boven het quotum is niet,&#13;
althans minder lonend. Beide quota zijn ook verhandelbaar, waarbij een bepaalde&#13;
grondtransactie vereist is. De binding aan grond gaat niet zover dat het quotum&#13;
onlosmakelijk aan bepaalde grond verbonden is. Daarom hebben zowel melkquotum&#13;
als suikerquotum een zekere zelfstandigheid en kunnen als vermogensrecht&#13;
worden aangeduid.&#13;
2. Voor beide quota geldt dat deze voortkomen uit Europese wetgeving. Aan het&#13;
Europese recht kunnen pachters echter geen aanspraken ontlenen op een vergoeding&#13;
van waarde van quotum dat aan hen is toegekend, maar op een of andere&#13;
wijze wordt ontnomen. In het welbekende Wachauf-arrest heeft het Europese Hof&#13;
weliswaar uitgesproken dat het in strijd is met het Europese recht, in het bijzonder&#13;
met de bescherming van grondrechten, als een pachter bij beëindiging van de pacht&#13;
geen vergoeding zou krijgen ‘voor de vruchten van zijn inspanningen’.25 Maar in&#13;
een later arrest, in de zaak Bostock, is dat nader toegelicht.26 Het komt er kort&#13;
gezegd op neer: – dat het Wachauf-arrest niets zegt over een recht op schadevergoeding dat een&#13;
pachter kan ontlenen aan het Europese recht;&#13;
– dat de bescherming van het eigendomsrecht niet het recht omvat om quotum te&#13;
verkopen;&#13;
– dat een pachter aan het Europese recht geen aanspraak kan ontlenen op een&#13;
schadevergoeding door zijn verpachter;&#13;
– dat de verhouding tussen pachter en verpachter bij het einde van de pacht&#13;
beheerst wordt door het nationale recht.&#13;
3. Vervolgens is voor beide productierechten van belang dat een pachter bij het einde&#13;
van de pacht het met de pachtgrond samenhangende quotum aan de verpachter&#13;
moet overdragen. Dit volgt uit artikel 25 van de Pachtwet. Deze stelt een open&#13;
norm, namelijk de plicht zich als een goed pachter te gedragen en het gepachte na&#13;
afloop weer in goede staat aan de verpachter over te dragen. Dit is overigens niet&#13;
anders dan wat de redelijkheid gebiedt.27 Feit is dat de verpachter een wezenlijk&#13;
aandeel heeft geleverd in de productie, op basis waarvan quotum is toegekend,&#13;
door het ter beschikking stellen van grond. Krijgt de verpachter grond terug zonder&#13;
quotum dan lijdt hij nadeel: grond zonder quotum is feitelijk niet (op winstgevende&#13;
wijze) bruikbaar voor de betreffende productie, en daardoor minder&#13;
waard. De redelijkheid gebiedt daarom dat de verpachter samen met de grond ook&#13;
quotum terugkrijgt. Daartegenover is voor melkquotum al sinds jaar en dag vaste&#13;
regel dat de pachter, eveneens op basis van redelijkheid, recht heeft op de helft van&#13;
de waarde.&#13;
Het argument waarom deze redenering niet ook voor suikerquotum opgaat zou&#13;
moeten berusten op de verschillen tussen beide quota.&#13;
De suikerquotering verschilt op enkele belangrijke punten met de regeling voor melk.&#13;
1. De suikerbiet is slechts één van de gewassen in het bouwplan van de akkerbouwer,&#13;
terwijl de melkproductie, zo niet de enige activiteit, een zelfstandige tak is in het&#13;
bedrijf van de melkveehouder. Wie stopt met de suikerbietenteelt kan zijn bedrijf&#13;
gewoon voortzetten, maar wie de melkproductie staakt, beëindigt zijn bedrijf of&#13;
een deel daarvan. Dit betekent dat de pachtrechter naar mijn mening minder streng&#13;
zal moeten zijn voor een pachter die zijn suikerquotum verkoopt (of kwijtraakt,&#13;
door te stoppen met de bietenteelt) dan hij is als het melkquotum betreft.28&#13;
Verkoop of het laten vervallen van quotum is daarom alleen wanprestatie in combinatie&#13;
met bedrijfsbeëindiging, onderverpachting of verwaarlozing van het&#13;
gepachte. Als een pachter quotum verkoopt of doet vervallen, dan ontneemt hij de&#13;
verpachter daarmee op zichzelf geen enkele aanspraak. Pas bij het einde van de&#13;
pacht kan en moet worden vastgesteld of en in hoeverre sprake is van benadeling&#13;
van de verpachter door doen en laten van de pachter. Is er dan nog steeds een quotering,&#13;
maar beschikt de pachter niet meer over quotum, dan is het terecht dat de verpachter een schadevergoeding van de pachter krijgt voor de waardedaling van&#13;
de grond c.q. het moeten bijkopen van quotum.29&#13;
2. Het is moeilijker om uit te rekenen hoeveel suikerquotum er op pachtgrond rust.&#13;
Voor melkquotum is daarvoor bepalend de verhouding tussen de oppervlakte&#13;
pachtgrond in het melkjaar 1983/84 ten opzichte van het totale areaal grond dat in&#13;
dat jaar in het bedrijf dienstbaar is geweest aan de melkproductie. Suikerquotum is&#13;
daarentegen toegekend op basis van de productie in de jaren 1982 t/m 1986, namelijk&#13;
het gemiddelde van de drie jaren met de hoogste suikerproductie, waarbij het&#13;
jaar 1986 maar gedeeltelijk meetelt.30 Dit is een praktisch verschil, maar in principe&#13;
niet van belang bij de vraag of een verpachter aanspraak heeft op quotum.&#13;
3. Een suikerbietenteler moet zich meer inspannen om zijn quotum in stand te houden&#13;
dan een melkproducent. Om te beginnen is verhuur van suikerquotum niet&#13;
mogelijk, de bietenteler moet zijn quotum steeds zelf blijven benutten. Verder is er&#13;
geen sprake van een vast quotum maar van een jaarlijks toegekend quotum, op&#13;
basis van de teeltprestaties van de voorafgaande 5 jaren.31 Iemand die zijn suikerquotum&#13;
zo veel als mogelijk wil behouden zal moeten voorkomen dat hij meerdere&#13;
jaren zijn quotum onderbenut, dat wil zeggen dat hij minder dan 50% van de&#13;
toegewezen hoeveelheid suiker ook daadwerkelijk weet te realiseren.32 Ten slotte&#13;
moet de bietenteler ook aan meer voorwaarden voldoen, zoals het jaarlijks sluiten&#13;
van een teeltovereenkomst en het (gedurende langere tijd) beschikken over een&#13;
bepaalde hoeveelheid cultuurgrond.&#13;
Gevolg daarvan is dat, meer nog dan voor een melkproducent, een pachter die suikerquotum&#13;
aan zijn verpachter overdraagt recht heeft op een vergoeding voor de&#13;
waarde daarvan.&#13;
4. De rechtsregels die bepalen of er bij een grondtransactie ook quotum mee moet&#13;
overgaan verschillen. Het Europese recht dwingt ertoe dat bij overdracht of verdeling&#13;
van een bedrijf het melkquotum in principe meegaat. In de verordeningen&#13;
inzake melkquotering is al vanaf 1984 een bepaling opgenomen dat bij overdracht&#13;
of verdeling van een bedrijf ook het melkquotum moet worden overgedragen of&#13;
verdeeld. Lidstaten hebben daarbij een beperkte ruimte om objectieve criteria op te stellen of bepaalde uitzonderingen te maken. In dat kader was ook het eerder&#13;
genoemde Wachauf-arrest van belang. Niet alleen verduidelijkte dit arrest het&#13;
begrip ‘bedrijf’, maar ook bepaalde het Hof dat beëindiging van pacht een vorm&#13;
van bedrijfsoverdracht kan zijn. Dit was van belang, omdat de verordening expliciet&#13;
slechts verkoop, verhuur en vererving noemde, en daarnaast in het algemeen&#13;
titels met overeenkomstige gevolgen. Deze verduidelijking is overigens in een latere&#13;
verordening letterlijk opgenomen.33&#13;
Verder overweegt het Hof (r.o. 13) dat de gemeenschapswetgever het melkquotum&#13;
in beginsel samen met het bedrijf wilde laten terugkeren naar de verpachter.&#13;
De rechtsvraag die het Hof overigens niet beantwoordde, maar die juist wel wezenlijk&#13;
is in situaties waarin sprake is van losse pacht, is: “moet beëindiging van pacht,&#13;
als het slechts een deel van de grond van het bedrijf betreft, altijd gezien worden als&#13;
een verdeling van het bedrijf en, zo niet, in welke gevallen dan wel?” Het is namelijk&#13;
noch in normaal taalgebruik noch in juridische zin vanzelfsprekend om het&#13;
afstoten van een deel van de grond op te vatten als het verdelen van dat bedrijf. Bij&#13;
verdeling denk je eerder aan het opheffen van een bedrijf en/of het doen ontstaan&#13;
van twee of meer nieuwe bedrijven. Als de pachter zijn bedrijf echter voortzet en de&#13;
pachtgrond aan een ander bedrijf wordt toegevoegd, is er eigenlijk geen sprake van&#13;
het verdelen van een bedrijf, maar alleen van een wijziging van omvang.&#13;
De binding van suikerquotum aan grond of aan een bedrijf is echter een keuze in&#13;
het nationale recht van Nederland, geen plicht in het Europese recht. Hoogstens&#13;
kan gezegd worden dat de gemeenschapswetgever beoogd heeft dat de bietenteler&#13;
een quotum toegewezen krijgt en daarover in zijn bedrijf kan blijven beschikken.&#13;
Maar er is geen expliciete bepaling dat het suikerquotum het bedrijf bij overdracht&#13;
of verdeling moet volgen, laat staan bij beëindiging van losse pacht.&#13;
Uit het voorgaande volgen naar mijn mening drie conclusies:&#13;
1. In het algemeen zijn er geen wezenlijke verschillen tussen de regelingen inzake&#13;
suikerquotum en melkquotum die een ongelijke behandeling in pachtverhoudingen&#13;
rechtvaardigen. Zo er al verschillen zijn, dan pleiten die juist in het voordeel&#13;
van de pachter. Dit geldt zowel voor de jaren tot en met 2001 als vanaf 2002.&#13;
2. Niet het Europese recht maar het Nederlandse recht bepaalt welke aanspraken verpachter&#13;
en pachter hebben op quotum. Omdat er geen expliciete wettelijke bepaling&#13;
is waarop partijen zich kunnen beroepen, behalve artikel 25 van de Pachtwet, zal&#13;
de rechter op grond van redelijkheid en billijkheid hierover per geval duidelijkheid&#13;
moeten geven.&#13;
3. De redenering van het Pachthof die tot en met 2001 van toepassing was kan niet&#13;
zonder meer voor 2002 worden voortgezet. Afgezien van diverse argumenten om&#13;
het standpunt te heroverwegen, zijn in elk geval twee elementen in de redenering&#13;
niet meer van toepassing: het is nu zonder meer mogelijk om zonder schijnconstructies suikerquotum over te dragen en de bepalingen over het overboeken van&#13;
quotum bij pachtbeëindiging zijn vervallen.&#13;
6. Samenvatting en conclusie: suiker in redelijkheid toevoegen&#13;
In het nieuwe Suikersysteem is een teler vrij om zijn suikerquotum aan een ander&#13;
(binnen hetzelfde district) over te dragen. Verkoper en koper moeten slechts oppassen&#13;
dat ze niet te weinig bouwland hebben. De industrie heeft niet meer de bevoegdheid&#13;
om een verkoop van suikerquotum ongedaan te maken, als de grondtransactie&#13;
niet voldoet aan bepaalde eisen (zoals minimaal 6 jaar voortgezet gebruik). Evenmin&#13;
kan de industrie ingrijpen als partijen juist geen overeenkomst tot overdracht van&#13;
suikerquotum hebben gesloten.&#13;
Dat betekent dat een verpachter zich alleen tot de pachtrechter kan wenden, als hij&#13;
zich tekortgedaan voelt door doen of laten van zijn pachter met suikerquotum. We&#13;
zullen moeten afwachten hoe de pachtrechter artikel 25 Pachtwet zal gaan toepassen&#13;
in het licht van het gewijzigde Suikersysteem. Noch de marktordening voor suiker&#13;
noch het Suikersysteem geven daarvoor dwingende aanwijzingen. Uiteindelijk gaat&#13;
het nog steeds om wat in de verhouding tussen pachter en verpachter redelijk is. In&#13;
zijn algemeenheid lijkt me het volgende niet onredelijk:&#13;
1. Een teler die mede dankzij zijn pachtgrond in 1987 suikerquotum toegekend heeft&#13;
gekregen, zal in beginsel dat quotum bij het einde van de pacht aan zijn verpachter&#13;
ter beschikking moeten stellen. In principe zullen zij de waarde van dat quotum op&#13;
dat moment gelijkelijk moeten verdelen, tenzij er omstandigheden zijn waarin een&#13;
andere verdeling redelijk is.&#13;
De berekening van de hoeveelheid quotum van de verpachter is met name voor&#13;
gemengde bedrijven niet altijd eenvoudig.&#13;
Rekenvoorbeeld:&#13;
Stel in het bovengenoemde rekenvoorbeeld had het bedrijf in 1982 t/m 1986 40 hectare cultuurgrond,&#13;
waarvan 10 hectare pachtgrond, en 10 hectare overige gronden. Stel verder dat er&#13;
vanaf 1987 geen quotumtransacties zijn geweest, maar alleen aankoop van 10 hectare grond.&#13;
In beginsel rust er dan, naar mijn mening, op de pachtgrond 1/4 van het totale quotum =&#13;
25.000 kg. Maar er kunnen twee andere uitkomsten zijn:&#13;
a. Als de pachtgrond uitdrukkelijk als grasland is verpacht, dan is deze niet dienstbaar&#13;
geweest aan de suikerproductie waarvoor het quotum is toegekend. De verpachter heeft&#13;
dan ook bij het einde van de pacht geen aanspraken op levering c.q. op de helft van de&#13;
waarde.&#13;
b. Als de pachtgrond niet uitdrukkelijk als grasland is verpacht, daarvoor wel in 2001 in&#13;
gebruik is geweest en in 2002 niet meer, dan doet de bijzondere situatie zich voor dat de&#13;
teler 20.000 kg suikerquotum verliest als hij deze niet tijdig verkoopt. Het in 2001 aanwezige&#13;
quotum wordt namelijk verdeeld over alle cultuurgrond en bij iedere hectare&#13;
waarmee de oppervlakte grasland in 2002 afneemt, neemt de industrie het bijbehorende&#13;
deel van het quotum in. Te verdedigen is dat de pachter in dat geval die 20.000 kg aan zijn&#13;
verpachter moet overdragen (met verdeling van de waarde) dan wel hem schadevergoeding&#13;
dient te betalen als dat niet gebeurt. Persoonlijk zou ik bepleiten dat de pachtrechter&#13;
deze bijzondere bepaling in het Suikersysteem in de berekening buiten beschouwing laat&#13;
en in dit voorbeeld gewoon uitgaat van 25.000 kg per hectare pachtgrond. 2. Echter: indien de pacht eindigt door aankoop van de grond door de pachter die&#13;
zijn voorkeursrecht gebruikt, dan zal de pachter niet meer hoeven te betalen dan&#13;
een derde zou doen, wanneer deze grond in verpachte staat opkoopt en de aanspraken&#13;
van de verpachter op suikerquotum overneemt. Afhankelijk van de kans&#13;
en de termijn waarop de pacht zou kunnen eindigen zal iemand zelden meer dan&#13;
1/4 van de waarde willen betalen.&#13;
3. Een teler die tussen 1987 en het einde van zijn pachtcontract suikerquotum is&#13;
kwijtgeraakt, door kortingen in de toewijzing door de industrie, ook in het geval&#13;
hij zelf minder bieten is gaan telen, pleegt in principe geen wanprestatie jegens zijn&#13;
verpachter.&#13;
4. Ook het verkopen van suikerquotum door de verpachter is in principe geen wanprestatie.&#13;
Wel geeft dit de verpachter aanspraak op schadevergoeding, te berekenen&#13;
en op te eisen op het moment dat de pacht eindigt.&#13;
5. Echter: wel wanprestatie kan het zijn als de pachter in het kader van bedrijfsbeëindiging&#13;
en/of vooruitlopend op een te verwachten pachtbeëindiging zijn suikerquotum&#13;
aan een derde verkoopt. De verpachter heeft als eerste het recht om het&#13;
suikerquotum te verwerven. Dit recht passeren is even verwijtbaar als het verwaarlozen&#13;
of uitputten van de grond in het zicht van pachtbeëindiging en zou voldoende&#13;
reden moeten zijn voor (versnelde) pachtontbinding.</content><legacyfootnotes>1. Tegen de trend van liberalisering in meen ik dat deze regeling model kan staan voor andere producties,&#13;
zoals van aardappelen, granen en vlees. In alle sectoren waar teelt en verwerking op elkaar zijn afgestemd&#13;
en waar voordelen liggen in schaalvergroting en specialisatie, is een vorm van productiebeheersing&#13;
wenselijk.&#13;
2. Ik noem het toezicht op de vrije markt door een mededingingsautoriteit, kwaliteitsbewaking en de&#13;
juridische spelregels ter bescherming van zwakke marktpartijen, belanghebbende derden en het milieu.&#13;
3. Op enkele nog overgebleven minpunten, zoals de eisen aan het beschikken over grond bij het behouden&#13;
van quotum en de procedure van geschillenbeslechting, ga ik hier verder niet in.&#13;
4. Zo meen ik dat pachters die een bedrijf hebben met weinig grond, zodat ze een (aanzienlijk) deel van&#13;
het veevoer aankopen, met de huidige in de jurisprudentie ontwikkelde formule te weinig krijgen toebedeeld.&#13;
Maar dit terzijde.&#13;
5. Op deze grondgebondenheid bestond één uitzondering: de deelnemers in een vennootschap konden&#13;
quotum samenvoegen, ook als zij hun grond slechts in gebruik en genot inbrachten, mits het gezamenlijk&#13;
grondgebruik minimaal 6 jaar voortduurde.&#13;
6. Dit gold ook bij de overdracht van een geheel bedrijf, behalve bij overdracht van ouder aan kind of van&#13;
schoonouder aan behuwd kind, waarvoor het maximum 3500 kg per hectare was.&#13;
7. Het Suikersysteem onderscheidde 16 (eerder 40) ‘CCP-districten’, zo genoemd naar de Commissie&#13;
Campagne Planning, elk met een eigen vastgestelde hoeveelheid suikeropbrengst per hectare.&#13;
8. De eis van minimaal 6 jaar voortgezet gebruik hield in dat, als het grondgebruik binnen 6 jaar eindigt, de&#13;
suikerindustrie het quotum weer terug kan en moet boeken naar de oorspronkelijke rechthebbende.&#13;
9. De Arbitragecommissie voor het Suikersysteem heeft bepaald dat alleen die grond meetelt voor de&#13;
berekening van quotum/hectare, die duurzaam, dus minimaal 6 jaar, tot het bedrijf behoort.&#13;
10. Bouwland is in de definitie van 2002: grond met een of ander akkerbouw- of vollegrondstuinbouwgewas.&#13;
Fruit- en houtteelt alsmede bos zijn expliciet uitgesloten. In eerdere jaren was de definitie onduidelijk&#13;
en beperkter. Cultuurgrond is bouwland plus grond voor weidebouw of tuinbouw (inclusief kassen).&#13;
11. Dit maakt een quotumoverdracht, die op zich eenvoudiger wordt, helaas weer onnodig duur. Naar mijn&#13;
mening zou ook een onderhandse akte voldoende moeten zijn.&#13;
12. Er zijn nu 8 zogenaamde ‘teeltdistricten’. Bij uitzondering kan een teler in 2002 de verdeling van zijn&#13;
bietenareaal eenmalig wijzigen door toewijzing van zijn quotum aan een of meer districten.&#13;
13. Wel met een maximum van 2500 kg per hectare, behalve bij overdracht van ouders op kind.&#13;
14. Pachtkamer Hof Arnhem 29 november 1994 (Brooijmans/Priem), Agr.r. 1995/4742.&#13;
15. O.a. Bruil, Agr.r. 1995, p. 125-137.&#13;
16. Zie bijvoorbeeld Aanzet tot het Suikersysteem tot en met 1990, discussienota Landbouwschap 03\1096d.01,&#13;
25 augustus 1998, p. 13.&#13;
17. Pachtkamer Hof Arnhem 29 november 1994 (Brooijmans/Priem), Agr.r. 1995/4742.&#13;
18. Pachtkamer Hof Arnhem 14 januari 1997 (Van Nieuwenhuize/Van Sluis), Agr.r. 1998/4918.&#13;
19. Bijzonder is dat het Pachthof in deze zaak de verpachter een schadevergoeding toekent die overeenkomt&#13;
met 2500 kg per hectare, hetgeen ruim meer is dan het aan de pachtgrond toe te rekenen quotum.&#13;
Snijders noemt dit terecht een misslag (G.M.F. Snijders, ‘Bietenquotum, pacht en wanprestatie, enkele&#13;
kanttekeningen bij Pachthof 14 januari 1997, 95/127 P, Van Nieuwenhuize c.s./Van Sluis’, Agr.r. 1998,&#13;
p. 433-435).&#13;
20. Voor het A-quotum geldt een heffing van 2% van de basisprijs, voor het B-quotum maximaal 32%.&#13;
21. Gedacht kan worden aan situaties waarin de pachtgrond onmisbaar is (geworden) voor het instandhouden&#13;
van het suikerquotum (gezien het maximum van 3500 kg quotum per hectare), maar daarover is&#13;
mij geen jurisprudentie bekend.&#13;
22. De beide quotastelsels zijn uiteraard vaker vergeleken. Zie bijv. D.W. Bruil, ‘Pacht en suiker’, Agr.r. 1995,&#13;
p. 125 e.v., L.P.J. Mertens, ‘Voor wie is de suiker zoet’, Agr.r. 1996, p. 270 e.v. en Snijders, Asser-Ablas&#13;
(PACHT) 5-IIB, p. 228 e.v. In dit betoog kunnen de belangrijkste punten echter niet worden gemist.&#13;
23. Voor melk is dat een vrijstelling van een heffing, voor suiker de aanspraak op de door de EG ondersteunde&#13;
minimumprijs.&#13;
24. Voor melk het jaar 1983/1984, voor suiker in principe de teeltjaren 1982-1986.&#13;
25. HvJEG 13 juli 1989, zaak 5/88, Jur. 1989, p. 2609 (Wachauf/BRD), met name r.o. 11.&#13;
26. HvJEG 24 maart 1994, zaak C-2/92, Jur. 1994, p I-0955 (The Queen/Ministry of Agriculture, Fisheries&#13;
and Food, ex parte Dennis Clifford Bostock), o.a. vermeld door Mertens en Snijders (zie voetnoot 22) en&#13;
gepubliceerd in Agr.r. 1995/4753. De strekking van deze uitspraak is nog verder reikend dan Snijders in&#13;
Agr.r. 1994, p. 221/222 (‘Wachauf exit’) vaststelt, hetgeen in elk geval door mij lange tijd niet is onderkend.&#13;
27. Zie Pachtwet (Houwing/Heisterkamp), art. 25, nr. 371 en 372.&#13;
28. Dat verkoop van melkquotum in principe wanprestatie is die pachtontbinding rechtvaardigt, gaat mij&#13;
overigens in zijn algemeenheid te ver. Naar mijn mening is een pachter in de regel niet jegens de verpachter&#13;
verplicht om melk te produceren (tenzij zij dat overeenkomen).Terecht wordt het verhuren van&#13;
melkquotum dan ook niet als wanprestatie gezien, terwijl onderverpachting van grond dat wel is.&#13;
29. Dezelfde redenering kan mijns inziens voor ieder productierecht gevolgd worden, dus ook voor de verschillende&#13;
soorten (niet-grondgebonden) mestquota.&#13;
30. In 1986 was het areaal suikerbieten sterk uitgebreid tot bijna 138.000 ha, waarmee het nationale quotum&#13;
ruim werd overschreden. Om die reden werd in 1987 het quotumloze ‘mengprijssysteem’ (geen onderscheid&#13;
tussen suikerbieten met of zonder EG-steun) aangepast. Bij het berekenen van het individuele&#13;
quotum telde het jaar 1986 slechts mee voorzover daardoor het berekende gemiddelde van de beste&#13;
3 jaren niet hoger werd. Voor telers die alleen in 1986 of in de referentieperiode slechts een of enkele&#13;
jaren bieten hadden geteeld, was de rekenformule overigens aangepast. 80% (dat is het zogenaamde toewijzingspercentage)&#13;
van de aldus berekende referentiehoeveelheid is als quotum aan de telers toegekend.&#13;
31. Na een voorlopige toewijzing (berekend uit het gemiddelde van de 3 jaren binnen de voorafgaande&#13;
periode van 5 jaren waarin de teler zijn quotum het meest heeft benut) op basis waarvan de jaarlijkse&#13;
teeltcontracten worden gesloten, krijgt de teler een definitieve toewijzing waarin onder meer de verdeling&#13;
van het landelijk totaal van onderschrijdingen en ingenomen quota is meegerekend.&#13;
32. Wie in een jaar meer dan 50% van het toegewezen quotum vol levert, wordt geacht het gehele quotum&#13;
te hebben benut. Dit is het zogenaamde vangnet voor tegenvallende oogsten. Voor wie minder dan 50%&#13;
levert, telt deze geleverde hoeveelheid suiker mee in de berekening van het quotum voor het volgende&#13;
jaar. Overigens kan dit percentage van jaar tot jaar verschillen. In 1997 t/m 1999 was het vangnet 15%,&#13;
in 1998 100% (iedere teler behield dus zijn quotum, ongeacht de suikeropbrengst) en in 2001 en 2002 15%.&#13;
33. Verordening 3950/92 van de Raad (Pb 31-12-1992, Pb L 405, p. 4) bepaalt in art. 7: “bij verkoop en&#13;
andere vormen van bedrijfsovergang gaat het quotum over naar de opvolgende producent. De lidstaat&#13;
stelt regels hiervoor o.b.v. de oppervlaktes voor melkproductie gebruikte grond of andere objectieve&#13;
criteria. Eventueel niet overgedragen quotum gaat in de nationale pot. Lid 2: bij pachtbeëindiging dient&#13;
het quotum, als er geen overeenkomst van partijen is, over te gaan naar de opvolgende producent die het&#13;
bedrijf overneemt, naar regels van de lidstaat.”</legacyfootnotes><footnotes><footnote/></footnotes><auteurs>mr. drs. C.C. van Harten</auteurs><published>2002-03-01 00:00:00</published><modified>2000-02-22 00:00:00</modified><editiondate>2002-03-01</editiondate><htmlpath>https://denhollander.info/artikel/5579</htmlpath></article>
</articles></edition>