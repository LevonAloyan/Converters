<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1987</searchword><id>6345</id><udhid>UDH:TvAR/6345</udhid><titel>Diergeneesmiddelenwet</titel><searchwords><searchword>TvAR 12/1987</searchword><searchword>UDH:TvAR/6345</searchword></searchwords><attachments><attachment><name>1987_nr 12_Artikel_Kleijn.pdf</name><extention>pdf</extention><url>https://denhollander.info/download/6127/ci</url></attachment></attachments><inleiding>In dit artikel wordt beknopt ingegaan op de voorgeschiedenis, systematiek en belangrijkste&#13;
onderdelen van de Diergeneesmiddelenwet.&#13;
INLEIDING&#13;
Een rendabel boerenbedrijf is door de intensieve veehouderij steeds meer afhankelijk&#13;
geworden van diergeneesmiddelen. Het toedienen van diergeneesmiddelen is&#13;
vooral een economische vraag geworden. Toediening van diergeneesmiddelen heeft&#13;
niet alleen gevolgen voor de gezondheid van dieren maar in verband met de residuwaarde&#13;
van geneesmiddelen in vlees en mest in het bijzonder voor volksgezondheid&#13;
en milieu. Voor deze materie mag van de wetgever een goede regeling verlangd worden.&#13;
Met de partiële inwerkingtreding van de Dier geneesmiddelen wet1 (DGW)(Stb.&#13;
1985, 410) op achtereenvolgens 1 mei en 1 oktober 1986 en 1 mei 19872 en de intrekking&#13;
van de Tuberculinewet (Stb. 1951, 133) en de Antibioticawet (Stb. 1964,&#13;
363) per 1 mei 1987 is een begin gemaakt met de vervanging van de geldende en verouderde&#13;
veterinaire wetgeving.3 In het bijzonder wat de fragmentarische wetgeving&#13;
inzake diergeneesmiddelen aangaat. De DGW moet samen met de Gezondheids- en&#13;
welzijnswet voor dieren (GWW)(TK 16 447) en de Wet op de uitoefening van de&#13;
diergeneeskunde (WUD)(TK 17 646) een drieluik gaan vormen van een moderne en&#13;
samenhangende veterinaire wetgeving.&#13;
Zo moet de GWW nieuwe regels gaan bevatten over het voorkomen en bestrijden&#13;
van besmettelijke dierziekten waardoor in de toekomst afzonderlijke wettelijke regelingen&#13;
op dit terrein, zoals de Veewet, de Vogelziektenwet, de Runderhorzelwet en&#13;
de Nertsenziektenwet, zullen komen te vervallen.&#13;
We moeten ons overigens wel realiseren dat het hier de harmonisatie van de nationale&#13;
veterinaire wetgeving betreft. In EEG-verband is de harmonisatie weliswaar vrij&#13;
ver gevorderd, doch aan een zekere verbrokkeling valt moeilijk te ontkomen doordat&#13;
vaak deelproblemen plotseling urgent worden en tot nieuwe richtlijnen nopen.&#13;
Te denken is aan varkenspestbestrijding en het verbieden van het toedienen van zogenaamde groeihormonen aan consumptiedieren en zeer recent het verbod om vee&#13;
te exporteren binnen vijf maanden na enting.&#13;
De regering had graag de voorkeur gegeven aan gelijktijdige behandeling en inwerkingtreding&#13;
van de DGW en de WUD, omdat de DGW voor een deel van zijn&#13;
effectuering afhankelijk is van het tuchtrecht voor dierenartsen dat met de WUD&#13;
wordt ingevoerd.4&#13;
Van een gelijktijdige behandeling moest worden afgezien omdat op 28 september&#13;
1981 door de Raad van de Europese Gemeenschappen een tweetal richtlijnen inzake&#13;
diergeneesmiddelen werd aanvaard, die de Lid-Staten van de EEG verplichtten om&#13;
vóór 10 oktober 1983 registratie van diergeneesmiddelen verplicht te stellen. Dat&#13;
tijdstip heeft Nederland, evenals onder andere België, Frankrijk en Ierland niet gehaald.&#13;
Waarbij overigens is op te merken dat Nederland met Ierland de twee enige&#13;
landen in de EEG waren zonder enige vorm van registratieplicht voor diergeneesmiddelen'&#13;
en dat deze regelgeving vanaf 1976 in de pen zat.</inleiding><content>VOORGESCHIEDENIS&#13;
Tot het inwerkingtreden van de DGW bestonden maar zeer weinig wettelijke voorschriften&#13;
op het gebied van de bereiding en kwaliteit van diergeneesmiddelen, hetgeen&#13;
de grootste leemte in het veterinaire recht was. De Antibioticawet moest worden&#13;
beschouwd als een voorloper van een meer integrale regeling inzake diergeneesmiddelen.&#13;
Deze wet kende een beperkte opzet. Zij diende ertoe het ongecontroleerde&#13;
gebruik van bepaalde diergeneesmiddelen als antibiotica, hormoonpreparaten,&#13;
middelen ter regulering van de schildklierwerking en chemotherapeutica tegen&#13;
te gaan in het belang van de gezondheidstoestand van mens en dier. Met een kanalisatieregime&#13;
moest worden voorkomen dat bepaalde diergeneesmiddelen zonder tussenkomst&#13;
van de dierenarts in handen van de houder van dieren geraakten. Terwijl&#13;
de handel in deze medicijnen was voorbehouden aan zogenaamde legitimatiebewijshouders.&#13;
Zo'n legitimatiebewijs was overigens voor ieder op eenvoudige wijze te verkrijgen&#13;
indien kon worden aangetoond dat men bedrijfsmatig handelde in diergeneesmiddelen.&#13;
In de Antibioticawet werden de groepen geneesmiddelen die onder het kanalisatieregime&#13;
vielen met name genoemd. Bij een dergelijke groepsgewijze aanduiding werd&#13;
in feite alleen de aard van de werkzame stof als criterium gehanteerd, waardoor het&#13;
onmogelijk was om bijvoorbeeld de residuwerking van een middel te laten meewegen.&#13;
Ook opende de wet niet de mogelijkheid om de handel en het gebruik van bepaalde&#13;
middelen te verbieden en bood zij om die reden onvoldoende mogelijkheden&#13;
voor de bestrijding van ongewenste praktijken als het illegaal gebruik van genoemde&#13;
diergeneesmiddelen, waardoor ernstige schade kon worden toegebracht aan de Nederlandse vleesexport en volksgezondheid. Het Europese verbod van het gebruik&#13;
van het zogenaamde DES-hormoon is hier te lande dan ook uitgevoerd op basis van&#13;
de Wet (humane) geneesmiddelen voorziening. Om meer greep te krijgen op handel&#13;
in en gebruik van diergeneesmiddelen werd op 21 mei 1976 een wetsontwerp van een&#13;
Wet kanalisatie diergeneesmiddelen (TK 13 929) bij de Tweede Kamer ingediend.&#13;
Een wetsontwerp dat tot doel had de Antibioticawet te wijzigen en uit te breiden.&#13;
Dit ontwerp is niet in een verder stadium gekomen dan het uitbrengen van het voorlopig&#13;
verslag.&#13;
De betekenis van dit wetsontwerp werd te beperkt bevonden. Met name het ontbreken&#13;
van een toelatingsregime voor diergeneesmiddelen stuitte op forse kritiek in&#13;
de Tweede Kamer. Het ontwerp had slechts betrekking op door de minister van&#13;
Landbouw en Visserij aangewezen stoffen waaruit drie categorieën diergeneesmiddelen&#13;
(antibiotica, chemotherapeutica en hormoonpreparaten) bereid werden. Het&#13;
ontwerp ging voorts geheel voorbij aan de ontwerp-richtlijn van de EEG inzake diergeneesmiddelen&#13;
voor diergeneeskundig gebruik, die later zou resulteren in de richtlijnen&#13;
81/851 en 852.6&#13;
Met de indiening van het ontwerp van de DGW op 16 december 1982 werd dit&#13;
wetsontwerp ingetrokken.&#13;
SYSTEMATIEK VAN DE WET&#13;
De wet regelt de bereiding, de handel en de toepassing van alle soorten diergeneesmiddelen.&#13;
De wet heeft het karakter van een raamwet en telt 64 artikelen, waarbij&#13;
30 uitvoeringsbepalingen met daarin 10 algemene maatregelen van bestuur. Zij&#13;
voorziet in de mogelijkheid van zeer vergaande vormen van delegatie en kent in art.&#13;
49 een zogeheten EEG-clausule. Die clausule maakt het mogelijk om ter uitvoering&#13;
van in EEG-verband genomen besluiten bij of krachtens algemene maatregel van&#13;
bestuur regels te stellen waarbij zelfs kan worden afgeweken van de bepalingen in&#13;
de wet.&#13;
De Raad van State maakte in zijn advies met betrekking tot het wetsontwerp&#13;
WUD bezwaren tegen de ook in dat ontwerp voorkomende clausule omdat het democratisch&#13;
gehalte van de betrokken voorschriften hierdoor in het geding zou komen.&#13;
Ook van de zijde van D'66 is tijdens de parlementaire behandeling erop gewezen&#13;
dat de gekozen systematiek van de wet de medewetgevende taak van de Kamer&#13;
dreigt aan te tasten en dat de uitvoering van de wet weleens hoge kosten met zich&#13;
mee zal brengen in verband met onder andere de uitbreiding van taken van de Algemene&#13;
Inspectiedienst (AID) van het Ministerie van Landbouw en Visserij. Dat ten&#13;
aanzien van uit te vaardigen algemene maatregelen van bestuur vooraf mogelijkheden&#13;
van inspraak bestaan voor de betrokken belangenorganisaties doet aan dit argument&#13;
natuurlijk niet af (art. 48). Tot het moment van afronding van dit artikel waren 26 verschillende, op de DGW&#13;
gebaseerde, regelingen afgekondigd&#13;
Wat de EEG-clausule betreft kan worden opgemerkt dat op wetgevingsterreinen&#13;
zoals de landbouw, waar in ruime mate rekening moet worden gehouden met tal van&#13;
rechtstreeks werkende en na verloop van zekere periode een ieder verbindende richtlijnen&#13;
men moeilijk aan dit soort blanco-delegaties ontkomt. Te meer indien men&#13;
beseft dat Nederland een niet geringe achterstand heeft opgelopen bij de uitvoering&#13;
van die richtlijnen.&#13;
Overigens ligt het in de bedoeling van de regering om op art. 49 gebaseerde maatregelen&#13;
na enige tijd om te zetten in een formele wetswijziging.&#13;
Doel van de wet&#13;
Bij het ontwerp-Wet kanalisatie diergeneesmiddelen stond de bescherming van de&#13;
economische (lees: export) belangen nog op de voorgrond. In de DGW zijn deze belangen&#13;
naar de achtergrond gedrongen. De essentie van de wet is het bevorderen van&#13;
de beschikbaarheid van diergeneesmiddelen op de plaatsen waar ze moeten zijn. De&#13;
doelstelling van de wet is tweeledig: 'het garanderen van de kwaliteit van de in de&#13;
handel zijnde diergeneesmiddelen op een zodanig niveau dat de gezondheid van&#13;
mens en dier zijn gewaarborgd'. Aan deze deels gewijzigde doelstelling viel niet te&#13;
ontkomen omdat EEG-richtlijn 81/851 bepaalt dat de bescherming van de volksgezondheid&#13;
het hoofddoel van de wettelijke regelingen op het terrein van de diergeneesmiddelen&#13;
dient te zijn. Onze buurlanden hebben daaruit logisch geconcludeerd&#13;
dat de wet wordt uitgevoerd onder de verantwoordelijkheid van het Ministerie van&#13;
Volksgezondheid en niet zoals in Nederland door de Ministeries van Landbouw en&#13;
WVC tezamen.&#13;
De wet heeft volgens de MvT7 een zeer brede werkingssfeer.&#13;
'Onder het begrip diergeneesmiddelen worden zowel de farmaceutische als de biologische&#13;
diergeneesmiddelen begrepen, terwijl behalve in een kanalisatieregeling, tevens&#13;
is voorzien in een regeling m.b.t. de kwaliteit van diergeneesmiddelen in het&#13;
algemeen - registratie - en van biologische diergeneesmiddelen in het bijzonder,&#13;
te weten partij keuring'.&#13;
Middelen die bij dieren worden toegepast zijn diergeneesmiddelen onafhankelijk&#13;
van het feit dat ze ook als humane geneesmiddelen worden gebruikt. Een groot gedeelte&#13;
van de voor dieren bestemde geneesmiddelen wordt op de markt gebracht om&#13;
als gemedicineerd voeder verwerkt te worden. Voor deze toepassing geldt een apart&#13;
regime.8 Daarnaast worden tot de diergeneesmiddelen gerekend stoffen die bedoeld&#13;
zijn voor gebruik als bestrijdingsmiddelen bij dieren. De bestrijdingsmiddelen&#13;
worden echter geregistreerd op basis van de Bestrijdingsmiddelenwet 1962 waarbij&#13;
aan de DGW een aanvullende werking toekomt (art. 62). Het onderzoek van middelen die tevens diergeneesmiddelen zijn zal niet meer apart plaatsvinden; registratie&#13;
is nog wel nodig.&#13;
De wet introduceert een registratieregeling voor diergeneesmiddelen en breidt het&#13;
bestaande kanalisatieregime van de Antibioticawet aanzienlijk uit. Voor humane geneesmiddelen&#13;
kent de Wet op de Geneesmiddelenvoorziening een registratiesysteem&#13;
en voor bestrijdingsmiddelen geldt een toelatingsregime ingevolge de Bestrijdingsmiddelenwet.&#13;
Het registratie- en kanalisatieregime wordt gecompleteerd door&#13;
een vergunningensysteem. Met dit vergunningensysteem kunnen eisen aan de productiemethoden&#13;
en opslag worden gesteld bij producenten en handelaars.&#13;
REGISTRATIEREGELING EN DOSSIER&#13;
Voor de procedure van registratie is aansluiting gezocht bij de procedure die geldt&#13;
bij de toelating van bestrijdingsmiddelen. Dat betekent dat niet een onafhankelijk&#13;
college (zoals bij de registratie van geneesmiddelen voor humaan gebruik) maar de&#13;
verantwoordelijke bewindspersonen over de registratie van diergeneesmiddelen&#13;
beslissen. Daarmee is volgens de MvA9 verzekerd dat ook beleidsmatige overwegingen&#13;
bij de registratiebeslissing in aanmerking worden genomen. In de registratieprocedure&#13;
wordt advies uitgebracht door de ambtelijke Commissie Registratie Diergeneesmiddelen&#13;
(CRD), die bestaat uit vertegenwoordigers van beide ministeries. Inbreng&#13;
van specialisten van buiten de departementen is daarmee formeel niet verzekerd&#13;
hetgeen kan worden betreurd.10&#13;
Tijdens de parlementaire behandeling is vrij uitgebreid ingegaan op de registratieprocedure&#13;
en in het bijzonder de daarmee samenhangende kosten. Deze kosten kunnen&#13;
worden uitgesplitst in de kosten die een aanvrager moet maken om een dossier&#13;
samen te stellen om aan te tonen dat zijn produkt bepaalde eigenschappen heeft en&#13;
de behandelings- en beoordelingskosten van de overheid zelf. Oorspronkelijk ging&#13;
de regering ervan uit dat de aanvrager ook nagenoeg volledig de behandelings- en&#13;
beoordelingskosten voor zijn rekening diende te nemen, doch zij kwam daarop&#13;
later11 terug door analoog met de regeling die geldt voor de registratie van humane&#13;
geneesmiddelen een 50/50 kostenverdelingsregeling voor te stellen.&#13;
Registratie wordt verleend voor een tijdvak van vijfjaar, welk tijdvak op verzoek&#13;
van de registratiehouder steeds met vijf jaren kan worden verlengd (art. 6). Bij de&#13;
registratie kunnen voorschriften betreffende het gebruik gegeven worden. Om een&#13;
diergeneesmiddel te laten registreren is noodzakelijk dat de producent (registratieverzoeker)&#13;
een dossier overlegt waarin hij alle gegevens met betrekking tot de eigenschappen&#13;
van het diergeneesmiddel verstrekt. Bij de totstandkoming van de DGW&#13;
stond men voor de keuze of dit dossier zogenaamd open of gesloten moest zijn.&#13;
Gesloten wil in dit verband zeggen dat behalve de vergunningverlener niemand kennis kan krijgen van de in het dossier verstrekte gegevens zonder verkregen toestemming&#13;
van de producent. De bij een open dossier verstrekte gegevens zijn voor een&#13;
ieder ter inzage zodat een aanvrager van een diergeneesmiddel met een deels gelijke&#13;
werking of samenstelling als een inmiddels geregistreerd middel voor de registratie&#13;
naar het bestaande bij de overheid aanwezige dossier kan verwijzen. Met octrooibescherming&#13;
heeft het dossier echter niets van doen. Het moge duidelijk zijn dat wanneer&#13;
een open dossiersysteem gehanteerd wordt bedrijven die later een verzoek om&#13;
registratie indienen aanzienlijke researchkosten kunnen besparen door de verwijsmogelijkheid&#13;
naar bestaande dossiers. Het is te verwachten dat registratieaanvragen&#13;
achterwege blijven omdat een producent niet wil opdraaien voor kosten&#13;
waarvan andere producenten kunnen profiteren. Bij de toelating van bestrijdingsmiddelen,&#13;
waar tot 22 oktober 1982 een open dossier werd gebruikt was dan&#13;
ook de praktijk merkbaar dat bepaalde middelen niet voor registratie werden aangemeld&#13;
waardoor zij niet voor de landbouw beschikbaar kwamen.&#13;
Registratie onder een gesloten dossier brengt met zich mee dat diergeneesmiddelen&#13;
waarvan slechts een geringe omzet wordt verwacht niet snel voor registratie zullen&#13;
worden voorgedragen, omdat de producent de registratiekosten in verhouding tot&#13;
de opbrengsten onevenredig hoog acht. Bepaalde geneesmiddelen dreigen dan voor&#13;
de markt verloren te gaan. Maar het blijft vanzelfsprekend mogelijk dat de producenten&#13;
van reeds onder gesloten dossier geregistreerde diergeneesmiddelen hun dossiergegevens&#13;
verkopen aan derden.&#13;
Ervaringen met de toepassing van gesloten dossiers voor bestrijdingsmiddelen&#13;
hebben inmiddels aangetoond dat geen marktverschraling is opgetreden doordat&#13;
vergunninghouders voor bestrijdingsmiddelen een goede samenwerking hebben opgebouwd.&#13;
De wetgever heeft voor een tussenoplossing gekozen. Het gesloten dossier is tijdelijk,&#13;
voor tien jaar, gesloten. Worden na registratie, bijvoorbeeld bij verlenging ervan,&#13;
bepaalde aanvullende gegevens aan het dossier toegevoegd, dan geldt indien het&#13;
aanvullende toxicologische en klinische gegevens betreft uitsluitend voor deze gegevens&#13;
een geslotenheid van vijfjaar. De geslotenheid van de gegevens in het basisdossier&#13;
kan dus niet verlengd worden door voor het verstrijken van de tien-jaartermijn&#13;
met een aanvullend dossier te komen (art. 2, derde en vijfde lid).&#13;
Niet alle diergeneesmiddelen behoeven registratie. Bij KB is het wettelijk regime&#13;
niet van toepassing verklaard op homeopathische diergeneesmiddelen en geneesmiddelen&#13;
die uitsluitend bestemd zijn om te worden gebruikt bij aquarium vissen, postduiven,&#13;
kooivogels, terrariumdieren en kleine hobby-knaagdieren. Voorts kent de&#13;
wet een vrijstellingsregeling (art. 2) die inhoudt dat een dierenarts niet-geregistreerde&#13;
geneesmiddelen mag toepassen bij individuele dieren die in levensgevaar verkeren,&#13;
voor zover voor die toepassing geen geregistreerde diergeneesmiddelen voorhanden&#13;
zijn.&#13;
VERGUNNINGENSTELSEL&#13;
Tot 1 april 1987 was het op de markt brengen van diergeneesmiddelen niet aan enige vergunning gebonden. Bijgevolg stond het een ieder vrij middelen op de markt te&#13;
brengen waaraan een diergenezende werking werd toegeschreven. Er bestond dan&#13;
ook een levendige 'lekenhandel’ waarbij diergeneesmiddelen op de markt verschenen&#13;
zonder enige controle van de overheid. Grote bedrijven brachten hun nieuwste&#13;
produkten snel in Nederland op de markt om zodoende zo snel mogelijk iets van&#13;
hun investeringen terug te verdienen. Middelen die in andere landen nog niet waren&#13;
toegelaten of eenvoudig verboden hadden vrij toegang tot de omvangrijke Nederlandse&#13;
afzetmarkt. Het nu ingevoerde vergunningenstelsel moet samen met het registratiesysteem&#13;
deze situatie keren.&#13;
Alleen degene die beschikt over deskundigheid en qua bedrijfsuitrusting aan&#13;
strenge eisen omtrent opslag, distributie en aflevering voldoet, zal in aanmerking&#13;
komen voor een vergunning. De eisen zijn neergelegd in het Eisen en controlebesluit&#13;
vergunningen diergeneesmiddelen (Stb. 1986, 393). Ook het verpakken en etiketteren&#13;
is aan een vergunning onderworpen.&#13;
KANALISATIEREGELING&#13;
De kanalisatieregeling geeft de weg aan waarlangs diergeneesmiddelen bij de dieren&#13;
terecht mogen komen. In het kader van het kanalisatieregime zullen die diergeneesmiddelen&#13;
worden aangewezen die bij toepassing zonder tussenkomst van de dierenarts&#13;
een gevaar voor de gezondheid van mens of dieren kunnen opleveren. De&#13;
DGW kent derhalve gekanaliseerde en niet-gekanaliseerde geneesmiddelen.&#13;
De Antibioticawet introduceerde een kanalisatieregime voor antibiotica, hormonen&#13;
en sommige chemotherapeutica. De DGW voegt andere diergeneesmiddelen zoals&#13;
onder andere sera, vaccins en diagnostica daaraan toe. Dat betekent dat aan de&#13;
vrije handel in vaccins een einde komt. Deze gekanaliseerde diergeneesmiddelen mogen&#13;
ingevolge art. 30 slechts worden afgeleverd aan houders van een vergunning ex&#13;
art. 21 DGW en een zevental in de wet omschreven personen en instellingen waaronder&#13;
de dierenarts.&#13;
Door de dierenarts mogen zij slechts aan de houders van dieren worden afgeleverd.&#13;
Een aantal middelen zoals vaccins en anaesthetica mag zelfs niet door de dierenarts&#13;
worden afgeleverd maar moet door hem zelf worden toegepast. Ook uit de&#13;
oude Wet op de uitoefening van de diergeneeskunst vloeit dit voort, maar dat daaraan&#13;
kennelijk niet altijd de hand werd gehouden blijkt uit verontruste reacties12&#13;
van varkenshouders die bang zijn voor extra kosten nu ook de DGW enting door&#13;
een dierenarts vereist. Samengevat is het kanalisatieregime te onderscheiden in&#13;
drie categorieën:&#13;
- de middelen die vrij verhandelbaar blijven;&#13;
- de middelen die de boer van de dierenarts moet betrekken maar zelf mag toedienen; - middelen die uitsluitend de dierenarts mag toedienen (stringent kanalisatieregime).&#13;
De kanalisatieregeling heeft gevolgen voor de beschikbaarheid van diergeneesmiddelen&#13;
voor het veterinair middenkader (verloskundige, castreur). Zij zullen alleen&#13;
kunnen beschikken over diergeneesmiddelen die noodzakelijk zijn bij de verrichtingen&#13;
waartoe zij bevoegd zijn.13 De mogelijke beperkingen die hieruit kunnen voortvloeien&#13;
voor de beroepsuitoefening van het middenkader passen overigens in het beleid&#13;
van de regering om deze beroepsgroep, die zijn opkomst onder andere dankt&#13;
aan het een decennium geleden nog bestaande tekort aan dierenartsen, te laten uitsterven.&#13;
Milieu&#13;
De intensieve veehouderij draagt zoals bekend in aanzienlijke mate bij aan bodemen&#13;
luchtverontreiniging door overbemesting en mestoverschotten. Intensieve veehouderij&#13;
kan niet rendabel geëxploiteerd worden zonder frequent gebruik van gemedicineerd&#13;
voeder, zodat het gebruik van diergeneesmiddelen ook het milieu zal beïnvloeden.&#13;
Te denken is aan het gebruik van koper en vitaminen in voeder en het regelmatig&#13;
toedienen van chlooramfenicol tegen de ziekte mastitis. Op het eerste gezicht&#13;
is het dan ook merkwaardig dat de DGW geen bepalingen kent die het mogelijk maken&#13;
bij de registratie van diergeneesmiddelen milieu-aspecten in de beoordeling te&#13;
betrekken. De verklaring ligt in het feit dat bij de totstandkoming van de wet EEGwetgeving&#13;
het opnemen van milieucriteria bij registratiebeoordeling uitsloot.&#13;
Sinds de derde wijziging van richtlijn 70/524 in 1985, de zogenaamde toevoegingsmiddelen-&#13;
richtlijn, mag bij de registratie van diergeneesmiddelen die mede bestemd&#13;
zijn voor toepassing via voeder wel met milieu-aspecten rekening worden gehouden.&#13;
Voor de DGW kwam deze wijziging evenwel te laat om in de wet te worden opgenomen.&#13;
RECHTSBESCHERMING EN SANCTIES&#13;
Een beschikking omtrent registratie of schorsing of doorhaling daarvan is ten opzichte&#13;
van de registratiehouder een beschikking. Daaraan doet niet af dat krachtens&#13;
art. 6 bij de registratie voorschriften van algemene strekking kunnen worden gegeven&#13;
omtrent de door de gebruiker van het middel in acht te nemen veiligheidsmaatregelen,&#13;
wachttermijnen en dergelijke. Een vergunning voor distributie en aflevering&#13;
is vanzelfsprekend een beschikking. Tegen alle beschikkingen staat beroep open bij&#13;
het College van Beroep voor het Bedrijfsleven (art. 47).&#13;
Niet naleving van de wettelijke voorschriften is een economisch delict. Controle&#13;
op naleving wordt mogelijk doordat dierenartsen verplicht zijn administratie te houden&#13;
van voorgeschreven geneesmiddelen en veehouders door het dagelijks bijhouden van een logboek toegediende gekanaliseerde geneesmiddelen moeten administreren&#13;
(art. 40, tweede lid).&#13;
De art. 52-57 geven aan ambtenaren van de AID een geclausuleerde bevoegdheid&#13;
tot inzage van administratie, onderzoek van goederen en vervoermiddelen.&#13;
Conclusie&#13;
De totstandkoming van de DGW heeft veel tijd gevergd. Dat heeft beslist niet gelegen&#13;
aan de duur van de parlementaire behandeling. Vooral het feit dat deze raamwet&#13;
tot een groot aantal uitvoeringsvoorschriften dwingt, die tegelijk met het inwerkingtreden&#13;
van de wet rechtskracht dienden te krijgen, heeft de totstandkomingsduur&#13;
verlengd. Het gebruik van deze wet is niet eenvoudig omdat de normering veelal te&#13;
vinden is in algemene maatregelen van bestuur en ministeriële regelingen. Op het terrein&#13;
van de landbouw schijnt gelet op de vele EEG-landbouwregelingen een overzichtelijke&#13;
en eenvoudige wetgeving helaas niet goed mogelijk.&#13;
Het belangrijkste blijft echter dat diergeneesmiddelen nu eindelijk onder een&#13;
streng overheidstoezicht zijn geplaatst waarmee consument en export zijn gediend.</content><legacyfootnotes>1. Gepubliceerd met verschillende uitvoeringsregelingen in Schuurman en Jordens-editie nr. 189 en bij&#13;
Koninklijke Vermande (losbladig). Beide uitgaven zijn bewerkt en toegelicht door mr. M.L.L.E. Baron&#13;
de Loë.&#13;
Het Tijdschrift voor diergeneeskunde van 15 april 1987 bevat een zevental artikelen over de Diergeneesmiddelenwet&#13;
en de praktijk.&#13;
2. Met uitzondering van de begripsomschrijving 'dierenarts' in art. 1, eerste lid en art. 9 en Hoofdstuk&#13;
V (Gemedicineerd voeder) is de gehele wet in werking getreden.&#13;
3. Voor een overzicht van de veterinaire wetgeving in Nederland, M. Brabers, preadvies gepubliceerd in&#13;
Agrarisch recht, 1983, p. 49 e.v.&#13;
4. Tot de inwerkingtreding van de WUD voorziet het Besluit tijdelijke voorziening voorschrijven en afleveren&#13;
gekanaliseerde diergeneesmiddelen (Stb. 1986,725) in de normering en is overtreding een economisch&#13;
delict ingevolge art. 42 en 64 DGM jo. art. 1 WED.&#13;
5. Slechts voor diergeneesmiddelen die waren verwerkt in voeder gold een registratieplicht krachtens&#13;
op de Landbouwkwali%itswet gebaseerde Besluit gemedicineerd voeder (Stb. 1978, 352).&#13;
6. Richtlijn 851 regelt de onderlinge aanpassing van wetgevingen der lidstaten inzake diergeneesmiddelen.&#13;
Richtlijn 852 geeft richtlijnen voor te stellen eisen aan analytische, toxico-farmacologische en klinische&#13;
normen en voorschriften voor diergeneesmiddelen.&#13;
7. TK 17 764 nr. 3 p 12.&#13;
8. Het Besluit gemedicineerd voeder is nog steeds van kracht, omdat het totstandbrengen van een uitvoeringsregeling&#13;
voor hoofdstuk V van de wet nog op zich laat wachten.&#13;
9. TK 17 764 nr.5 p.99.&#13;
10. Zie o.a. van Miert in Tijdschrift voor diergeneeskunde dl. 112, afl.8 p.468.&#13;
11. Handelingen TK 1984/85 p. 847.&#13;
12. Zie tijdschrift Boerderij van 3 maart 1987, p. 8 'Veehouders vrezen nieuwe Diergeneesmiddelenwet'.&#13;
13. TK 17 6^6 nr. 27.&#13;
</legacyfootnotes><footnotes><footnote/></footnotes><auteurs>Mr G.P. Kleijn</auteurs><published>1987-12-01 00:00:00</published><modified>1987-12-01 00:00:00</modified><editiondate>1987-12-01</editiondate><htmlpath>https://denhollander.info/artikel/6345</htmlpath></article>
</articles></edition>