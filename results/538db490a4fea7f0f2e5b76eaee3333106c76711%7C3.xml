<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2001</searchword><id>4719</id><udhid>UDH:TvAR/4719</udhid><titel>T. / LNV (TvAR 2001/5085)</titel><searchwords><searchword>TvAR 10/2001</searchword><searchword>TvAR 2001/5085</searchword><searchword>UDH:TvAR/4719</searchword></searchwords><attachments><attachment><name>2001_nr 10_Rechtspraak_5085.pdf</name><extention>pdf</extention><url>https://denhollander.info/download/4661/ci</url></attachment></attachments><inleiding>[Meststoffenwet art. 55]</inleiding><content>VERZOEKSCHRIFT VAN&#13;
de heer T. te Enschede&#13;
met een klacht over een gedraging van&#13;
de Directie Juridische Zaken van het Ministerie&#13;
van Landbouw, Natuurbeheer en Visserij.&#13;
Bestuursorgaan:&#13;
de Minister van Landbouw, Natuurbeheer en&#13;
Visserij.&#13;
Klacht&#13;
Verzoeker klaagt erover dat de Directie Juridische&#13;
Zaken van het Ministerie van Landbouw,&#13;
Natuurbeheer en Visserij hem bij herhaling,&#13;
voor het laatst bij brief van 29 januari&#13;
1999, heeft laten weten dat het voor zijn&#13;
bedrijf geregistreerde mestproductierecht niet&#13;
zal worden herzien.&#13;
Beoordeling&#13;
1. In de tachtiger jaren is de wetgever ertoe&#13;
overgegaan het probleem van de mestoverschotten,&#13;
dat samenhangt met de intensieve&#13;
veehouderij, drastisch aan te pakken. In verband&#13;
daarmee werden de mogelijkheden van&#13;
vestiging en van uitbreiding van onder andere&#13;
varkenshouderijbedrijven door middel van de&#13;
Interimwet beperking varkens- en pluimveehouderijen&#13;
(verder te noemen de Interimwet)&#13;
ingeperkt. Deze wet werkte terug tot&#13;
2 november 1984, de dag waarop het desbetreffende&#13;
wetsvoorstel werd ingediend bij&#13;
de Tweede Kamer der Staten-Generaal. De&#13;
Interimwet is per 1 januari 1987 vervangen&#13;
door de Meststoffenwet.&#13;
2. In 1987 stelde de Algemene Inspectiedienst&#13;
(AID) een onderzoek in naar het door verzoekers&#13;
bedrijf (een maatschap) gehouden&#13;
aantal varkens. Uit dit onderzoek bleek volgens&#13;
de AID dat verzoeker zijn bedrijf in&#13;
strijd met het uitbreidingsverbod van de Interimwet&#13;
had uitgebreid. Volgens de AID had&#13;
verzoekers bedrijf niet voldaan aan de uitzonderingsbepalingen&#13;
van artikel 3 van de Interimwet,&#13;
aangezien uit het onderzoek was&#13;
gebleken dat de vergunningaanvragen ná&#13;
2 november 1984 bij de gemeente Enschede&#13;
waren ingediend. In dat verband wees de AID&#13;
erop dat hem was gebleken dat de aanvragen&#13;
waren geantedateerd en dat de gemeente had&#13;
geknoeid met de ontvangstdata.&#13;
3. De onderzoeksbevindingen van de AID&#13;
leidden er enerzijds toe dat tegen zowel de&#13;
maatschap en verzoeker als de betrokken&#13;
ambtenaren strafvervolging werd ingesteld, en&#13;
anderzijds dat de Minister de voor verzoekers&#13;
bedrijf geregistreerde referentiehoeveelheid&#13;
fosfaat (mestproductierecht) verlaagde van&#13;
22.5000 naar 5.124 kg. Over deze verlaging&#13;
werd verzoeker bij brief van 22 april 1988&#13;
door de Minister geïnformeerd.&#13;
4. De strafzaken tegen de betrokken ambtenaren,&#13;
die zijn vervolgd wegens valsheid in&#13;
geschrifte, zijn geëindigd in een schikking.&#13;
Verzoekers maatschap is vervolgd wegens uitbreiding&#13;
van het bedrijf in strijd met het uit-&#13;
breidingsverbod ingevolge de Interimwet. Bij&#13;
onherroepelijk geworden (mondeling) vonnis&#13;
van 25 mei 1989 heeft de economische politierechter&#13;
te Almelo uitspraak gedaan: “Ontslag&#13;
van rechtsvervolging (feit niet strafbaar)”. De&#13;
maatschap is niet verder vervolgd wegens&#13;
valsheid in geschrifte, omdat deze ten onrechte&#13;
als verdachte was aangemerkt. Verzoeker&#13;
persoonlijk is na de uitspraak van de politierechter&#13;
van 25 mei 1989 niet verder vervolgd&#13;
wegens valsheid in geschrifte, met als sepotgrond:&#13;
geen wettig bewijs.&#13;
5. Een in deze periode door de Minister&#13;
behandeld bezwaarschrift van verzoeker tegen&#13;
de mededeling van 22 april 1988 leidde niet&#13;
tot een ander standpunt van de Minister. In&#13;
zijn beslissing van 12 december 1990 verklaarde&#13;
de Minister verzoeker niet-ontvankelijk in&#13;
zijn bezwaar. Tegelijkertijd ging hij in die&#13;
beslissing uitvoerig in op de inhoudelijke&#13;
aspecten van de zaak. De Minister handhaafde&#13;
zijn standpunt dat verzoeker niet voldeed aan&#13;
de uitzonderingsbepalingen van artikel 3 van&#13;
de Interimwet. Naar aanleiding van verzoekers&#13;
verwijzing naar het vonnis van de strafrechter&#13;
van 25 mei 1989 wees de Minister er in&#13;
zijn beslissing op dat dit vonnis geen omstandigheid&#13;
opleverde op grond waarvan de Interimwet&#13;
de mogelijkheid bood een uitzondering&#13;
te maken. De Minister wees er in dat&#13;
verband tevens op dat de politierechter geen&#13;
referentiehoeveelheid had vastgeteld.&#13;
6. Het door verzoeker tegen de beslissing van&#13;
de Minister van 12 december 1990 ingestelde&#13;
beroep werd door de Voorzitter van het College&#13;
van Beroep voor het bedrijfsleven bij&#13;
beschikking van 21 augustus 1991 ongegrond&#13;
verklaard omdat de Minister verzoeker terecht&#13;
niet-ontvankelijk had verklaard in zijn bezwaar.&#13;
7. Vanaf 1998 heeft verzoeker de kwestie&#13;
opnieuw aan de orde gesteld, en de Minister&#13;
verzocht het voor hem geregistreerde mestproductierecht&#13;
alsnog te bepalen op de hoeveelheid&#13;
van vóór de mededeling van 22 april&#13;
1988. Verzoeker beriep zich in dat verband&#13;
met name op het vonnis van de strafrechter&#13;
van 25 mei 1989. Volgens hem bleek daaruit&#13;
dat hij destijds wél had voldaan aan de uitzonderingsvoorwaarden&#13;
voor uitbreiding van zijn&#13;
bedrijf, en dat hij dus gerechtigd was een groter&#13;
aantal varkens te houden dan het aantal dat&#13;
de Minister aanhield als basis voor de berekening&#13;
van zijn mestproductierecht.&#13;
8. De Directie Juridische Zaken van het&#13;
Ministerie heeft verzoekers herhaalde verzoek&#13;
om aanpassing van het geregistreerde mestproductierecht&#13;
afgewezen, laatstelijk op&#13;
29 januari 1999, omdat verzoeker volgens&#13;
deze directie niet had voldaan aan de voorwaarden&#13;
voor uitbreiding van zijn bedrijf en&#13;
het rechterlijke vonnis hierop evenmin van&#13;
invloed kon zijn. Verzoeker heeft zich vervolgens&#13;
tot de Nationale ombudsman gericht met&#13;
de klacht dat genoemde directie Juridische&#13;
Zaken zich niet bereid heeft getoond het voor&#13;
zijn bedrijf geregistreerde mestproductierecht&#13;
te herzien en daarbij ten onrechte is voorbijgegaan&#13;
aan het vonnis van de strafrechter.&#13;
9. In artikel 2, tweede lid, van de Interimwet&#13;
was het verbod neergelegd tot uitbreiding van&#13;
een varkens- en pluimveehouderijbedrijf na&#13;
2 november 1984. Dit verbod was ingevolge&#13;
artikel 3, eerste lid, onder b., van die wet niet&#13;
van toepassing, voor zover hier van belang,&#13;
indien uiterlijk op genoemde datum verzoeken&#13;
om een hinderwetvergunning en om een&#13;
bouwvergunning waren ingediend en er&#13;
tevens investeringsverplichtingen ten behoeve&#13;
van de uitbreiding waren aangegaan (zie Achtergrond,&#13;
onder 1; niet opgenomen, red.).&#13;
Handelen in strijd met het uitbreidingsverbod&#13;
was op grond van de Interimwet een economisch&#13;
delict en is thans op grond van artikel&#13;
71 (voorheen artikel 35), juncto artikel 55&#13;
(voorheen artikel 14) van de Meststoffenwet&#13;
(zie achtergrond, onder 2; niet opgenomen,&#13;
red.) een strafbaar feit. Daarbij wordt blijkens&#13;
artikel 55, vijfde lid van die wet onder uitbreiding&#13;
verstaan een grotere productie dan zoals&#13;
die ten tijde van de werking van de Interimwet&#13;
was toegestaan.&#13;
10. Het systeem van de Meststoffenwet gaat&#13;
er blijkens de jurisprudentie (zie achtergrond,&#13;
onder 7 en 8; niet opgenomen, red.), van uit&#13;
dat niet de Minister de omvang vaststelt van&#13;
de hoeveelheid dierlijke meststoffen die op&#13;
een bedrijf mag worden geproduceerd, maar&#13;
dat de producent zelf deze referentiehoeveelheid&#13;
opgeeft; de hem toekomende referentiehoeveelheid&#13;
vloeit rechtstreeks voort uit die&#13;
wet. In geval van strafvervolging terzake&#13;
onderzoekt de strafrechter of de productie&#13;
van dierlijke meststoffen in strijd met die wet&#13;
is uitgebreid.&#13;
11. Op de terechtzitting van 23 december&#13;
1988 heeft de economische politierechter te&#13;
Almelo de behandeling van de strafzaak tegen&#13;
verzoeker geschorst en de stukken in handen&#13;
gesteld van de rechter-commissaris om te&#13;
onderzoeken wat zich begin november 1984&#13;
had afgespeeld met betrekking tot de aanvragen&#13;
van een bouwvergunning en een hinderwetvergunning&#13;
door verzoeker. Klaarblijkelijk&#13;
heeft de politierechter voor het vormen&#13;
van zijn oordeel over de vraag of de uitzonderingsbepalingen&#13;
van artikel 3 van toepassing&#13;
zijn van belang geacht hetgeen in de verhoren&#13;
van de rechter-commissaris naar voren is&#13;
gekomen omtrent de contacten die verzoeker&#13;
op 2 november 1984 heeft gehad met een&#13;
ambtenaar hinderwetvergunningen en de chef&#13;
bouwtoezicht op het gemeentehuis en de eerdere&#13;
besprekingen met ambtenaren aldaar.&#13;
Immers, bij onherroepelijk geworden mondeling&#13;
vonnis van 25 mei 1989 heeft de economische&#13;
politierechter te Almelo in de strafzaak&#13;
tegen verzoekers maatschap wegens uitbreiding&#13;
in strijd met het uitbreidingsverbod als&#13;
zijn oordeel gegeven: “Ontslag van rechtsvervolging&#13;
(feit niet strafbaar)”. In het procesverbaal&#13;
van de rechtszitting staat aangetekend&#13;
bij het onderdeel vonnis: “art. 3 toepasselijk,&#13;
feit niet strafbaar”. Ook in de aantekeningen&#13;
van de advocaat van de zitting staat over de&#13;
motivering van het mondeling vonnis onder&#13;
meer vermeld: geen initiatief (verzoeker; N.o.)&#13;
tot valsheid (in geschrifte; N.o.) niet aan de&#13;
orde, artikel 3 Interimwet toepasselijk.&#13;
De rechter heeft geoordeeld dat het bedrijf&#13;
niet in strijd met het in artikel 2, tweede lid,&#13;
van de Interimwet neergelegde uitbreidingsverbod&#13;
is uitgebreid, omdat de uitzondering&#13;
ex artikel 3, eerste lid, van die wet van toepassing&#13;
was.&#13;
12. Gelet op de uitspraak van de rechter moet&#13;
ervan worden uitgegaan dat ten aanzien van&#13;
verzoekers bedrijf sprake was van legale uitbreiding.&#13;
Dit betekent dat de uit de wet&#13;
voortvloeiende referentiehoeveelheid, van&#13;
22.500 kg fosfaat, dient te gelden als de hoeveelheid&#13;
dierlijke meststoffen die op verzoekers&#13;
bedrijf mag worden geproduceerd.&#13;
De Minister houdt vast aan het rapport van de&#13;
AID van 21 november 1987, dat is opgemaakt&#13;
naar aanleiding van het proces-verbaal van de&#13;
AID van oktober 1987 (zie hiervóór onder&#13;
2.). Hiermee gaat de Minister eraan voorbij&#13;
dat verzoekers maatschap op grond van dat&#13;
proces-verbaal strafrechtelijk is vervolgd en&#13;
dat deze vervolging heeft geleid tot ontslag&#13;
van rechtsvervolging, hetgeen betekent dat er&#13;
(rechtens) sprake is van legale bedrijfsuitbreiding.&#13;
Evenmin kan de Minister zich met&#13;
vrucht beroepen op het arrest van de Hoge&#13;
Raad van 1 oktober 1999. In dat arrest overwoog&#13;
de Hoge Raad – kort samengevat – dat&#13;
een vrijspraak door de strafrechter slechts&#13;
betekent dat de strafrechter het tenlastegelegde&#13;
niet wettig en overtuigend bewezen acht en&#13;
dat vrijspraak in de rechtsverhouding tussen&#13;
betrokkenen en de Minister niet de vaststelling&#13;
inhoudt dat betrokkenen een bepaalde&#13;
referentiehoeveelheid toekomt. In dit geval&#13;
was echter geen sprake van vrijspraak, maar&#13;
van ontslag van rechtsvervolging, hetgeen&#13;
betekent dat de bewezenverklaarde uitbreiding&#13;
van het bedrijf geen strafbaar feit inhield.&#13;
Zoals hiervoor is overwogen houdt het ontslag&#13;
van rechtsvervolging blijkens het procesverbaal&#13;
van de rechtszitting in verzoekers&#13;
geval in, dat sprake was van een volgens de&#13;
Interimwet legale uitbreiding, waaruit voor&#13;
zijn bedrijf de hiervoor genoemde referentiehoeveelheid&#13;
voortvloeit.&#13;
13. Gelet op het vorenstaande heeft de Minister&#13;
zich ten onrechte op het standpunt gesteld dat&#13;
er geen aanleiding bestaat om het voor verzoekers&#13;
bedrijf geregistreerde mestproductierecht&#13;
in de door verzoeker gewenste zin bij te stellen.&#13;
De onderzochte gedraging is dan ook niet&#13;
behoorlijk.&#13;
14. Het voorgaande geeft de Nationale ombudsman&#13;
aanleiding tot het doen van een aanbeveling.&#13;
Conclusie&#13;
De klacht over de onderzochte gedraging van&#13;
de Directie Juridische Zaken van het Ministerie&#13;
van Landbouw, Natuurbeheer en Visserij,&#13;
die wordt aangemerkt als een gedraging van&#13;
de Minister van landbouw, Natuurbeheer en&#13;
Visserij, is gegrond.&#13;
Aanbeveling&#13;
De minister van Landbouw, Natuurbeheer en&#13;
Visserij wordt in overweging gegeven om het&#13;
voor het bedrijf van verzoeker geregistreerde&#13;
mestproductierecht in de door verzoeker&#13;
gewenste zin bij te stellen.&#13;
NOOT&#13;
Geschillen kunnen soms zeer lang slepen. In&#13;
deze zaak verschillen de boer en de overheid&#13;
van mening over de vraag hoeveel mestproductierechten&#13;
nu precies aan de betrokkene&#13;
toekomen. Dit verschil van mening dateert&#13;
eigenlijk al vanaf 1984, de invoering van de&#13;
Interimwet beperking varkens- en pluimveehouderijen.&#13;
Op grond van deze wet gold een&#13;
uitbreidingsverbod voor varkens en pluimvee,&#13;
vanaf 2 november 1984. Uitzondering werd&#13;
gemaakt voor bedrijven waaraan vóór 3 november&#13;
1984 een Hinderwetvergunning en&#13;
een bouwvergunning waren verleend en voor&#13;
bedrijven die vóór genoemde datum vergunningen&#13;
hadden aangevraagd en investeringsverplichtingen&#13;
waren aangegaan. Iedereen&#13;
weet dat op basis van deze hardheidsclausule&#13;
avant la lettre nogal wat uitbreidingen hebben&#13;
plaatsgevonden, vooral doordat gemeenten&#13;
volop meewerkten aan het op het laatste&#13;
moment in ontvangst nemen van vergunningaanvragen,&#13;
terwijl ook een investeringsverplichting&#13;
nog snel kon worden geregeld.&#13;
Ook in de onderhavige zaak draaide het om&#13;
zo’n uitbreiding. In 1987 werd naar het&#13;
bedrijf een onderzoek ingesteld door de AID&#13;
en op basis daarvan werd strafvervolging&#13;
ingesteld; ook werd het geregistreerde mestquotum&#13;
verlaagd van 22.500 kg fosfaat naar&#13;
5.124 kg. Door de strafrechter werd betrokkene&#13;
ontslagen van rechtsvervolging, omdat het&#13;
geconstateerde feit niet strafbaar zou zijn.&#13;
Ook vervolgingen wegens valsheid in&#13;
geschrifte (de aanvragen zouden geantedateerd&#13;
zijn geweest) leverden geen veroordelingen&#13;
op. Pogingen om de geregistreerde hoeveelheid&#13;
mestquotum (weer) aan te passen&#13;
leverden evenwel niets op. De minister bleef&#13;
bij het rapport van de AID en weigerde de&#13;
registratie aan te passen. Beroep tegen deze&#13;
beslissing werd door het College van Beroep&#13;
voor het bedrijfsleven, volgens de destijds&#13;
vaste rechtspraak, niet ontvankelijk geacht&#13;
(uitspraak 21 augustus 1991). Vanaf 1998&#13;
ondernam betrokkene nieuwe pogingen zijn&#13;
registratie aangepast te krijgen, ongetwijfeld&#13;
in verband met de (niet-) toekenning van varkensrechten.&#13;
Dit werd opnieuw geweigerd.&#13;
Vervolgens wordt de ombudsman ingeschakeld.&#13;
De ombudsman trekt uit het strafrechterlijke&#13;
vonnis de conclusie dat het (dus) om&#13;
een legale uitbreiding van het bedrijf ging. Uit&#13;
de wet vloeit dan voort dat op het bedrijf de&#13;
referentiehoeveelheid van 22.500 kg fosfaat&#13;
mag worden geproduceerd. De minister handelt&#13;
dan onbehoorlijk door de registratie niet&#13;
aan te passen. De klacht is gegrond.&#13;
De casus vertoont veel gelijkenis met die in&#13;
HR 1 oktober 1999, NJ 769 (zie daarover:&#13;
L.P.J. Mertens, ‘Veehouder stelt zelf referentiehoeveelheid&#13;
meststoffen vast’, Land- en&#13;
Tuinbouw Bulletin 2000, nr. 7, p. 12). Er zijn&#13;
wel enkele verschillen: in laatstgenoemde zaak&#13;
werd de betrokkene niet ontslagen van rechtsvervolging,&#13;
maar vrijgesproken, hetgeen betekent&#13;
dat het tenlastegelegde niet bewezen kon&#13;
worden. Een tweede verschil is dat niet de&#13;
ombudsman, maar de Hoge Raad werd ingeschakeld&#13;
en deze kwam tot een geheel andere&#13;
conclusie dan de ombudsman: de minister was&#13;
niet verplicht de registratie aan te passen. Dat&#13;
geldt zelfs als in de strafprocedure zou zijn&#13;
komen vast te staan dat de veehouder het bij&#13;
het goede eind had. Het oordeel van de Hoge&#13;
Raad heeft een buitengewoon formalistisch&#13;
karakter en lost ook niets op. De minister&#13;
houdt vast aan zijn eigen berekening, maar&#13;
kan die niet handhaven, en de betrokkene kan&#13;
zijn eigen berekening hanteren, maar ondervindt&#13;
elke keer moeilijkheden (bijvoorbeeld&#13;
bij een overdracht). Gelukkig denkt de&#13;
ombudsman er nu anders over. Dat de ombudsman&#13;
het daarbij nodig oordeelt om dit&#13;
verschil in conclusies op te hangen aan het verschil&#13;
tussen ‘vrijspraak’ en ‘ontslag van rechtsvervolging’&#13;
(zie Rapport, par. 12) is wel verrassend.&#13;
Uit beide casus blijkt dat er materieel&#13;
nauwelijks verschillen zijn in het oordeel van&#13;
de strafrechter. In beide gevallen ging het&#13;
immers om de vraag of de veehouder nu&#13;
onder de hardheidsclausule van de Interimwet&#13;
viel of niet. Het lijkt niet meer dan toeval dat&#13;
er verschillende dicta uitgekomen zijn. Mis-&#13;
schien heeft de ombudsman de Hoge Raad&#13;
ook weer niet al te opvallend in de hoek willen&#13;
zetten.&#13;
Intussen heeft de minister van LNV aan de&#13;
ombudsman meegedeeld de aanbeveling te&#13;
zullen opvolgen. Bureau Heffingen zal de&#13;
registratie aanpassen. Het is te hopen dat de&#13;
minister deze lijn ook in de andere zaak alsnog&#13;
zal volgen en dat eindeloze welles-nietes&#13;
discussies voortaan achterwege blijven.&#13;
D.W. Bruil</content><legacyfootnotes/><footnotes><footnote/></footnotes><auteurs/><published>2001-10-01 00:00:00</published><modified>1999-10-26 00:00:00</modified><editiondate>2001-10-01</editiondate><htmlpath>https://denhollander.info/artikel/4719</htmlpath></article>
</articles></edition>