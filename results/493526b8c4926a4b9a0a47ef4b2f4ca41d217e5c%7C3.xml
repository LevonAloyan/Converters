<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1984</searchword><id>6410</id><udhid>UDH:TvAR/6410</udhid><titel>Overzicht van de rechtspraak in pachtzaken. Pacht - jaargang 1982</titel><searchwords><searchword>TvAR 2/1984</searchword><searchword>UDH:TvAR/6410</searchword></searchwords><attachments><attachment><name>1984_nr 2_Artikel_Houwing.pdf</name><extention>pdf</extention><url>https://denhollander.info/download/6192/ci</url></attachment></attachments><inleiding>mijn overzicht rechtspraak in pachtzaken in de Pacht 1982 blz. 379 e.v. besprak&#13;
ik de in jaargang 1981 gepubliceerde uitspraken betreffende de Pachtwet, en wel in&#13;
de volgorde van de artikelen dier wet waarop zij betrekking hadden. In dezelfde&#13;
volgorde moge ik thans de in jaargang 1982 opgenomen uitspraken behandelen.&#13;
ad artikel 1&#13;
Pachtovereenkomst&#13;
Pacht en mede-eigendom&#13;
In het arrest Hof Arnhem 27 oktober 1980 P. 1982 3532 komen vier verschillende&#13;
rechtsverhoudingen met betrekking tot het gebruik van landbouwgrond aan de orde:&#13;
pacht, medepacht, maatschap en mede-eigendom. Reeds de het geding inleidende&#13;
dagvaarding doet blijken van onzekerheid niet alleen omtrent de feiten, maar ook&#13;
omtrent de inhoud van deze rechtsverhoudingen. Daarin vordert namelijk eiser Cornelis&#13;
M. primair schriftelijke vastlegging van een mondelinge pachtovereenkomst&#13;
betreffende de boerderij Kruishoeve tussen hem als pachter en de maatschap Cornelis&#13;
M. en Simon M. als verpachtster, subsidiair schriftelijke vastlegging van een&#13;
pachtovereenkomst tussen hem als pachter en Simon M. als verpachter betreffende&#13;
het aandeel van Simon M. als mede-eigenaar van deze boerderij. In eerste instantie&#13;
waren beide vorderingen afgewezen op grond dat tussen deze partijen geen pachtovereenkomst&#13;
bestond. Aandacht verdient al aanstonds de vooropstelling van het&#13;
Hof, dat partijen, gelijk tussen hen vaststaat, 'nimmer uitdrukkelijk een pachtovereenkomst&#13;
met elkaar hebben aangegaan. Aan de orde is dan ook de vraag of uit de&#13;
wederzijdse gedragingen van partijen het ontstaan van een pachtovereenkomst kan&#13;
worden afgeleid', waarbij 'in een zaak als de onderhavige de gezamenlijke factoren&#13;
het karakter van de rechtsverhouding tussen partijen bepalen'.&#13;
Bij het onderzoek hiernaar gaat het Hof tot ver in het verleden terug. Met het oog&#13;
op het bijzondere van het feitelijke verloop in deze zaak vat ik hier het daaromtrent&#13;
door het Hof vastgestelde heel kort samen. Cornelis M. en Simon M. zijn halfbroers.&#13;
Hun vader was pachter van de Kruishoeve. Bij diens overlijden in 1956 zijn&#13;
zij als erfgenamen hem in de pachtovereenkomst opgevolgd en werden zij dus medepachters. Cornelis was toen 20 jaar en Simon 5 jaar. En wel is vervolgens Cornelis&#13;
volledig op de hoeve werkzaam geweest, terwijl de werkzaamheden van Simon, aanvankelijk&#13;
uiteraard door zijn leeftijd, daarna door zijn opleiding en studie, zonder&#13;
werkelijke betekenis waren. Maar uit niets blijkt, aldus concludeert het Hof, dat&#13;
hun rechtspositie als mede-pachters met betrekking tot de gepachte hoeve toen niet&#13;
identiek was.&#13;
In 1970 echter veranderde hun gezamenlijke rechtsverhouding tot de hoeve doordat&#13;
zij toen - en dat is wel het bijzondere van het onderhavige geval - gezamenlijk&#13;
de tot dien door hen gepachte hoeve kochten en daardoor mede-eigenaren werden.&#13;
Omtrent hun onderlinge verhouding als mede-eigenaren nu overweegt het Hof -&#13;
wederom heel kort samengevat - dat de met betrekking daartoe overgelegde&#13;
jaarstukken die van een maatschap zijn en geen enkele aanwijzing voor het bestaan&#13;
van een pacht verhouding tussen de vennoten geven. En wel stelt Cornelis - Simon&#13;
geeft een heel andere voorstelling - dat hij tijdens de mede-eigendom geheel&#13;
zelfstandig de hoeve heeft geëxploiteerd en alle daarmee verband houdende werkzaamheden&#13;
heeft verricht en beslissingen heeft genomen en zou dit geïsoleerd van&#13;
de verhouding van vóór 1970 wel een aanwijzing voor het bestaan van een pachtovereenkomst&#13;
opleveren. Maar een en ander tezamen genomen - de 'gezamenlijke&#13;
factoren', zie boven, en dus ook de voorafgegane verhouding als mede-pachters -&#13;
acht het Hof onvoldoende aanwijzingen voor het bestaan van een pachtovereenkomst&#13;
aanwezig. Daaruit volgt dat de primaire vordering, tot schriftelijke vastlegging&#13;
van een pachtovereenkomst tussen Cornelis M. als pachter en de maatschap&#13;
Cornelis M. en Simon M. als verpachtster, niet kan worden toegewezen. En tevens,&#13;
zo overweegt vervolgens het Hof, dat de subsidiaire vordering, schriftelijke vastlegging&#13;
van een pachtovereenkomst tussen Cornelis M. als pachter en Simon M. als verpachter&#13;
met betrekking tot het onverdeeld aandeel van Simon M. in de medeeigendom,&#13;
evenmin kan worden toegewezen.&#13;
Deze samenvatting moge de kennisneming van de uitspraak in deze ietwat ingewikkelde&#13;
zaak wat vergemakkelijken. Ik wil daarnaast nog in het bijzonder de aandacht&#13;
vestigen op hetgeen het Hof aan deze laatste overweging omtrent de subsidiaire&#13;
vordering, omtrent de mede-eigendom, toevoegt: 'daargelaten de vraag of de&#13;
verpachting van een onverdeelde helft, in geval de andere helft eigendom is van de&#13;
pachter, mogelijk zou zijn'. Nu deze vraag in het arrest enkel vermeld maar daargelaten&#13;
wordt, is volledige behandeling in dit overzicht rechtspraak niet op haar plaats.&#13;
Maar zij betreft een heel belangwekkend onderwerp en ik kan toch niet nalaten er&#13;
hier enkele opmerkingen over te maken.&#13;
Volgens het als grondslag van de subsidiaire vordering gestelde zijn Cornelis en&#13;
Simon mede-eigenaren en heeft de ene mede-eigenaar zijn onverdeelde helft verpacht&#13;
aan de andere mede-eigenaar. Nu blijkt uit de formulering van de vraag door&#13;
het Hof niet, of het Hof er van uit gaat dat verpachting van een onverdeeld aandeel&#13;
in het algemeen wel mogelijk is, maar het 'de vraag' acht of óók verpachting aan&#13;
de mede-eigenaar mogelijk is, dan wel, juist omgekeerd, het Hof er van uit gaat dat&#13;
verpachting van een onverdeeld aandeel in het algemeen niet mogelijk is, maar het&#13;
'de vraag' acht of wellicht verpachting van een onverdeeld aandeel aan een medeeigenaar&#13;
wel mogelijk is. Zou het Hof verpachting van een onverdeeld aandeel in het algemeen wel mogelijk achten, dan zou het afwijken van op dit punt bestaande&#13;
jurisprudentie. In verscheidene uitspraken wordt namelijk beslist dat bij vrije medeeigendom&#13;
verpachting van een onverdeeld aandeel niet mogelijk is, en wel omdat,&#13;
zoals laatstelijk Hof Arnhem 11 december 1978 P. 1979 3421 het formuleerde, 'een&#13;
pachtovereenkomst slechts betrekking kan hebben op een bepaald en aanwijsbaar&#13;
object' en dit bij een onverdeeld aandeel zou ontbreken. Zie van gelijke strekking&#13;
Centrale Grondkamer 3 september 1951 P. 1952 1377, Hof Arnhem 14 april 1960&#13;
P. 1960 2131, NJ 1960 570, Centrale Grondkamer 15 november 1971 P. 1972 3097.&#13;
Ook niet mogelijk is in deze opvatting verpachting door een mede-eigenaar van zijn&#13;
onverdeeld aandeel aan een mede-eigenaar; daarvoor geldt immers hetzelfde.&#13;
Wel mogelijk is echter een pachtovereenkomst tussen één mede-eigenaar als pachter&#13;
en alle mede-eigenaren gezamenlijk, waaronder deze ene mede-eigenaar, als verpachters.&#13;
Zie daarover in het bijzonder genoemde uitspraak CG 3 september&#13;
1951.&#13;
Mijn bezwaar tegen deze opvatting is, heel in het kort, dat er naar mijn mening&#13;
bij mede-eigendom en bij het afstaan van het gebruik van mede-eigendom wel degelijk&#13;
een bepaald object is. De term onverdeeld aandeel als aanduiding van datgene&#13;
wat iedere mede-eigenaar toekomt wekt verwarring. Iedere mede-eigenaar heeft&#13;
recht op gebruik van het gehele voorwerp van de mede-eigendom, echter een recht&#13;
op gebruik hetwelk beperkt is door eenzelfde recht op gebruik van de andere medeeigenaren.&#13;
Afstand van dit beperkte gebruiksrecht aan een ander, zowel afstand aan&#13;
een derde als afstand aan een mede-eigenaar, is geen in gebruik verstrekken in de&#13;
zin van art. 1 lid 1 sub d der Pachtwet en daarom geen pachtovereenkomst. Maar&#13;
naast deze iedere mede-eigenaar afzonderlijk toekomende beperkte gebruiksbevoegdheid&#13;
heeft iedere mede-eigenaar gezamenlijk met al zijn mede-eigenaren de&#13;
volledige beschikking over het gebruik van het voorwerp van de mede-eigendom.&#13;
Gezamenlijk kunnen zij het volledige gebruik afstaan aan een derde, maar ook aan&#13;
één van hen. Gezamenlijk kunnen zij dan ook naar mijn mening verpachten. In zoverre&#13;
terecht legt dan ook CG 3 september 1951 voornoemd schriftelijk vast een&#13;
pachtovereenkomst tussen één mede-eigenaar als pachter en alle mede-eigenaren gezamenlijk,&#13;
met inbegrip van deze ene, als verpachters. Ik benadruk: bij deze overeenkomst&#13;
staat niet iedere mede-eigenaar de hem afzonderlijk toekomende beperkte&#13;
gebruiksbevoegdheid, zijn 'onverdeeld aandeel', af - dat ware gelijk gezegd geen&#13;
pacht -, maar staan zij de hun gezamenlijk toekomende volledige gebruiksbevoegdheid&#13;
af.&#13;
Nog één opmerking. In het onderhavige arrest Hof Arnhem 27 oktober 1982&#13;
wordt de vraag gesteld of verpachting van een onverdeeld aandeel mogelijk is.&#13;
En in de zo juist genoemde uitspraken wordt telkens beslist dat verpachting&#13;
daarvan niet mogelijk is. Daarmee is niet gezegd, en, naar ik veronderstel, ook niet&#13;
bedoeld dat afstand van het gebruik van een onverdeeld aandeel niet mogelijk&#13;
is, maar alléén dat de overeenkomst waarbij afstand wordt gedaan geen pachtovereenkomst&#13;
is. Dat doet op zich zelf aan de geldigheid van de overeenkomst niet&#13;
toe of af. </inleiding><content>ad artikel 2&#13;
Beëindigingsovereenkomst&#13;
Van de in dit overzicht rechtspraak te bespreken uitspraken houdt er een een beslissing&#13;
over de beëindigingsovereenkomst in die niet een bepaald voor deze overeenkomst&#13;
geldend artikel betreft. Ik zal haar hier aanstonds bij het eerste artikel waarin&#13;
de beëindigingsovereenkomst aan de orde komt, art. 2, bespreken en, waar nodig,&#13;
onder andere artikelen naar deze bespreking verwijzen.&#13;
Uiteraard kan een pachtovereenkomst tussentijds niet eenzijdig door een der partijen&#13;
beëindigd worden, maar slechts bij overeenkomst tussen alle partijen. De&#13;
Pachtwet schrijft wel in artikel 2, zoals voor de pachtovereenkomst ook voor de&#13;
beëindigingsovereenkomst, voor, dat zij schriftelijk moet worden aangegaan en verbindt&#13;
wel aan het anders dan schriftelijk aangaan zekere gevolgen. Dat neemt echter&#13;
niet weg dat zij, hoe ook, schriftelijk, mondeling of op welke andere wijze ook, aangegaan,&#13;
partijen bindt.&#13;
Maar het eenzijdig staken door een der partijen van de uitvoering van de pachtovereenkomst&#13;
doet deze niet eindigen, ook dan niet als het geschiedt met de voor&#13;
de wederpartij kenbare wil haar te beëindigen. Wel echter kan de wederpartij uitdrukkelijk,&#13;
maar ook door de wijze waarop hij op dit niet uitvoeren van de pachtovereenkomst&#13;
reageert, kenbaar maken ook zijnerzijds beëindiging te willen -&#13;
waardoor dan de beëindigingsovereenkomst tot stand komt.&#13;
De beslissing welke de bovenbedoelde uitspraak, Centrale Grondkamer 19 september&#13;
1980 P. 1982 3534, op dit punt inhoudt - zij wordt ook onder art. 9 en art.&#13;
12 besproken - is op zich zelf geenszins opmerkelijk; zij betreft echter een wel zeer&#13;
sprekend voorbeeld van het te dien aanzien bestaand wanbegrip. Tegen een beschikking,&#13;
waarbij de Grondkamer ingevolge art. 5 een pachtovereenkomst had goedgekeurd,&#13;
werd in hoger beroep onder meer aangevoerd, dat goedkeuring niet meer mogelijk&#13;
was omdat de overeenkomst voordien 'feitelijk beëindigd' was. Hieromtrent&#13;
dan overwoog de Centrale Grondkamer, dat slechts van het 'feitelijk beëindigd' zijn&#13;
van een pachtovereenkomst kan worden gesproken, indien bij beide partijen de wil&#13;
tot beëindiging van de overeenkomst heeft bestaan, en dat in het gegeven geval uit&#13;
de omstandigheid dat de pachter, toen hem tijdens de loop van de overeenkomst&#13;
door de verpachter de toegang tot het gepachte werd ontzegd, direct een vordering&#13;
tot schriftelijke vastlegging heeft ingediend, mag worden afgeleid dat in elk geval&#13;
niet bij de pachter de wil tot beëindiging heeft bestaan en dat geen feitelijke beëindiging&#13;
heeft plaats gehad.&#13;
Deze overweging behoeft na het zo juist door mij betoogde wel geen toelichting&#13;
meer.&#13;
ad artikel 3&#13;
De uitspraak van de Centrale Grondkamer van 22 januari 1979 P. 1982 3576 betreft het hoger beroep tegen de beschikking van een Grondkamer waarbij in een pachtovereenkomst&#13;
van 1 april 1968 de pachtprijs werd herzien en verhoogd. De CG overweegt&#13;
hierin dat het door deze Grondkamer toegepaste puntensysteem bij de beoordeling&#13;
van pachtprijzen niet in overeenstemming is met het Pachtnormenbesluit&#13;
1977 en deze wijze van beoordeling tot een resultaat leidt dat afwijkt van de pachtnormen,&#13;
neergelegd in genoemd besluit. En voorts, dat voor de bepaling van de&#13;
pachtprijs geen maatstaf kan zijn het bedrag waarvoor de pachter de grond aan derden&#13;
in gebruik geeft, maar slechts of de te beoordelen of vast te stellen pachtprijs&#13;
voldoet aan de vastgestelde pachtnormen. Met toepassing van deze normen op het&#13;
in geding zijnde pachtobject herziet zij - met gedeeltelijke vernietiging van de beschikkking&#13;
van de Grondkamer - de pachtprijs en verhoogt deze, maar met een lager&#13;
bedrag dan de Grondkamer had gedaan,.&#13;
Het, hier samengevatte, gepubliceerde gedeelte van de uitspraak geeft jammer genoeg&#13;
geen duidelijk beeld van de gehele uitspraak. Mijn hier volgende opmerkingen&#13;
hebben uitsluitend op dat gedeelte betrekking.&#13;
De in deze zaak aan de orde zijnde herziening is, neem ik aan, - het wordt in&#13;
dat gedeelte niet vermeld - een herziening krachtens art. 19 PW. Ingevolge dit artikel&#13;
kunnen pachter of verpachter herziening van de pachtprijs verzoeken en herziet&#13;
de grondkamer deze: indien dit door de goede trouw wordt gevorderd of gewijzigde&#13;
omstandigheden dit rechtvaardigen. Op welke grond in het gegeven geval herziening&#13;
werd gevraagd blijkt uit dit gedeelte niet en evenmin wat de Grondkamer met betrekking&#13;
tot deze grond beslist heeft.&#13;
Maar vooral: de CG verwerpt het door de Grondkamer bij de beoordeling van&#13;
pachtprijzen toegepaste puntensysteem, omdat het tot een resultaat leidt dat afwijkt&#13;
van de pachtnormen van het Pachtnormenbesluit 1977. Het is niet duidelijk wat dit&#13;
door de Grondkamer toegepaste systeem te maken had met haar beoordeling van&#13;
een herzieningsverzoek ex art. 19. De CG overweegt vervolgens dat maatstaf voor&#13;
de bepaling van een pachtprijs slechts is of de te beoordelen pachtprijs voldoet aan&#13;
de in dat besluit vastgestelde normen. En zij herziet daarna de pachtprijs met, naar&#13;
ik aanneem, inachtneming van die normen.&#13;
Ik merk te dezen aanzien op vooreerst dat het Pachtnormenbesluit geen regels&#13;
stelt ter bepaling van de pachtprijs maar van de hoogst toelaatbare pachtprijs. En&#13;
voorts dat de CG in het geheel niet vermeldt op welke grond zij de herziening gerechtvaardigd&#13;
acht. De enkele omstandigheid, dat de geldende pachtprijs lager is&#13;
dan ingevolge dat Besluit toelaatbaar is, is zeker geen grond voor herziening, nog&#13;
minder voor herziening tot het toelaatbare maximum.&#13;
Hier zij nog eens herhaald dat deze opmerkingen enkel betrekking hebben op het&#13;
gepubliceerde gedeelte. Maar zij rechtvaardigen dunkt me mijn bezwaar tegen de beperktheid&#13;
van de publicatie.&#13;
Uit de uitspraak blijkt in ieder geval wel dat de Centrale Grondkamer beslissingen&#13;
van grondkamers welke in strijd zijn met het Pachtnormenbesluit onjuist&#13;
acht. Dat spreekt overigens wel van zelf: dit besluit bepaalt de hoogst toelaatbare&#13;
pachtprijs. Maar het lijkt toch wel nuttig dat deze uitspraak in het bijzonder grondkamers&#13;
die bepaalde systemen voor beoordeling van pachtprijzen toepassen daarop&#13;
wijst. ad artikel 9&#13;
Ingevolge art. 8 PW moet de pachtovereenkomst binnen twee maanden nadat zij is&#13;
aangegaan aan de grondkamer ter goedkeuring worden ingezonden. Op het verzuim&#13;
dit binnen deze termijn te doen stelt art. 9 twee sancties: dat zolang de overeenkomst&#13;
niet door de Grondkamer is goedgekeurd de pachtprijs niet gevorderd kan worden, en&#13;
dat de wettelijke duur eerst ingaat bij de aanvang van het pacht jaar volgende op dat&#13;
waarin de pachtovereenkomst is ingezonden. Ten aanzien van deze laatste sanctie&#13;
bepaalt art. 9, lid 2 dat de grondkamer bij de goedkeuring van deze te laat&#13;
ingezonden pachtovereenkomst kan bepalen dat deze duur op een eerder tijdstip dan&#13;
lid 1 bepaalt ingaat. 'Bij de goedkeuring' en 'op verzoek van een partij'. Daaruit volgt&#13;
dat het verzoek vóór de beslissing over de goedkeuring gedaan moet worden. Maar&#13;
art. 9 houdt overigens ten aanzien van de termijn van indiening van het verzoek niets&#13;
in, ook niets over die termijn in het geval dat over de goedkeuring in twee instanties&#13;
beslist wordt.&#13;
Met betrekking hiertoe is van belang CG 19 september 1980 P. 3534 (onder art. 2&#13;
en art. 12 ook in ander verband besproken). In eerste instantie had een Grondkamer&#13;
een pachtovereenkomst, die door niet-tijdige inzending onder de sanctie van art. 9 lid 1&#13;
was komen te vallen, (met zekere wijzigingen) goedgekeurd. Bij de mondelinge&#13;
behandeling van het hoger beroep tegen deze beslissing door de Centrale Grondkamer&#13;
voerden verpachters onder meer aan, dat in eerste instantie abusievelijk geen verzoek&#13;
als bedoeld in lid 2 was gedaan en zij dat verzoek alsnog deden. Geïntimeerde voerde&#13;
hiertegen aan, dat het verzoek in een eerder stadium gedaan had moeten zijn. Te dien&#13;
aanzien nu besliste de CG dat een dergelijk verzoek in het algemeen gedaan kan&#13;
worden zowel aan de grondkamer zolang deze niet in de betreffende zaak heeft&#13;
beslist, als ook in beroep aan de Centrale Grondkamer, in het laatste geval evenwel&#13;
slechts ter gelegenheid van de indiening van het beroepschrift casu quo verweerschrift;&#13;
dat indiening van bedoeld verzoek op een later tijdstip in strijd is met een goede&#13;
procesorde en als tardief moet worden aangemerkt, zodat appellanten niet in hun&#13;
desbetreffend verzoek kunnen worden ontvangen.&#13;
Met een afwijzing van een beroep op art. 9 lid 2 op grond van 'een goede procesorde'&#13;
wordt aan een 'procespartij' gelijk de verpachter in een 'goedkeuringsproces' er&#13;
een is (in casu nog een Belg ook), wel een zware processuele eis gesteld. Het doet&#13;
daarom deugd dat de CG, zij het ten overvloede, er nog aan toevoegt dat dit te meer&#13;
klemt, nu de Grondkamer partijen heeft gewezen op het bepaalde in art. 9 en desondanks&#13;
noch in eerste aanleg, noch bij het instellen van het onderhavige beroep gebruik&#13;
is gemaakt van de mogelijkheid meerbedoeld verzoek in te dienen.&#13;
Met betrekking tot art. 9 lid 2 is ook van belang de uitspraak Hof Arnhem 28 december&#13;
1981 P. 1982 3552. Een Grondkamer had bij de toetsing van een pachtovereenkomst&#13;
waarop wegens verzuim van tijdige inzending ter goedkeuring art. 9&#13;
toepasselijk was geworden, deze goedgekeurd met een stempel waarin tevens stond:&#13;
'voorzover nodig met toepassing van artikel 9, lid 2 der Pachtwet onder bepaling van&#13;
de ingangsdatum op het tijdstip door partijen overeengekomen'. In de procedure nu&#13;
van verlenging van deze overeenkomst kwam in verband met de termijn van art. 36&#13;
PW de vraag aan de orde op welk tijdstip deze overeenkomst eindigde. Het Hof overwoog dienaangaande dat, nu niets was gebleken van een verzoek krachtens&#13;
art. 9 lid 2 PW en nu dit stempel geen gemotiveerde beschikking van de Grondkamer&#13;
bevatte - zoals vereist - dit stempel te deze geen rechtsgevolg kon hebben. Op de&#13;
overeenkomst was mitsdien lid 1 van art. 9 toepasselijk gebleven.&#13;
Een belangrijke waarschuwing mijns inziens aan het adres van de grondkamer.&#13;
Ik vestig er hier nog speciaal de aandacht op, omdat zij in de kop boven de uitspraak&#13;
niet vermeld wordt.&#13;
In aansluiting op deze opmerking vermeld ik hier volledigheidshalve nog, dat volgens&#13;
de kop boven Hof Arnhem 17 december 1979 P. 1982 3577 dat arrest een beslissing&#13;
zou inhouden betreffende het bijzonder geval bedoeld in art. 9 lid 2, maar dat&#13;
het arrest, voorzover gepubliceerd, daaromtrent niets bevat; een kennelijke vergissing.&#13;
Zie met betrekking tot art. 9 ook het onder art. 11 te bespreken arrest Hof&#13;
Arnhem 8 december 1980 P. 1982 3533.&#13;
ad artikel 11&#13;
Krachtens art. 11 leden 1 en 2 PW legt de pachtrechter op vordering van de meest&#13;
gerede partij een niet-schriftelijk aangegane pachtovereenkomst schriftelijk vast.&#13;
Krachtens lid 3 wordt de aldus schriftelijk vastgelegde overeenkomst door de grondkamer&#13;
conform de art. 5 en 6 PW getoetst. Krachtens art. 12 behoeft een door partijen&#13;
overeengekomen korte duur de goedkeuring van de grondkamer welke door&#13;
haar voor het aangaan of bij de toetsing verleend kan worden. En krachtens art. 9&#13;
lid 2 kan de grondkamer bij de toetsing van een aldus vastgelegde overeenkomst op&#13;
verzoek van een partij bepalen dat de duur daarvan op een eerder tijdstip dan in lid 1&#13;
is voorgeschreven ingaat.&#13;
Krachtens art. 11 lid 2 legt de pachtrechter de overeenkomst, dus het door partijen&#13;
overeengekomene, schriftelijk vast en brengt daarbij nietige bedingen in overeenstemming&#13;
met de wet. Maar overigens is hij daarbij niet bevoegd te oordelen over&#13;
de rechtsgevolgen van het overeengekomene, in het bijzonder niet over wat met betrekking&#13;
daartoe tot de bevoegdheid van de grondkamer behoort: de toetsing van&#13;
de overeenkomst zelve, goedkeuring van een korte duur, toepassing van art. 9 lid&#13;
2 met betrekking tot de aanvang van de duur. Hij ware daartoe ook niet in staat:&#13;
daarover wordt door de grondkamer eerst na de vastlegging beslist.&#13;
Aldus ook de vaste opvatting van Hof Arnhem. Zie daarover uitvoerig Commentaar&#13;
Pachtwet, bijgewerkt door Mr. J. Rombach, § 280. Echter blijkt te dien aanzien&#13;
bij pachtrechters nog wel eens een onjuiste opvatting te bestaan. Zoals bij de pachtrechter&#13;
wiens uitspraak op dit punt door het Arnhemse Hof in arrest 8 december&#13;
1980 P. 1982 3533 werd vernietigd. Het lijkt wel nuttig hierop met dit arrest nog&#13;
weer eens de aandacht te vestigen.&#13;
Ik meen na vorenstaande inleiding te kunnen volstaan met weergave van 's Hofs&#13;
uitspraak te dezen.&#13;
Het Hof overwoog dat de pachtrechter in eerste instantie terecht heeft aangenomen&#13;
dat de schriftelijk vast te leggen pachtovereenkomst ingevolge art. 9 lid 1 voor onbepaalde tijd is gaan lopen, en terecht haar mitsdien heeft vastgelegd voor de tijd&#13;
van zes jaren; dat echter de pachtrechter daaraan ten onrechte heeft toegevoegd:&#13;
'mitsdien, na verlenging van rechtswege, eindigende 1 november 1983', want dat gezien&#13;
het bepaalde in art. 9 lid 1 en de mogelijke toepassing van art. 9 lid 2 niet kan&#13;
worden gezegd dat deze overeenkomst na verlenging van rechtswege zal eindigen op 1&#13;
november 1983. Het Hof bekrachtigt uit dien hoofde het vonnis van de Pachtkamer,&#13;
echter: met dien verstande dat in het dictum de aangehaalde woorden dienen te&#13;
vervallen.&#13;
Het gepubliceerde gedeelte van het arrest is in zoverre onduidelijk, dat daaruit&#13;
niet blijkt waarom in eerste instantie in het dictum over verlenging wordt gesproken.&#13;
Maar in elk geval: de pachtrechter heeft zich bij schriftelijke vastlegging te onthouden&#13;
van het bepalen van een einddatum, welke immers ingevolge art. 9 lid 1 en lid 2&#13;
daarvan afhangt of en hoe de grondkamer, bij de toetsing na de schriftelijke vastlegging,&#13;
art. 9 lid 2 zal toepassen.&#13;
Geen bespreking behoeft wel Hof Arnhem 22 december 1980 P. 3541: feitelijke&#13;
beslissing dat een, schriftelijk vast te leggen, pachtovereenkomst is tot stand&#13;
gekomen.&#13;
ad artikel 12&#13;
Art. 12 is ingevolge art. 57 dwingend recht. De Centrale Grondkamer moest in haar&#13;
uitspraak van 10 maart 1980 3540 een wonderlijke misvatting van een Grondkamer&#13;
betreffende de betekenis daarvan redresseren. Deze had goedkeuring aan een beëindigingsovereenkomst&#13;
onthouden en haar nietig verklaard, omdat door deze beëindiging&#13;
aan de pachter rechten werden ontnomen, waarvan, daar zij hem krachtens&#13;
dwingend recht toekwamen, niet bij overeenkomst afstand kan worden gedaan:&#13;
recht op verlenging, voorkeursrecht bij verkoop. De Centrale Grondkamer overweegt&#13;
vooreerst dat een in een pachtovereenkomst gemaakt beding dat zij na een bepaalde&#13;
tijd zal eindigen rechtskracht mist wegens strijd met bepalingen van dwingend recht.&#13;
En voorts dat hetzelfde geldt van een gelijktijdig met de pachtovereenkomst gesloten&#13;
overeenkomst tot het beëindigen daarvan. Maar, aldus verder de CG, dit laat&#13;
onverlet 'de bevoegdheid van partijen om (geruime tijd) nadat de pachtovereenkomst&#13;
tot stand is gekomen geheel los van het aangaan daarvan een overeenkomst tot&#13;
beëindiging daarvan aan te gaan, zij het dat ook deze beëindigingsovereenkomst net&#13;
als de pachtovereenkomst zelve de goedkeuring van de grondkamer behoeft'. De door&#13;
de CG tussen haakjes geplaatste woorden zullen wel slaan op de in het gegeven geval&#13;
aan de orde zijnde overeenkomst. Beslissend is althans mijns inziens niet de lengte&#13;
van de tussentijd maar het ontbreken van verband tussen het aangaan van de ene en&#13;
van de andere overeenkomst.&#13;
Een pachtovereenkomst kan ingevolge lid 3 met goedkeuring van de grondkamer&#13;
voor een kortere duur dan de in lid 1 voorgeschreven bepaalde tijd worden aangegaan.&#13;
Omtrent deze goedkeuring schrijft lid 3 voor dat zij hetzij vóór het aangaan&#13;
van de pachtovereenkomst, hetzij bij de toetsing daarvan verleend kan worden. Dat houdt niet alleen in dat na de toetsing in het geheel geen goedkeuring meer verkregen&#13;
kan worden, maar óók dat een na het aangaan, maar vóór de toetsing verleende&#13;
goedkeuring geen rechtsgevolg heeft. Wel kan na zulk een ongeldige goedkeuring&#13;
de grondkamer alsnog bij de toetsing een geldige goedkeuring verlenen.&#13;
Zie hieromtrent het arrest Hof Arnhem 18 december 1981 P. 3553. Dit betrof het&#13;
vonnis van een pachtkamer van een kantongerecht, waarbij een verzoek van een&#13;
pachter om verlenging van zijn pachtovereenkomst niet ontvankelijk was verklaard&#13;
omdat deze overeenkomst met goedkeuring van de Grondkamer was aangegaan&#13;
voor kortere duur en verlenging daarvan dus niet gevorderd kon worden. Het Hof&#13;
overwoog dat de in casu na het aangaan, maar voor de toetsing verleende goedkeuring&#13;
geen rechtsgevolg had. En aangezien ook bij de toetsing geen goedkeuring was&#13;
verleend, gold de overeenkomst dus voor de wettelijke duur en was het verlengingsverzoek&#13;
op onjuiste grond niet-ontvankelijk verklaard.&#13;
Het is mij, moet ik hier aan toevoegen, onbegrijpelijk waarom de wet het vragen&#13;
van goedkeuring op deze wijze beperkt.&#13;
Men houde goed de toetsing van de overeenkomst en de daarbij te geven goedkeuring&#13;
van de overeenkomst zelve krachtens art. 5 PW enerzijds en de goedkeuring&#13;
van een korte duur krachtens art. 12 lid 3 PW anderzijds uit elkaar. De toetsing van&#13;
art. 5 en dus ook de daarbij te geven goedkeuring van de overeenkomst hebben geen&#13;
betrekking op de duur daarvan. Deze duur wordt bepaald door art. 12 lid 2 der wet,&#13;
eventueel door wat partijen met inachtneming van dat artikel daaromtrent zijn overeengekomen.&#13;
Alzo: goedkeuring van de pachtovereenkomst bij de toetsing van art.&#13;
5 houdt geen goedkeuring van de korte duur in.&#13;
Wel kan, gelijk al vermeld, de grondkamer bij - tegelijk met - de toetsingtevens&#13;
goedkeuring voor een korte duur verlenen. Dat is echter een afzonderlijke&#13;
beslissing waarin ingevolge art. 12 lid 4 de grondkamer de reden van haar goedkeuring&#13;
moet vermelden.&#13;
Zie ook hiervoor het zo juist genoemde arrest Hof Arnhem 18 december 1981.&#13;
De vóór toetsing verleende goedkeuring was ongeldig. En de bij de toetsing verleende&#13;
goedkeuring van de pachtovereenkomst hield geen goedkeuring van de korte&#13;
duur in. De goedkeuring op grond van art. 2 lid 2 PW van de pachtovereenkomst&#13;
en die op grond van art. 12 PW kunnen wel bij één beschikking worden verleend,&#13;
maar in dat geval moet uitdrukkelijk blijken dat ook de korte duur is goedgekeurd,&#13;
welke laatste beslissing blijkens art. 12 gemotiveerd moet zijn en met name de reden&#13;
van de goedkeuring dient te vermelden.&#13;
Voorts het arrest Hof Arnhem 8 oktober 1979 P. 3539. Het Hof overweegt&#13;
daarin dat de contracten door de grondkamer zijn voorzien van* een stempel&#13;
luidend: 'Goedgekeurd door de Grondkamer voor Zuid-Holland op ...', gevolgd&#13;
door een datum, maar dat deze stempels van de Grondkamer niet de goedkeuring&#13;
impliceerden van de korte duur der overeenkomsten; daarvoor is een gemotiveerde&#13;
beschikking van de Grondkamer nodig welke voldoet aan de voorschriften&#13;
gegeven in art. 104 der Pachtwet. Ik moet volstaan met vermelding van deze&#13;
overweging; uit het gepubliceerde - onduidelijke - gedeelte van het arrest&#13;
blijkt niet wat de vordering inhield en waarom de overweging daarvoor van&#13;
belang was. Zie gelijke beslissing ook reeds in Centrale Grondkamer 11 oktober 1971 P. 1972&#13;
3051.&#13;
Gewezen zij hier ook nog op de boven bij art. 9 behandelde uitspraak Hof Arnhem&#13;
28 december 1981 P. 3552, waarbij aan een stempelbeschikking van een Grondkamer,&#13;
houdende goedkeuring van een pachtovereenkomst 'voor zoveel nodig met&#13;
toepassing van art. 9 lid 2 PW', wat dit laatste betreft rechtskracht werd ontzegd.&#13;
De mogelijkheid van een korte duur is van groot praktisch belang. En de term&#13;
'de bijzondere omstandigheden van het geval' is dermate vaag dat het niet verwonderlijk&#13;
is dat deze tot een zeer omvangrijke rechtspraak heeft geleid - waarover&#13;
honderden uitspraken zijn gepubliceerd. Zij zijn echter juist door het toe te passen&#13;
criterium zo zeer door de bijzonderheden van het berechte geval bepaald, dat haar&#13;
slechts een beperkte algemene betekenis toekomt.&#13;
De drie in dit overzicht 1982 te bespreken uitspraken van de Centrale Grondkamer&#13;
intussen betreffen alle eenzelfde 'omstandigheid' en wel een die zich veelvuldig voordoet;&#13;
en zij verdienen daarom toch wel alleszins de aandacht. Zij nemen aan dat de&#13;
omstandigheid dat de verpachter het verpachte na kortere tijd dan de wettelijke duur&#13;
van een pachtovereenkomst zelf wil gaan gebruiken een bijzondere omstandigheid&#13;
kan zijn die grond oplevert voor verpachting voor die kortere duur. Met betrekking&#13;
daartoe doet zich uiteraard de moeilijkheid voor dat de goedkeuring van een kortere&#13;
duur verleend moet worden bij het aangaan van de overeenkomst en dat dan nog&#13;
niet vaststaat of de verpachter het verpachte na verloop van deze kortere duur zelf&#13;
in gebruik zal nemen. Wat dat betreft blijkt uit deze uitspraken, dat naar het oordeel&#13;
van de Centrale Grondkamer het voornemen van de verpachter om zelf te gaan gebruiken&#13;
slechts grond voor kortere duur kan zijn indien het voornemen voldoende&#13;
aannemelijk is.&#13;
Hier volgt een korte samenvatting van het in bedoelde uitspraken door de CG&#13;
over deze grond voor kortere duur overwogene. Een sprekend voorbeeld van toepassing&#13;
van het zo juist overwogene door de CG levert haar uitspraak van 19 september&#13;
1980 3534. Verpachters hadden als grond voor een korte duur, onder meer,&#13;
aangevoerd dat zij door ziekte van een van hen het verpachte tijdelijk niet zelf konden&#13;
exploiteren. Hieromtrent overwoog de CG dat sprake was van een ziekte met&#13;
een chronisch karakter, waarvan geen dusdanige verbetering was te verwachten dat&#13;
verpachters na een afzienbare periode het land weer geheel zelf in exploitatie zouden&#13;
kunnen nemen. Dus: eigen gebruik niet aannemelijk. (Deze uitspraak werd ook&#13;
reeds onder art. 2 en art. 9 besproken).&#13;
Centrale Grondkamer 11 maart 1980 3542 stelt voorop dat een voorgenomen persoonlijk&#13;
gebruik door de verpachter wel een bijzondere omstandigheid kan zijn als&#13;
bedoeld in art. 12, indien althans het eigen gebruik na een kortere duur voldoende&#13;
aannemelijk is. En dan, heel kort samengevat: de verpachter die het verpachte voor&#13;
de exploitatie van een veebedrijf wil gaan gebruiken, exploiteert thans een stucadoorsbedrijf&#13;
dat hem voldoende verdiensten oplevert, terwijl hij nog geen veebedrijf&#13;
heeft en niet aannemelijk is gemaakt dat hij binnen betrekkelijk korte tijd er een&#13;
zal kunnen en willen opbouwen. Terwijl de pachter een behoorlijk opgezet bedrijf&#13;
heeft waarvoor hij zonder een gedeelte van het gepachte te weinig land heeft. Conclusie:&#13;
geen bijzondere omstandigheid aanwezig die een korte duur rechtvaardigt. Ook het belang van de pachter, merk ik hierbij op, wordt hier door de Centrale&#13;
Grondkamer in aanmerking genomen.&#13;
Hier deed zich nog de complicatie voor, dat de pachter met betrekking tot een gedeelte&#13;
van het gepachte geen bezwaar tegen een korte duur had. Dat deed de CG&#13;
opmerken dat zij de daardoor voor de hand liggende en billijke splitsing niet kon&#13;
aanbrengen daar het te dezen één pachtovereenkomst betrof. Waaraan zij dan weer&#13;
toevoegde dat zij er van uitging dat de pachter zou meewerken aan de beëindiging&#13;
van de pachtovereenkomst voor wat dat gedeelte betreft.&#13;
Voor de beoordeling van de uitspraak CG 14 september 1981 1982 3565 zijn vooral&#13;
de verder te noemen gecursiveerde data van belang. Goedkeuring voor verpachting&#13;
voor een duur van één jaar, ingaande 1 januari 1981 werd door de eigenaar van&#13;
een stuk grond gevraagd wegens zijn plannen tot wijzigingen in zijn bedrijf welke&#13;
onder meer gebruik van die grond in dat bedrijf inhielden. Bij beschikking van 27&#13;
maart 1981 had de Grondkamer goedkeuring geweigerd op grond dat die plannen&#13;
vaag en wegens de agrarische bestemming in het vigerende bestemmingsplan niet op&#13;
korte termijn realiseerbaar waren en dat het daarom niet aannemelijk was dat reeds&#13;
na een jaar tot uitvoering zou worden overgegaan. In hoger beroep overwoog de&#13;
Centrale Grondkamer, dat wel bij de mondelinge behandeling ter zitting van 14 september&#13;
1981 was gebleken dat die plannen met betrekking tot de onderhavige grond&#13;
gedurende de laatste maanden een aanmerkelijk meer concrete vorm hadden gekregen,&#13;
maar dat de vraag of die plannen in hun huidige stadium bijzondere omstandigheden&#13;
konden opleveren buiten beschouwing diende te blijven en moest worden&#13;
onderzocht of de omstandigheden ten tijde van het ingaan van de overeengekomen&#13;
of beoogde duur, dus 1 januari 1981, als zodanig konden worden aangemerkt. En&#13;
dat zij tóen nog zo vaag waren in het bijzonder wat betreft de termijn waarop met&#13;
de realisering een aanvang zou kunnen worden gemaakt, dat de Grondkamer terecht&#13;
heeft aangenomen, dat zij op dat moment geen bijzondere omstandigheid vormden&#13;
die het aangaan van een pachtovereenkomst voor een jaar rechtvaardigden&#13;
Deze uitspraak bevredigt mij niet. Uiteraard is ingevolge lid 4 van art. 12 bepalend&#13;
of de ten tijde van de beslissing bestaande omstandigheden grond voor een kortere&#13;
duur opleveren. Echter vermag ik niet in te zien waarom niet óók de te dien tijde&#13;
bij de verpachter bestaande onzekerheid of hij het te verpachten onroerend goed&#13;
voor zich zelf zal behoeven een bijzondere omstandigheid in de zin van lid 4 zou&#13;
kunnen opleveren.&#13;
ad artikel 14&#13;
De op art. 14 PW betrekking hebbende uitspraak Centrale Grondkamer 9 oktober&#13;
1978 P. 1982 3575 betreft de toepassing van dit artikel op het volgende geval. Een&#13;
verpachter staat, zonder daarvoor een tegenprestatie te bedingen, een pachter toe&#13;
op het gepachte uitsluitend te eigen behoeve en op eigen kosten opstallen op te richten&#13;
(of andere voorzieningen te treffen; ik vermeld dat er onder niet telkens bij). Deze&#13;
opstallen kunnen voor de verpachter een verzwaring van de op hem terzake van het&#13;
verpachte drukkende publiekrechtelijke lasten ten gevolge hebben. Het is alleszins redelijk dat de pachter deze aldus door hem voor de verpachter veroorzaakte&#13;
lastenverzwaring aan de verpachter vergoedt. Nu verklaart echter art. 14 Pachtwet&#13;
nietig elk beding ingevolge hetwelk de door publiekrechtelijke lichamen aan de verpachter&#13;
opgelegde lasten ten laste van de pachter komen. Is niet dientengevolge ook een&#13;
beding dat de pachter de zo juist bedoelde lastenverzwaring aan de verpachter zal&#13;
vergoeden nietig?&#13;
Op eenzelfde geval hebben ook twee vroegere uitspraken van de Centrale Grondkamer&#13;
betrekking: CG 7 juli 1952 P. 1959 2024 en CG 28 december 1970 P. 1971&#13;
3003. Ik besprak deze reeds eerder, maar moge hier dit geval nog eens aan de hand van&#13;
deze drie uitspraken gezamenlijk behandelen.&#13;
Het antwoord op de zo juist gestelde vraag lijkt onvermijdelijk. Art. 14 maakt geen&#13;
uitzondering. Nietig is elk beding; inderdaad dus ook het beding dat de pachter de&#13;
hierbedoelde lastenverzwaring aan de verpachter zal vergoeden. Terwijl toch, nogmaals&#13;
gezegd, dit beding alleszins redelijk is. En deze uitlegging van art. 14 wordt nog te&#13;
meer onontkoombaar door het in de Memorie van Antwoord op art. 14 gegeven&#13;
toelichting. In het Voorlopig Verslag was over dit geval een opmerking gemaakt. In de&#13;
MvA nu werd op blz. 20 daaromtrent opgemerkt, dat het ook de ondergetekenden (de&#13;
betrokken Ministers) billijk voorkwam dat, ingeval een pachter met toestemming van&#13;
de verpachter een gebouw op het gepachte sticht zonder een extra vergoeding te&#13;
behoeven te betalen, de verpachter de hem ter zake opgelegde lasten van de pachter&#13;
vergoed krijgt. Zij waren echter van mening dat in dat geval een verdiscontering van&#13;
deze lasten in de pachtprijs mogelijk moest zijn, want dat in dat geval nog een marge&#13;
bestond tussen de door een grondkamer ten hoogste toelaatbaar geachte pachtprijs en de&#13;
in de uitvoeringsvoorschriften gestelde maximum pachtnorm welke slechts dient te&#13;
worden gehandhaafd voor het niet veelvuldig voorkomende optimale landbouwbedrijf.&#13;
Zij waren dan ook van mening dat er geen behoefte bestond aan een&#13;
uitzonderingsclausule. Deze bleef dan ook achterwege.&#13;
Deze toelichting bevredigt bepaald niet. De Regering acht het billijk dat de pachter&#13;
aan de verpachter de lasten die dezen ter zake van door de pachter gestichte opstallen&#13;
worden opgelegd vergoedt. Art. 14 verklaart echter onder meer een beding waarbij hij&#13;
zich daartoe verplicht nietig, maar de Regering meent dat er geen behoefte bestaat die&#13;
nietigverklaring voor dit beding te doen vervallen, omdat de verpachter nog op andere&#13;
wijze van de pachter vergoeding van die lasten kan krijgen, namelijk door&#13;
verdiscontering in de pachtprijs. Echter: ten tijde van het aangaan van de&#13;
pachtovereenkomst heeft de pachter nog geen opstallen gesticht en zijn er nog geen&#13;
lasten ter zake daarvan aan de verpachter opgelegd. Verdiscontering in de pachtprijs is&#13;
dus niet mogelijk. Bij het nietige beding verplicht de pachter zich juist om indien hij&#13;
opstallen zal stichten en indien dan de verpachter ter zake daarvan lasten worden&#13;
opgelegd, deze te vergoeden. Nu dit beding nietig is, is hij ook tot vergoeding in de vorm&#13;
van verdiscontering in de pachtprijs niet verplicht. En indien al de verpachter ter zake&#13;
daarvan krachtens art. 19 PW herziening van de pachtprijs kan verkrijgen, zal hij de&#13;
daar gestelde termijn moeten afwachten.&#13;
Wat hiervan zij, en ongeacht of de wetgever al of niet op juiste grond het maken van&#13;
een uitzondering achterwege heeft gelaten, is ingevolge art. 14 ook het onderhavige&#13;
beding nietig. En geheel dienovereenkomstig besliste Centrale Grondkamer 28 december 1970&#13;
P. 1971 3003 - bij de toetsing van een wijzigingsovereenkomst - met betrekking&#13;
tot een in de pachtovereenkomst voorkomende bepaling als hier bedoeld dat deze&#13;
krachtens art. 14 der Pachtwet nietig was, overwegende:&#13;
'dat toch artikel 14 geen uitzonderingen kent en derhalve - ook al zou dit als onbillijk&#13;
worden aangevoeld - ook geldelijke lasten, welke de verpachter door&#13;
publiekrechtelijke lichamen worden opgelegd tengevolge van - met diens toestemming&#13;
- door de pachter uitgevoerde werken niet bij afwijkende overeenkomst ten&#13;
laste van de pachter gebracht kunnen worden'.&#13;
Ook de CG beroept er zich hierbij nog op dat dit ook bij de MvA is voorzien.&#13;
Geen bevredigend resultaat nogmaals: het is niet voor betwisting vatbaar dat het&#13;
billijk is dat de pachter de hier bedoelde lasten vergoedt. De Regering verklaarde&#13;
in de MvA zelf ook dit billijk te achten. En ook de Centrale Grondkamer acht,&#13;
veronderstel ik toch wel blijkens haar toevoeging 'ook al zou dit als onbillijk worden&#13;
aangevoeld', art. 14 op dit punt onbevredigend. In mijn bespreking van deze uitspraak&#13;
in de Pacht 1973 blz. 201 heb ik, hiervan uitgaande, gezegd dat ik er geen&#13;
bezwaar tegen had art. 14 'op grond van de bedoeling van de wetgever in verband&#13;
met de strekking der bepaling' aldus op te vatten dat het niet geldt voor een&#13;
beding als hier bedoeld betreffende door de pachter gestichte opstallen. Bij nadere&#13;
overweging acht ik deze uitlegging toch niet aanvaardbaar. Uit de toelichting in&#13;
de MvA - ik heb deze met het oog daarop hierboven zo uitvoerig weergegeven -&#13;
valt niet anders af te leiden dan dat de wetgever juist bepaaldelijk niet de&#13;
bedoeling had om het onderhavige beding van de nietigverklaring uit te zonderen.&#13;
Dat men de door de Regering daarvoor opgegeven reden niet juist acht, doet daaraan&#13;
niet af.&#13;
Ik kan, gelukkig, hieraan toevoegen, dat ik in die bespreking althans óók op nog&#13;
een andere mogelijkheid om aan de nietigheid krachtens art. 14 te ontkomen, heb&#13;
gewezen. Men vindt haar in de bovengenoemde uitspraak van de Centrale Grondkamer&#13;
van 7 juli 1952 P. 1959 2024. Dat is te zeggen: deze betrof nog het op dit punt&#13;
aan art. 14 geheel gelijke art. 12 Pachtbesluit. Dat maakt echter voor het onderhavige&#13;
geval geen verschil; slechts had de CG bij de uitlegging van dat artikel nog&#13;
geen last van de latere Memorie van Antwoord!&#13;
Het ging in deze uitspraak om de bepaling in een pachtovereenkomst dat de pachter&#13;
aan de verpachter zou vergoeden alle belastingen die geheven worden voor opstallen&#13;
welke hij, pachter, op het gepachte heeft. De Grondkamer had in eerste instantie&#13;
bij de toetsing van de pachtovereenkomst deze bepaling als nietig ingevolge&#13;
art. 12 Pachtbesluit geschrapt. De CG overwoog dat wel, gezien art. 656 BW, zakenrechtelijk&#13;
grond en opstallen niet te scheiden waren, maar dat de partijen verbintenisrechtelijk&#13;
deze wel konden scheiden en dat zij dit in het gegeven geval ook gedaan&#13;
hadden door alleen de grond tot voorwerp van hun overeenkomst te maken. En, aldus&#13;
de CG, de nietigheid van art. 12 PB geldt niet voor de lasten welke op de niet&#13;
tot het verpachte behorende opstallen gelegd worden.&#13;
Het resultaat van deze uitspraak voldoet mij wel. Over de motivering twijfel ik. Kan&#13;
men zeggen - daar komt zij, dunkt me, op neer - dat grondbelasting voor bebouwde grond niet op de, verpachte, grond rust maar op het, niet verpachte,&#13;
gebouwde?&#13;
Maar ik zal daarop thans niet meer ingaan. Ik besprak deze vroegere uitspraak vooral&#13;
omdat zij kan bijdragen tot goed begrip van het vonnis dat voor mij de aanleiding&#13;
vormde voor behandeling van het onderhavige geval.&#13;
Nu dan deze aanleiding: Centrale Grondkamer 9 oktober 1978 P. 1982 3575 ad art.&#13;
14. In de hier aan de orde zijnde overeenkomst, aanvulling op een bestaande&#13;
pachtovereenkomst, was bepaald dat de pachter de bevoegdheid had zekere opstallen&#13;
op de gepachte grond te stichten en het recht had deze van de pachtgrond af te&#13;
scheiden en zich toe te eigenen. En voorts dat de pachter zich verplichtte om, als&#13;
inzake deze opstallen door publiekrechtelijke lichamen lasten worden opgelegd aan de&#13;
verpachter, deze aan hem te restitueren. In eerste instantie had bij de toetsing de&#13;
Grondkamer deze bepaling als in strijd met art. 14 PW nietig verklaard. Legt men dit&#13;
artikel enkel op zich zelf naar de letter uit een noodzakelijke beslissing: het verklaart&#13;
nu eenmaal elk daarin voorkomend beding nietig.&#13;
Maar de CG neemt bij de uitlegging van art. 14 het verband met andere artikelen in&#13;
aanmerking. Zij overweegt dat art. 14 PW blijkens het opschrift van §5 PW een&#13;
bepaling is betreffende de pachtprijs, zijnde de tegenprestatie voor het in gebruik&#13;
verstrekken van hoeve of los land. Vergoeding van de in art. 14 genoemde lasten kan&#13;
niet als pachtprijs, als tegenprestatie bedongen worden. De in het onderhavige geval&#13;
bedongen vergoeding van die lasten vormt geen tegenprestatie voor het in gebruik&#13;
verstrekken van de door de pachter te stichten opstallen. Deze worden niet bedoeld&#13;
onder het verpachte te vallen en voor de bevoegdheid deze te stichten, en deze te&#13;
gebruiken is geen tegenprestatie overeengekomen. Zij is om niet verleend. Bij de&#13;
bepaling van de pachtprijs is dan ook met deze opstallen geen rekening gehouden. Het&#13;
onderhavige beding betreft niet de tegenprestatie, houdt geen verhoging daarvan in,&#13;
wordt mitsdien niet door art. 14 beheerst.&#13;
Dus, concludeer ik, de verpachter verleent om niet de pachter de bevoegdheid,&#13;
opstallen te stichten. Maar hij bedingt dat als hij van de opstallen nadeel zal ondervinden&#13;
door lastenverzwaring, de pachter hem dat nadeel zal vergoeden. Duidelijk&#13;
geen tegenprestatie en art. 14 niet toepasselijk.&#13;
Deze uitspraak bevredigt mij wel en ten volle, zowel wat de beslissing als wat haar&#13;
motivering betreft.&#13;
ad artikel 29&#13;
In het arrest Hof Arnhem 23 februari 1981 P. 1982 3541 wordt de niet-ontvankelijk&#13;
verklaring van een vordering tot schadevergoeding wegens het niet-nakomen van een&#13;
verplichting tot herbouw ex art. 29 PW bevestigd. Het is een uitvoerig en ingewikkeld&#13;
arrest. Zie slechts de uitgebreide vermelding van de inhoud in het opschrift boven het&#13;
arrest in de Pacht. Wellicht is een samenvatting van de feiten waarop de beslissing&#13;
steunt van enig nut. In deze zaak dan vorderde de pachter van een boerderij toen deze door brand verwoest&#13;
was van de verpachters vooreerst wederopbouw en voorts vergoeding van de&#13;
door hem door niet tijdige herbouw geleden en nog te lijden schade. In eerste instantie&#13;
was hij door de pachtrechter in beide vorderingen niet-ontvankelijk verklaard.&#13;
Tijdens het hoger beroep had de pachter de boerderij van de verpachters gekocht,&#13;
waarna hij uitsluitend zijn vordering tot schadevergoeding had gehandhaafd.&#13;
Waar ik hier verder van de pachter en de verpachters spreek, duid ik daarmede&#13;
tevens c.q. hun raadslieden aan.&#13;
Het Hof stelt ten aanzien van deze vordering vast dat verpachters, nadat de&#13;
brandverzekeraar had medegedeeld tot schadeuitkering te zullen overgaan, aan de&#13;
pachter bij brief van 31 mei 1978 twee herbouwplannen hadden toegezonden, waarvan&#13;
het ene voorzag in herbouw van een gelijke boerderij als de tenietgegane en het&#13;
andere in de bouw van een enigszins grotere boerderij, zulks met een bijdrage van&#13;
de pachter in de bouwkosten. Verpachters verklaarden daarbij bereid te zijn op korte&#13;
termijn tot nieuwbouw over te gaan, doch te verlangen dat pachter eerst zich met de&#13;
plannen had accoord verklaard. Pachter antwoordde daarop bij brief van 22 juni&#13;
1978 dat hij geen keus wenste te maken aangezien geen van beide plannen voldoende&#13;
mogelijkheden voor mest- en gierberging bood. En voorts dat de verantwoordelijkheid&#13;
voor de herbouw geheel bij de verpachters berustte en de verplichting daartoe&#13;
niet afhankelijk was van de accoordbevestiging van de pachter. En hij deelde daarbij&#13;
tevens mede, dat hij zich tot de pachtrechter zou wenden. Wat hij diezelfde dag nog&#13;
deed door het instellen van de beide onderhavige vorderingen tegen de verpachters&#13;
bij de pachtrechter.&#13;
Het Hof overweegt dan dat verpachters, indien zij volgens het eerste plan zouden&#13;
hebben herbouwd, voldaan zouden hebben aan hun herbouwplicht en dat herbouw&#13;
volgens het andere plan alleen na afspraak van partijen over de kosten mogelijk zou&#13;
zijn geweest. En verder dat, als pachter tijdig in positieve zin op het hem bij brief&#13;
van 31 mei 1978 toegezonden bouwplan zou hebben gereageerd, de herbouw tijdig&#13;
voor het winterseizoen gereed had kunnen zijn en er geen enkele aanwijzing bestond&#13;
dat verpachters in dat geval niet voornemens waren de bouwopdracht spoedig te verzenden.&#13;
Door de zaak onmiddellijk bij de rechter aanhangig te maken zonder eerst&#13;
af te wachten of verpachters inderdaad tot herbouw als voorgesteld zouden overgaan,&#13;
heeft hij zich voortijdig tot de rechter gewend en is hij terecht in zijn vordering&#13;
niet-ontvankelijk verklaard. Toen de vordering eenmaal in het vroegtijdig stadium&#13;
was aangespannen, zo voegt het Hof hieraan toe, mochten verpachters in het onderhavige&#13;
geval eerst het oordeel van de rechter afwachten.&#13;
Volledig duidelijk is de betekenis van elk dezer uitvoerige overwegingen voor het&#13;
betoog in zijn geheel, moet ik bekennen, mij niet. Maar ik mag er, dunkt mij, uit&#13;
concluderen dat naar 's Hofs oordeel een vordering tot wederopbouw en schadevergoeding&#13;
wegens niet of niet tijdige herbouw, ingesteld voordat verpachter met&#13;
herbouw in gebreke is, niet ontvankelijk is en dat in het gegeven geval verpachters&#13;
nog niet in gebreke waren. Welk oordeel mij juist lijkt.&#13;
wordt vervolgd</content><legacyfootnotes/><footnotes><footnote/></footnotes><auteurs>Mr. Ph.A.N. Houwing</auteurs><published>1984-02-01 00:00:00</published><modified>1984-02-01 00:00:00</modified><editiondate>1984-02-01</editiondate><htmlpath>https://denhollander.info/artikel/6410</htmlpath></article>
</articles></edition>