<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1999</searchword><id>4829</id><udhid>UDH:TvAR/4829</udhid><titel>Weijenborg / LNV (TvAR 1999/4966)</titel><searchwords><searchword>TvAR 7/8/1999</searchword><searchword>TvAR 1999/4966</searchword><searchword>UDH:TvAR/4829</searchword></searchwords><attachments><attachment><name>1999_nr 78_Rechtspraak_4966.pdf</name><extention>pdf</extention><url>https://denhollander.info/download/4771/ci</url></attachment></attachments><inleiding>Regeling steunverlening producenten&#13;
akkerbouwgewassen art. 1&#13;
onder s, art. 7 leden 1 en 2, art. &#13;
30 lid 2 en art. 30c; Verordening&#13;
(EEG) nr. 3508/92 van de Raad&#13;
tot instelling van een geïntegreerd&#13;
beheers- en controlesysteem voor&#13;
bepaalde communautaire steunregelingen&#13;
(GBCS) art. 6 lid 9;&#13;
Verordening (EEG) nr. 3887/92&#13;
van de Commissie houdende uitvoeringsbepalingen&#13;
(GBCS) art. 3, art. 4 leden 1 en 2, art. 9; Algemene&#13;
wet bestuursrecht art. 4:5&#13;
&#13;
Gebruikstitel ‘P’ (erf)pacht. Bij bedrijfscontroles&#13;
AID blijkt geen pachtcontract aanwezig.&#13;
Na 15 mei wordt alsnog een ‘verklaring&#13;
gebruik akkerbouw’ ingezonden. Weigering&#13;
compenserende betaling wegens te laat inzenden&#13;
verklaring. Toetsing aan art. 4:5 Awb.&#13;
GBCS. Aanvulling moet worden beschouwd&#13;
als wijziging aanvraag. Eis beschikbaarheid&#13;
verklaring gebruik akkerland, gelet op GBCS,&#13;
geen disproportionele eis. Sanctiestelsel. Beroep&#13;
ongegrond.</inleiding><content>Uitspraak in de zaak van:&#13;
B.A. Weijenborg, wonende te Hengelo, appellant,&#13;
tegen&#13;
de Minister van Landbouw, Natuurbeheer en&#13;
Visserij, zetelend te ’s-Gravenhage, verweerder.&#13;
1. De procedure&#13;
Op 23 april 1996 heeft het College een&#13;
beroepschrift ontvangen van appellant, waarbij&#13;
deze beroep instelt tegen een besluit van&#13;
verweerder van 18 maart 1996.&#13;
Bij het bestreden besluit heeft verweerder&#13;
beslist op het door appellant gemaakte bezwaar&#13;
tegen de weigering van een compenserende&#13;
betaling op grond van de Regeling steunverlening&#13;
producenten akkerbouwgewassen (Stcrt.&#13;
1992, 231, zoals nadien gewijzigd).&#13;
Op 10 mei 1996 heeft appellant nadere stukken&#13;
ingezonden.&#13;
Verweerder heeft op 19 juli 1996 een verweerschrift&#13;
ingediend. Bij brief van 26 maart 1997&#13;
heeft appellant daarop nog gereageerd.&#13;
Het onderzoek ter zitting heeft plaatsgevonden&#13;
op 16 april 1997. Verweerder heeft zich&#13;
aldaar doen vertegenwoordigen door zijn&#13;
gemachtigde. Appellant is, zoals was aangekondigd,&#13;
niet ter zitting verschenen.&#13;
2. Vaststaande feiten&#13;
Op grond van de gedingstukken zijn de volgende&#13;
feiten en omstandigheden komen vast&#13;
te staan.&#13;
– Appellant heeft op 9 mei 1995 een ‘aanvraag&#13;
oppervlakten 1995’ ingediend voor een aantal&#13;
met snijmaïs ingezaaide percelen ter verkrijging&#13;
van een compenserende betaling in het&#13;
kader van de vereenvoudigde regeling als&#13;
bedoeld in paragraaf 6 van de Regeling steunverlening&#13;
producenten akkerbouwgewassen&#13;
(hierna: de Regeling). Op het desbetreffende&#13;
formulier gaf appellant aan de aanvraag in te&#13;
dienen voor in totaal 6.00 ha granen, geteeld&#13;
op vier percelen. Bij de percelen met de nummers&#13;
1, 2 en 4 gaf hij als gebruikstitel ‘E’ op&#13;
en bij het perceel met nummer 3 ‘P’. Deze&#13;
codes stonden voor ‘eigendom’, respectievelijk&#13;
‘(erf)pacht (goedgekeurd pachtcontract)’.&#13;
– Bij brief van 12 mei 1995 werd appellant&#13;
namens verweerder meegedeeld dat zijn aanvraag&#13;
in behandeling was genomen. Bij schrijven&#13;
van 5 juni 1995 werd hem bericht dat de&#13;
aanvraag was goedgekeurd en dat de bijdrage&#13;
voorlopig was berekend op ƒ 3624,06.&#13;
– Op 16 augustus en 9 oktober 1995 heeft een&#13;
ambtenaar van de Algemene Inspectiedienst&#13;
van verweerders ministerie bedrijfscontroles&#13;
verricht bij appellant. Blijkens het door deze&#13;
ambtenaar uitgebrachte rapport kon appellant&#13;
toen – desgevraagd – geen pachtcontract tonen&#13;
met betrekking tot voormeld perceel nr. 3.&#13;
– Eind oktober 1995 heeft appellant een op&#13;
26 oktober 1995 namens de eigenaar van dat&#13;
perceel ondertekende ‘Verklaring gebruik&#13;
akkerland’ ingezonden, volgens welke verklaring&#13;
het bewuste perceel niet door deze eigenaar&#13;
doch door appellant wordt gebruikt gedurende&#13;
de periode waarin voor appellant de&#13;
verplichtingen gelden die voortvloeien uit de&#13;
Aanvraag oppervlakten.&#13;
– Bij besluit van 29 december 1995 heeft verweerder&#13;
appellants aanvraag voor een compenserende&#13;
betaling alsnog afgewezen.&#13;
– Tegen dat besluit heeft appellant bij verweerder&#13;
bezwaar gemaakt, welk bezwaar door verweerder&#13;
is beschouwd als kennelijk ongegrond.&#13;
– Bij het bestreden besluit heeft verweerder&#13;
op het bezwaar beslist.&#13;
– Tot de door appellant in beroep overgelegde&#13;
stukken behoort een schriftelijke verklaring&#13;
van de huurder van perceel nr. 3, waarin deze&#13;
meedeelt dat hij op mondelinge basis, met&#13;
nadrukkelijke toestemming van de namens de&#13;
eigenaar optredende adjunct-rentmeester, met&#13;
ingang van 3 juni 1993 op jaarbasis het gebruiksrecht&#13;
op dat perceel aan appellant heeft&#13;
gegeven.&#13;
3. Het bestreden besluit&#13;
Verweerder heeft het bezwaar van appellant&#13;
ongegrond verklaard, waartoe hij in hoofdzaak&#13;
het volgende heeft overwogen:&#13;
“Ingevolge het bepaalde in artikel 1, onder s,&#13;
van de Regeling worden die gronden tot het&#13;
bedrijf van de aanvrager gerekend die hij in&#13;
eigendom, (erf)pacht of vruchtgebruik heeft&#13;
danwel in tijdelijk gebruik krachtens een in&#13;
dit artikel genoemde wettelijke regeling.&#13;
Voorts, en dat is in het onderhavige geval van&#13;
belang, worden in het kader van de Regeling&#13;
tot het bedrijf van de aanvrager gerekend de&#13;
gronden die hij blijkens een verklaring van de&#13;
eigenaar, (erf)pachter of vruchtgebruiker, gedurende&#13;
de periode waarvoor de verplichtingen&#13;
uit hoofde van deze regeling zijn aangegaan,&#13;
beheert.&#13;
Dit betekent dat de bedoelde verklaring (Verklaring&#13;
gebruik akkerland) tezamen met de&#13;
aanvraag oppervlakten, mitsdien uiterlijk 15 mei&#13;
van het betrokken verkoopseizoen, moet zijn&#13;
ingediend. Op het moment van indiening van&#13;
de aanvraag oppervlakten gaat men immers de&#13;
verplichtingen in het kader van de Regeling&#13;
aan, en moet voorzien zijn in de mogelijkheid&#13;
tot een adequate controle.&#13;
Ook uit het aanvraagformulier blijkt dat, indien&#13;
akkerland wordt beheerd krachtens een&#13;
Verklaring gebruik akkerland, deze verklaring&#13;
bij de Aanvraag oppervlakten moet worden&#13;
gevoegd. Ik verwijs in dit verband naar artikel&#13;
30, tweede lid van de Regeling.&#13;
Op grond van het voorgaande ben ik van oordeel&#13;
dat perceel 3 niet tot uw bedrijf, zoals&#13;
bedoeld in artikel 1, onder s, van de Regeling,&#13;
gerekend kan worden.&#13;
Het verschil tussen de feitelijke oppervlakte&#13;
en de opgegeven oppervlakte van de percelen&#13;
1, 2 en 4 bedraagt 0,79 ha.&#13;
De oppervlakte van perceel 3 bedraagt 0,50 ha.&#13;
De totale afwijking is dus 1,29 ha.&#13;
Het verschil tussen de opgegeven oppervlakte&#13;
en de feitelijke oppervlakte is derhalve 27,38%&#13;
van de feitelijke totale oppervlakte, mitsdien&#13;
meer dan 20%. Op grond van artikel 30c, eerste&#13;
lid van de Regeling kunt u dan ook niet&#13;
voor een bijdrage in aanmerking komen.”&#13;
4. De argumenten van appellant&#13;
Appellant is van mening dat hem niet kan&#13;
worden tegengeworpen dat hij met betrekking&#13;
tot perceel nr. 3 de ‘Verklaring gebruik&#13;
akkerland’ na 15 mei 1995 heeft ingezonden.&#13;
Op grond van artikel 4:5 van de Algemene&#13;
wet bestuursrecht (Awb) had verweerder hem&#13;
in de gelegenheid moeten stellen zijn aanvraag&#13;
aan te vullen met die verklaring, in plaats van&#13;
negatief te beslissen op de aanvraag wegens&#13;
het niet tijdig overgelegd zijn van de bewuste&#13;
verklaring.&#13;
In reactie op het door verweerder ingediende&#13;
verweerschrift heeft appellant nader aangevoerd&#13;
dat de bij of krachtens de Regeling&#13;
gestelde eisen, inzake het bewijs van de&#13;
gebruikstitel, het bestek van de toepasselijke&#13;
EEG-Verordeningen te buiten gaan, terwijl&#13;
bovendien de in dit geval toegepaste sanctie&#13;
niet evenredig is aan het doel van het betrokken&#13;
controlevoorschrift, gelet op het feit dat&#13;
vaststaat dat appellant de daadwerkelijke&#13;
gebruiker was van het in geding zijnde perceel.&#13;
Appellant beklaagt zich er tenslotte over dat&#13;
verweerder hem niet in de gelegenheid heeft&#13;
gesteld naar aanleiding van zijn bezwaar te&#13;
worden gehoord. Zijn bezwaar was niet kennelijk&#13;
ongegrond, aangezien uit de nader&#13;
overgelegde stukken blijkt dat hij voldoet aan&#13;
de eisen welke de Regeling stelt. Bovendien&#13;
had op de hoorzitting wellicht kunnen blijken&#13;
dat in appellants geval een uitzondering van&#13;
toepassing was op de regel dat na 15 mei de&#13;
aanvraag niet meer mag worden gewijzigd.&#13;
5. De beoordeling van het geschil&#13;
Appellant heeft een onjuiste opgave gedaan&#13;
door op het formulier Aanvraag oppervlakten&#13;
1995 bij perceel nr. 3 de letter ‘P’ als code&#13;
voor de gebruikstitel te vermelden. Immers,&#13;
volgens de aanwijzingen op het formulier had&#13;
appellant deze code slechts mogen vermelden&#13;
indien hij dit perceel gebruikte krachtens erfpacht&#13;
of op basis van een goedgekeurd pachtcontract.&#13;
Vaststaat dat appellant niet krachtens&#13;
een van beide gebruikstitels over de betrokken&#13;
grond heeft beschikt.&#13;
Appellant kan verweerder niet met recht verwijten&#13;
dat deze hem niet in de gelegenheid&#13;
heeft gesteld zijn aanvraag aan te vullen met&#13;
een ‘Verklaring gebruik akkerland’. Het beroep&#13;
dat appellant in dit verband doet op artikel&#13;
4:5 Awb gaat reeds hierom niet op omdat&#13;
verweerder geen reden had om de aanvraag als&#13;
onvolledig te beschouwen en hij de aanvraag&#13;
ook niet als een onvolledige aanvraag heeft&#13;
behandeld. Bij vermelding van de letter ‘P’&#13;
behoeft immers niet een akte van erfpacht of&#13;
een goedgekeurd pachtcontract bij de aanvraag&#13;
te worden overgelegd.&#13;
Ook nadat – pas in augustus 1995 – aan de&#13;
zijde van verweerder was gebleken dat appellant&#13;
niet in het bezit was van een goedgekeurd&#13;
pachtcontract, behoefde verweerder appellant&#13;
niet in de gelegenheid te stellen zijn aanvraag&#13;
aan te vullen met een ‘Verklaring gebruik&#13;
akkerland’, althans behoefde hij appellant na&#13;
die aanvulling niet te behandelen als ware&#13;
diens aanvraag uiterlijk 15 mei 1995 met die&#13;
verklaring ingediend. Ingevolge artikel 7, eerste&#13;
en tweede lid, van de Regeling – welke&#13;
bepalingen overeenstemmen met artikel 4,&#13;
tweede lid, van Verordening (EEG) nr. 3887/92&#13;
van de Commissie, zoals gewijzigd bij Verordening&#13;
(EEG) nr. 229/95 – mocht de aanvraag&#13;
na laatstgenoemde datum op het hier van&#13;
belang zijnde punt namelijk niet meer worden&#13;
gewijzigd. De aanvulling van de aanvraag met&#13;
een ‘Verklaring gebruik akkerland’ welke een&#13;
correctie inhield van de in de oorspronkelijke&#13;
aanvraag vermelde gebruikstitel, moet worden&#13;
beschouwd als een wijziging van de aanvraag&#13;
zelf. Het College vindt hiervoor een bevestiging&#13;
in artikel 6, negende lid, van de in&#13;
Nederland rechtstreeks toepasselijke Verordening&#13;
(EEG) nr. 3508/92 van de Raad, welk&#13;
artikellid bepaalt dat wanneer een steunaanvraag&#13;
of de wijzigingen daarop vergezeld&#13;
moeten gaan van aanvullende documenten,&#13;
deze documenten worden geacht deel uit te&#13;
maken van de aanvraag.&#13;
Het College verwerpt ook de stelling van&#13;
appellant dat de eis van de beschikbaarheid&#13;
van een goedgekeurd pachtcontract dan wel&#13;
de overlegging bij de aanvraag van een ‘Verklaring&#13;
gebruik akkerland’ uitgaat boven de&#13;
voorwaarden waaraan de communautaire&#13;
regelgeving de toekenning van een compenserende&#13;
betaling voor akkerland bindt. In dit&#13;
verband overweegt het College dat ingevolge&#13;
artikel 4, eerste lid, van meergenoemde Verordening&#13;
(EEG) nr. 3887/92 een steunaanvraag&#13;
‘oppervlakten’ alle nodige gegevens moet&#13;
bevatten, waaronder de voor de identificatie&#13;
van alle percelen landbouwgrond van het&#13;
bedrijf benodigde gegevens. Blijkens artikel 3&#13;
van deze Verordening moeten de Lid-Staten&#13;
de nodige maatregelen nemen om te garanderen&#13;
dat de percelen landbouwgrond op betrouwbare&#13;
wijze worden geïdentificeerd, met&#13;
name door te verlangen dat de steunaanvragen&#13;
‘oppervlakten’ vergezeld gaan van de door de&#13;
bevoegde instanties bepaalde gegevens of&#13;
documenten die het mogelijk maken elk perceel&#13;
landbouwgrond te lokaliseren en te&#13;
meten. Naar het oordeel van het College moeten&#13;
daaronder, gelet op de kennelijke strekking&#13;
van voornoemde bepalingen, tevens die&#13;
gegevens of documenten worden begrepen die&#13;
het mogelijk maken een in de steunaanvraag&#13;
opgegeven perceel landbouwgrond te identificeren&#13;
als een perceel dat – gedurende de relevante&#13;
periode – behoort tot het bedrijf van de&#13;
aanvrager. Niet valt in te zien dat in dit kader&#13;
de eis, in voorkomende gevallen, van een&#13;
goedgekeurd pachtcontract of een bij de aanvraag&#13;
over te leggen ‘Verklaring gebruik&#13;
akkerland’ overbodig of disproportioneel zou&#13;
zijn.&#13;
Appellant betwist niet dat met de correcties&#13;
die verweerder heeft toegepast in verband met&#13;
de – tevens in andere opzichten – onjuiste&#13;
opgaven in de aanvraag zoals die vóór 15 mei&#13;
1995 door appellant werd ingediend, meer&#13;
dan 20% van de feitelijke totale oppervlakte is&#13;
gemoeid. Aangezien artikel 7, eerste en tweede&#13;
lid, van de Regeling, hiervoor reeds&#13;
genoemd, zich er tegen verzet dat dit verschil&#13;
geheel of gedeeltelijk wordt gecompenseerd&#13;
door wijzigingen na 15 mei 1995, zoals de&#13;
toevoeging aan de aanvraag van de ‘Verklaring&#13;
gebruik akkerland’, moet de conclusie zijn dat&#13;
verweerder terecht in verband met het bepaalde&#13;
bij artikel 30c, eerste en tweede lid, van de&#13;
Regeling de aanvraag heeft afgewezen.&#13;
De nationale bepalingen die tot deze sanctie&#13;
nopen alsmede die welke de zwaarte van de&#13;
sanctie regelen, berusten rechtstreeks op de&#13;
toepasselijke communautaire regels. Wat&#13;
betreft de zwaarte van de sanctie wijst het&#13;
College op artikel 9, tweede lid, van Verordening&#13;
(EEG) nr. 3887/92 dat een naar de grootte&#13;
van het verschil tussen opgegeven en feitelijk&#13;
geconstateerde oppervlakte gedifferentieerde&#13;
sanctionering voorschrijft. Daarom&#13;
bestaat er geen grond voor de stelling van appellant&#13;
dat verweerder op grond van het evenredigheidsbeginsel&#13;
in dit geval geen sanctie of&#13;
een lichtere sanctie had moeten toepassen.&#13;
De argumenten op grond waarvan appellant&#13;
meent dat verweerder er niet van had mogen&#13;
afzien hem te horen, falen eveneens. Voor&#13;
zover hij ervan uitgaat dat het hem kon baten&#13;
na 15 mei 1995 nog het bewijs te leveren dat&#13;
perceel nr. 3 behoorde tot de door hem&#13;
beheerde landbouwgronden, berust die veronderstelling,&#13;
blijkens hetgeen hiervoor is&#13;
overwogen, op een miskenning van de van&#13;
toepassing zijnde voorschriften. Voor zover&#13;
hij beoogt te stellen dat het horen een (ander)&#13;
feit aan het licht had kunnen brengen op&#13;
grond waarvan krachtens een uitzonderingsbepaling&#13;
een wijziging van de aanvraag na&#13;
15 mei 1995 had kunnen worden toegestaan,&#13;
moet die stelling worden gepasseerd, nu&#13;
appellant niet tevens heeft aangegeven om&#13;
welk feit het dan zou kunnen gaan.&#13;
Nu niet is gebleken dat het bestreden besluit&#13;
rechtens geen stand zou kunnen houden,&#13;
moet het beroep ongegrond worden verklaard.&#13;
Het College acht geen grond aanwezig voor&#13;
het met toepassing van artikel 8:75 Awb veroordelen&#13;
van een partij in de kosten die de&#13;
andere partij in verband met de behandeling&#13;
van het beroep heeft moeten maken.&#13;
6. Beslissing&#13;
Het College verklaart het beroep ongegrond.</content><legacyfootnotes/><footnotes><footnote/></footnotes><auteurs/><published>1999-07-01 00:00:00</published><modified>1996-05-07 00:00:00</modified><editiondate>1999-07-01</editiondate><htmlpath>https://denhollander.info/artikel/4829</htmlpath></article>
</articles></edition>