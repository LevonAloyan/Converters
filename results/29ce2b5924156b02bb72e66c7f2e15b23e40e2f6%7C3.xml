<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2003</searchword><id>4449</id><udhid>UDH:TvAR/4449</udhid><titel>MKZ en eigendom; een onderzoek naar de eigendomsontneming van vee aan particulieren en veehouders door de overheid tijdens de MKZ-crisis</titel><searchwords><searchword>TvAR 3/2003</searchword><searchword>UDH:TvAR/4449</searchword></searchwords><attachments><attachment><name>2003_nr 3_Artikel_Storm.pdf</name><extention>pdf</extention><url>https://denhollander.info/download/4394/ci</url></attachment></attachments><inleiding>&#13;
Agrarisch Nederland werd in het voorjaar van 2001 getroffen door een mond- en klauwzeerepidemie. &#13;
Om verdere verspreiding van het mond- en klauwzeervirus te voorkomen werd door de overheid op grote schaal de eigendom van vee ontnomen aan veehouders en particulieren. Dit geschiedde door middel van onteigening. Vee, besmet of niet, moest het veld ruimen. Duizenden dieren werden in beslag genomen en vervolgens gedood en vernietigd. De overheid voerde dit ‘stamping out’-beleid op grond van economische belangen: sinds 1991 is vaccinatie in de EU tegen mond- en klauwzeer (MKZ) verboden, omdat bestrijding van een MKZ-epidemie goedkoper zou zijn. Tevens zou het niet vaccineren van de Europese veestapel een uitbreiding betekenen van de exportmogelijkheden naar landen als Japan en de VS. Men kan zich echter afvragen of dit economische belang voldoende gerechtvaardigd is: speelt het dierenbelang dan geen rol? In 1981 is immers de intrinsieke waarde van het dier uitgangspunt geworden van dierenbeschermingswetgeving. Erkenning van deze waarde heeft tot gevolg dat een afweging moet worden gemaakt tussen het dierenbelang en het belang van de mens, in casu het economisch belang. Het lijkt erop dat de overheid tijdens de MKZ-crisis aan dit belangrijke principe voorbij is gegaan.&#13;
</inleiding><content>&#13;
1.	Inleiding&#13;
&#13;
De MKZ-crisis heeft Nederland maandenlang in zijn greep gehad. Dagelijks verschenen op de televisie en in de kranten beelden van dode dieren, die in de bek van een grijper bengelden. Dit heeft tot grote verontwaardiging geleid bij de Nederlandse bevolking. Acties van dierenbelangenorganisaties konden dan ook rekenen op veel steun. In dit artikel staat de vraag centraal of de overheid tijdens de MKZ-crisis een voldoende gerechtvaardigd belang had om de eigendom aan veehouders en particulieren te ontnemen. Verder wordt getracht een zo compleet mogelijk beeld te geven van MKZ. Vervolgens wordt het wettelijk kader op nationaal en Europees niveau geschetst, waarbinnen de bestrijding van MKZ plaatsvindt. Tevens wordt een uitgebreide beschrijving gegeven van het eigendomsrecht op dieren. Daarbij zal zowel het Nederlandsrechtelijke als het Europeesrechtelijke eigendomsbegrip worden uiteengezet. Tenslotte zal aandacht worden geschonken aan de intrinsieke waarde van het dier en de consequenties, die erkenning van deze waarde heeft voor de getroffen dieren in de MKZ-crisis.&#13;
&#13;
2.	MKZ onder de loep&#13;
&#13;
MKZ is een zeer besmettelijke ziekte, die voorkomt bij evenhoevigen - geiten, varkens, runderen, schapen, maar ook wilde zwijnen, herten, reeën en een aantal dierentuindieren - en wordt veroorzaakt door een virus. Mensen, katten, paarden en pluimvee zijn niet vatbaar voor MKZ. Ze kunnen wel fungeren als vector.  Het MKZ-virus wordt verspreid via adem, speeksel, mest, urine, besmet bloed en sperma. Verspreiding kan zeer snel plaatsvinden bij vervoersbewegingen van besmette dieren, omdat er dan sprake is van rechtstreeks contact.  &#13;
Runderen en varkens vertonen bij MKZ onder meer de volgende ziekteverschijnselen: koorts, kreupelheid, blaarvorming in en op de mond, neus, klauwen en tepels. Bij geiten en schapen zijn deze verschijnselen niet duidelijk waarneembaar. Vaak zijn deze dieren kreupel.&#13;
	Er bestaan geen geneesmiddelen voor MKZ. De meeste dieren herstellen na enkele weken vanzelf. Preventief vaccineren is mogelijk. Het vaccin is echter niet verkrijgbaar voor dierenartsen. De reden hiervoor is gelegen in het later aan de orde komende Europese non-vaccinatiebeleid. ID-Lelystad maakt en bewaart als enige het vaccin. &#13;
	MKZ komt met name voor in Afrika, Azië, Zuid-Amerika en het Midden-Oosten. De EU probeert MKZ sinds de instelling van het non-vaccinatiebeleid (1992) buiten de Europese grenzen te houden, door middel van een buffergebied ten oosten van de bosbouw in Turkije. In dit gebied wordt intensief tegen MKZ gevaccineerd. Dat dit buffergebied geen soelaas biedt tegen MKZ-uitbraken in de EU is begin 2001 wel gebleken. Japan, Australië, Nieuw-Zeeland en Noord-Amerika zijn MKZ-vrij. &#13;
	Indien men naar de geschiedenis kijkt, ziet men dat MKZ van alle tijden is. De oudste melding van MKZ in Nederland dateert van 1686. Er bestaat een uitvoerige beschrijving van de MKZ-epidemie van 1911. Deze is vervat in een rapport van H. Remmelts, inspecteur van de Veeartsenijkundige dienst. In het rapport worden ook MKZ-bestrijdingsmaatregelen besproken, zoals een aangifteplicht van MKZ-gevallen, stalinspecties, afzondering of afmaking van ziek en verdacht vee en het verbod van het houden van markten en tentoonstellingen etc. &#13;
	Vanaf 1940 begon men tegen MKZ te vaccineren. Dit kon echter niet verhinderen dat zich in 1962 en 1984 MKZ-uitbraken voordeden. Rond 1991 werd de EU MKZ-vrij verklaard.  In februari 1992 is de EU bij het Verdrag van Maastricht  overgestapt op een non-vaccinatiebeleid om puur economische redenen: preventief vaccineren zou nadelig zijn voor de exportpositie van Nederland. De antilichamen, die het vaccin veroorzaakt, zijn niet te onderscheiden van dieren die gevaccineerd zijn. Gevolg is dat landen de import uit een vaccinerend land niet meer vertrouwen en de import stoppen.  Daarnaast is uit een modelstudie door Wageningen Universiteit gebleken dat preventief vaccineren kostbaarder zou zijn dan het bestrijden van MKZ:  vaccinatie tegen MKZ zou ongeveer 12 miljoen euro per jaar kosten, terwijl bij niet-vaccinatie de exportmogelijkheden naar landen als Zuid-Korea, Japan en de Verenigde Staten kunnen worden verruimd. Dit zou Nederland 19 miljoen euro per jaar opleveren.&#13;
	Het Ministerie van Landbouw, Natuurbeheer en Visserij (LNV) is verantwoordelijk voor de uitvoering van het MKZ-bestrijdingsbeleid. Deze uitvoering geschiedt onder meer op basis van de Gezondheids- en Welzijnswet voor Dieren (GWWD). Indien er sprake is van calamiteiten, bestaat er een op de GWWD gebaseerd draaiboek MKZ.  Tevens moet worden voldaan aan de hiervoor geldende Europese regelgeving. Vuistregel bij bestrijding is dat contacten tussen dieren van verschillende bedrijven en contacten tussen mensen en (MKZ-gevoelige) dieren moeten worden vermeden.&#13;
&#13;
3.	Wettelijk kader aanpak MKZ&#13;
&#13;
Op deze plaats zal het wettelijk kader worden geschetst, waarbinnen MKZ wordt bestreden. Eerst komt de nationale wetgeving, bestaande uit relevante bepalingen uit de GWWD en de daarop gebaseerde uitvoeringsbesluiten, aan de orde. Daarna volgt een uiteenzetting van de wetgeving op Europees niveau. Het betreft richtlijnen van de Raad van de Europese Gemeenschappen en beschikkingen van de Europese Commissie. Tenslotte zal uitvoerig het Europees non-vaccinatiebeleid worden belicht, dat in 1992 bij het Verdrag van Maastricht is ingesteld.&#13;
&#13;
3.1	Nationaal recht&#13;
&#13;
3.1.1	Hoofdstuk II afdeling 3 GWWD&#13;
&#13;
Hoofdstuk II afdeling 3 GWWD (art. 15 t/m 32) bevat een aantal bepalingen met betrekking tot de bestrijding van besmettelijke dierziekten. Op grond van deze bepalingen kan de Minister van LNV maatregelen treffen.&#13;
&#13;
	Art. 15: Toepassingsgebied&#13;
Artikel 15 lid 1 sub a GWWD verklaart hoofdstuk II afdeling 3 van deze wet van toepassing op door de Minister van LNV aangewezen besmettelijke dierziekten bij vee. In de Regeling aanwijzing besmettelijke dierziekten  &#13;
worden deze ziekten opgesomd. MKZ wordt in artikel 2 sub b van de Regeling als besmettelijke dierziekte bij vee aangewezen. Deze aanwijzing heeft tot gevolg dat bij (verdenking van) een MKZ-uitbraak de bestrijdingsmaatregelen uit hoofdstuk II afdeling 3 GWWD kunnen worden toegepast.&#13;
	MKZ levert geen gevaar op voor de volksgezondheid. Daarom is in deze kwestie geen rol weggelegd voor de Minister van Welzijn, Volksgezondheid en Cultuur (art. 15 lid 3 GWWD).&#13;
	Artikel 2 van het Besluit verdachte dieren  bepaalt, wanneer dieren als (MKZ-)verdachte dieren  worden aangemerkt. Dit is het geval indien:&#13;
a.	de aangewezen ambtenaar  bij de dieren verschijnselen meent te bespeuren van MKZ, òf&#13;
b.	de dieren zich met zieke of verdachte dieren in dezelfde verblijfplaats bevinden of binnen de in artikel 3 van het Besluit genoemde termijn (i.g.v. MKZ 14 dagen, art. 3 sub b) hebben bevonden dan wel binnen deze termijn daarmee in aanraking zijn geweest, òf&#13;
c.	de aangewezen ambtenaar redenen heeft om aan te nemen dat de dieren in de gelegenheid zijn geweest om te worden besmet, en de diersoort vatbaar is voor MKZ. Het betreft vooral dieren die zijn gevaccineerd of dieren waarvan de status onbekend is, doordat ze niet geïdentificeerd of geregistreerd zijn. &#13;
Dieren, die op grond van artikel 2 sub a worden aangemerkt als verdachte dieren, blijven verdacht totdat de MKZ-verschijnselen hebben opgehouden te bestaan of de aangewezen ambtenaar bijvoorbeeld uit de resultaten van laboratoriumonderzoek de overtuiging heeft verkregen, dat de dieren niet aan MKZ lijden (art. 4 Besluit verdachte dieren). Worden de dieren op basis van artikel 2 sub b of c gekwalificeerd als MKZ-verdacht, dan blijft deze verdenking gedurende een periode van 21 dagen van kracht (art. 5 lid 1 sub b Besluit verdachte dieren). Deze periode vangt aan op de dag waarop de dieren volgens de aangewezen ambtenaar voor het laatst hebben blootgestaan aan het risico om te worden besmet (art. 5 lid 2). De aangewezen ambtenaar is echter bevoegd om een verdenkingsperiode vast te stellen, die afwijkt van de in lid 1 genoemde periode (art. 5 lid 3). De uitslag van een laboratoriumonderzoek kan hiertoe aanleiding geven.  De houder van de verdachte dieren wordt door de aangewezen ambtenaar schriftelijk op de hoogte gebracht van het tijdstip, waarop de verdenking is ontstaan en het tijdstip, waarop de verdenking eindigt. De ambtenaar stelt tevens vast welke op het bedrijf aanwezige dieren verdacht of reeds ziek waren op het tijdstip waarop de verdenking is ontstaan (art. 24 GWWD).&#13;
&#13;
	Art. 17: Besmettingspreventie&#13;
Ingevolge artikel 17 lid 1 GWWD kan de minister van LNV, hetzij voor heel Nederland, hetzij voor bepaalde gedeelten daarvan, bevelen dat dieren die door een besmettelijke dierziekte kunnen worden aangetast, daartegen op een door hem te bepalen wijze voorbehoedend worden behandeld, worden gemerkt, worden opgesloten of aangelijnd, dan wel andere maatregelen bevelen om overbrenging van besmetting te voorkomen. Dit artikel had als basis kunnen fungeren voor de jaarlijkse enting van rundvee tegen MKZ. Nederland is echter, zoals gezegd, overgegaan op een non-vaccinatiebeleid. Het artikel dient wel als grondslag voor noodvaccinaties.&#13;
&#13;
	Art. 18: Verspreidingsregime&#13;
De Minister van LNV kan op basis van artikel 18 GWWD, hetzij voor Nederland, hetzij voor bepaalde gedeelten daarvan:&#13;
a.	schorsing van markten, waarop dieren van door hem aangewezen soorten of categorieën van dieren worden verhandeld en sluiting van diergaarden en daarmee vergelijkbare inrichtingen bevelen, dan wel markten, diergaarden of vergelijkbare inrichtingen verbieden als niet wordt voldaan aan door hem te stellen regelen.&#13;
b.	het op een plaats bijeenbrengen van dieren van door hem aangewezen soorten of categorieën van dieren afkomstig van verschillende plaatsen verbieden of daaromtrent regels stellen.&#13;
Het begrip ‘plaatsen’ geeft aan dat bovenstaande maatregelen zich niet beperken tot het bedrijfsmatig houden van dieren. Ze kunnen betrekking hebben op de aanvoer naar en de afvoer van dieren van markten en andere plaatsen, waarop dieren afkomstig van verschillende plaatsen bijeen worden gebracht, alsmede de controle daarop. Deze controle houdt onder meer afgifte van bewijsstukken en de verzegeling van vervoermiddelen in (art. 18 lid 2 GWWD). Het derde lid van artikel 18 GWWD vermeldt dat, indien een bevel of verbod, als bedoeld in lid 1, van kracht is, het niet is toegestaan dieren ten aanzien waarvan het bevel of verbod geldt op de in lid 1 genoemde plaatsen aanwezig te hebben onderscheidenlijk aldaar aanwezig te hebben in strijd met de regels, die op grond van lid 1 zijn gesteld.&#13;
&#13;
	Art. 19: Kennisgeving bij verdenking besmettelijke dierziekte&#13;
Indien een dier verschijnselen van MKZ vertoont, is de houder verplicht hiervan aangifte te doen bij de burgemeester van de gemeente, waar het dier zich bevindt (art. 19 lid 1 GWWD). De burgemeester is gehouden van deze aangifte melding te doen aan de ambtenaren die door de Minister van LNV zijn aangewezen (art. 19 lid 2 GWWD).  Ook dierenartsen zijn verplicht om van door hen opgemerkte gevallen van MKZ onverwijld kennis te geven aan de door de Minister van LNV aangewezen ambtenaar en aan de burgemeester van de gemeente waar het dier aanwezig is (art. 100 GWWD).&#13;
&#13;
	Art. 20: Inlichtings- en medewerkingsplicht&#13;
Als de houder van een dier vermoedt dat dit dier door MKZ is aangetast of als de houder door een dierenarts of een in artikel 114 GWWD bedoelde ambtenaar van een dergelijk vermoeden wordt verwittigd, heeft hij de verplichting deze naar waarheid alle inlichtingen te verstrekken en alle medewerking te verlenen. Deze verplichting is in de wet neergelegd om de ziekte zo snel mogelijk te kunnen traceren, de haard van de ziekte op te sporen en te kunnen achterhalen waarheen dieren van besmette bedrijven zijn afgevoerd. &#13;
&#13;
	Art. 21: Maatregelen ziektebestrijding&#13;
Een door de Minister van LNV aangewezen ambtenaar deelt de burgemeester zo spoedig mogelijk mede welke bestrijdingsmiddelen hij noodzakelijk acht. Deze mededeling kan worden voorafgegaan door overleg met het hoofd van de gezondheidsdienst (art. 21 lid 1 GWWD). De burgemeester neemt zo spoedig mogelijk de noodzakelijk geachte maatregelen (art. 21 lid 2 GWWD). In spoedeisende gevallen kan de directeur van de Veterinaire Dienst deze maatregelen zelf nemen. Hij dient de burgemeester onmiddellijk daarvan in kennis te stellen (art. 21 lid 3 GWWD).&#13;
&#13;
	Art. 22: Aard van de maatregelen ziektebestrijding&#13;
In artikel 22 lid 1 GWWD wordt een opsomming gegeven van de maatregelen, die op grond van artikel 21 GWWD kunnen worden getroffen als zich een MKZ-uitbraak voordoet. Deze maatregelen kunnen onder meer inhouden het afzonderen van zieke en verdachte dieren (sub a), het door het plaatsen van kentekenen besmet of van besmetting verdacht verklaren van gebouwen en terreinen (sub d), het doden van zieke, verdachte dieren (sub f) en het onschadelijk maken van gestorven, zieke en verdachte dieren en van producten en voorwerpen, die besmet zijn of ervan verdacht worden gevaar op te leveren voor verspreiding van smetstof (sub g).&#13;
&#13;
	Art. 23: Wijze van uitvoering, waarschuwingsborden en kentekenen&#13;
Artikel 23 lid 1 GWWD bevat een regeling ten aanzien van de in artikel 22 bedoelde waarschuwingsborden en kentekenen, waarvoor de Minister van LNV het model vaststelt. Tevens dient het artikel als basis voor het vaststellen van uitvoeringsvoorschriften ten opzichte van de in artikel 22 bedoelde maatregelen. De burgemeester van de betrokken gemeente verleent zijn medewerking bij de plaatsing en verwijdering van de waarschuwingsborden en kentekenen (art. 23 lid 2 GWWD).&#13;
&#13;
	Art. 25: Vervoersverbod, toegangsverbod en ontheffing&#13;
In artikel 25 worden de gevolgen geregeld van het besmet of van besmetting verdacht verklaren van gebouwen en terreinen. De gevolgen houden beperkingen in, die in dat geval gelden ten aanzien van het aan- of afvoeren van dieren en de toegang van personen.&#13;
	“Het is verboden dieren van bij of krachtens algemene maatregel van bestuur aangewezen soorten of categorieën van dieren, dan wel bij of krachtens algemene maatregel van bestuur aangewezen producten of voorwerpen te vervoeren van of naar gebouwen en terreinen, waar een kenteken, als bedoeld in artikel 22, eerste lid, is geplaatst” (art. 25 lid 1 GWWD). Aan deze bepaling is uitvoering gegeven door middel van het Besluit vervoer van en naar besmette of van besmetting verdachte gebouwen of terreinen. &#13;
	Alle soorten en categorieën van dieren, producten of voorwerpen, waarvan vervoer is verboden van gebouwen en terreinen waar een kenteken als bedoeld in artikel 22 lid 1 GWWD is geplaatst, worden in artikel 2 sub b van het Besluit bij MKZ aangewezen: “alle soorten of categorieën van dieren, voertuigen, vlees of kadavers van herkauwers of varkens, diervoeders, gereedschap, voorwerpen of andere stoffen welke dragers van smetstof kunnen zijn”.&#13;
	Ten aanzien van verboden vervoer naar gebouwen en terreinen met een kenteken ex. artikel 22 lid 1 GWWD worden in artikel 3 sub b van het Besluit bij MKZ aangewezen: “alle soorten of categorieën van dieren en voertuigen.”&#13;
	Tevens kunnen op grond van artikel 4 lid 1 van het Besluit ten opzichte van de in de artikelen 2 en 3 genoemde dierziekten, waaronder MKZ, nog andere dieren, producten of voorwerpen worden aangewezen om te voorkomen dat de ziekte op andere EU-lidstaten overslaat.&#13;
	Artikel 25 lid 2 GWWD bepaalt dat de toegang tot gebouwen en terreinen waar een kenteken ex. artikel 22 lid 1 is geplaatst of door de Minister van LNV aangewezen gedeelten daarvan aan anderen dan door de Minister aangewezen personen of groepen van personen verboden is. Die personen of groepen zijn aangewezen in artikel 2 van de Regeling toegang personen of groepen van personen tot besmette of van besmetting verdachte gebouwen en terreinen.  Toegang hebben onder meer de houder van de dieren, die zich in de gebouwen, op de terreinen dan wel gedeelten van gebouwen en terreinen bevinden (sub a), ambtenaren van de Veterinaire Dienst van het Ministerie van LNV (sub c) en de dierenarts, die de dieren behandelt (sub e). Andere personen dan genoemd in de Regeling kunnen op basis van artikel 25 lid 3 GWWD toch toegang tot het terrein of gebouw verkrijgen, indien een door de Minister aangewezen ambtenaar van oordeel is, dat er geen gevaar voor verspreiding van smetstof ontstaat.&#13;
&#13;
	Art. 26: Ontsmettingsgebod&#13;
Artikel 26 GWWD heeft ook betrekking op de gevolgen van het besmet of van besmetting verdacht verklaren van gebouwen en terreinen, te weten de verplichting tot ontsmetting bij het verlaten van de betrokken terreinen en gebouwen. Het is verboden om terreinen en gebouwen, waar een kenteken als bedoeld in artikel 22 lid 1 is geplaatst te verlaten, tenzij men de ontsmettingsmaatregelen toepast die de minister van LNV heeft voorgeschreven (art. 26 lid 1 GWWD). Deze ontsmettingsmaatregelen zijn opgenomen in artikel 2 van de Regeling inzake het verlaten van besmette of van besmetting verdachte gebouwen en terreinen.  De burgemeester stelt de ontsmettingsmiddelen ter beschikking (art. 26 lid 2 GWWD).&#13;
&#13;
	Art. 27 en 28: Kennisgeving, last tot doden&#13;
De artikelen 27 en 28 GWWD zijn van toepassing op loslopende dieren. De burgemeester kan ten aanzien van deze dieren bevelen dat ze moeten worden vastgelegd of opgesloten (art. 27 GWWD). Het betreft hier dieren die in de gemeente of in een bepaald gedeelte aanwezig zijn en tot de soorten dieren behoren, die door de burgemeester zijn aangewezen. Indien de dieren na een dergelijk bevel niet worden vastgelegd of opgesloten, mogen ze op last van de burgemeester worden gedood (art. 28 GWWD).&#13;
&#13;
	Art. 29: Verblijfsplicht&#13;
In artikel 29 lid 1 GWWD wordt de houder van een ziek of verdacht dier verplicht er zorg voor te dragen dat dit dier zijn verblijfplaats niet verlaat. Dit is alleen mogelijk met toestemming of krachtens bevel van een door de Minister van LNV aangewezen ambtenaar. Aan de toestemming kunnen beperkingen en voorschriften worden verbonden (art. 29 lid 2 GWWD).&#13;
&#13;
	Art. 30: Oplegging vervoersverbod&#13;
De Minister van LNV is bevoegd om op grond van artikel 30 lid 1 GWWD "het vervoeren van dieren van een door hem te bepalen soort, van deze diersoort afkomstige producten, diervoeder alsmede andere producten en voorwerpen welke dragers van smetstof kunnen zijn, uit, naar of binnen Nederland of bepaalde gedeelten van Nederland (te) verbieden, dan wel (te) verbieden indien niet wordt voldaan aan door hem te stellen regelen." Dit artikel vormt dus de basis voor vervoersverboden die doorgaans in het kader van dierziektebestrijding worden uitgevaardigd.&#13;
	Artikel 30 lid 2 GWWD stelt een door de Minister aangewezen ambtenaar in staat het vervoeren van dieren van een door hem te bepalen soort te verbieden in een gebied met een straal van 10 km of minder rondom een terrein of gebouw dat besmet of verdacht is verklaard door plaatsing van een kenteken ex. artikel 22 lid 1 GWWD.&#13;
	Rondom het gebied worden waarschuwingsborden geplaatst (art. 30 lid 3 GWWD). De Minister kan ten aanzien van gezonde dieren die in het gebied aanwezig zijn, een verblijfsplicht op grond van artikel 29 GWWD opleggen (art. 30 lid 4 GWWD).&#13;
	De Regeling betreffende maatregelen ter voorkoming van overbrenging besmetting,  die op artikel 30 GWWD is gefundeerd bevat in artikel 3 een vervoersverbod ten aanzien van runderen, die na 28 februari 1991 tegen MKZ zijn gevaccineerd. Dit verbod is het gevolg van het non-vaccinatiebeleid tegen MKZ, waarop Nederland sinds 1992 is overgegaan. Alleen in noodgevallen kan de Minister op verzoek van een belanghebbende van dit verbod vrijstelling verlenen (art. 107 GWWD). Hierbij moet men denken aan het besluit tot noodvaccinatie n.a.v. een MKZ-uitbraak. &#13;
&#13;
	Art. 31: Bekendmaking&#13;
In zeer spoedeisende gevallen kan het onacceptabel zijn dat de regelingen krachtens hoofdstuk II afdeling 3 GWWD pas in werking treden nadat ze in de Nederlandse Staatscourant bekend zijn gemaakt (art. 4 Bekendmakingswet). Daarom is de Minister op grond van artikel 31 GWWD bevoegd om de regelingen op een andere wijze bekend te maken. Deze bekendmaking heeft hetzelfde effect als de officiële bekendmaking in de Nederlandse Staatscourant. De regels treden onmiddellijk in werking. &#13;
&#13;
	Art. 32: Afwijken bepalingen Meststoffenwet&#13;
Sommige omstandigheden noodzaken ertoe om ten opzichte van de mest van ziek of verdachte dieren maatregelen voor te schrijven of regels te stellen, die afwijken van het bepaalde bij of krachtens de Meststoffenwet.  Artikel 32 GWWD biedt hiervoor de basis.&#13;
&#13;
3.1.2	Hoofdstuk III afdeling 3 GWWD: artikelen 43 en 44&#13;
&#13;
Eén van de maatregelen tijdens een MKZ-epidemie is het doden van zieke en verdachte dieren (art. 22 lid 1 sub f GWWD). Het doden dient te gebeuren met inachtneming van de artikelen 43 en 44 van hoofdstuk III afdeling 3 GWWD en de daarop gebaseerde algemene maatregelen van bestuur.&#13;
&#13;
	Art. 43: Verbod tot doden&#13;
Artikel 43 GWWD verbiedt het doden van dieren in andere dan bij algemene maatregel van bestuur geregelde gevallen. Dit artikel is slechts van toepassing op gehouden dieren (art.1 j° art. 43 GWWD). Bij de aan te wijzen gevallen waarin dieren wel mogen worden gedood, moet onder meer worden gedacht aan het doden in het kader van de dierziektenbestrijding.  Het is dus toegestaan ter bestrijding van MKZ dieren te doden.&#13;
&#13;
	Art. 44 lid 1 en 2: Regelen stellen omtrent het doden&#13;
Artikel 44 lid 1 GWWD bepaalt dat bij of krachtens AMvB regelen worden gesteld omtrent het doden van dieren van bij die AMvB aangewezen soorten of categorieën van dieren. De regelen moeten onder meer betrekking hebben op de wijze waarop, de situatie waarin en de personen door wie de dieren mogen worden gedood (art. 44 lid 2 GWWD).&#13;
	Het Besluit doden van dieren  geeft uitvoering aan dit artikel en strekt er uitsluitend toe om het welzijn van dieren tijdens het dodingsproces te waarborgen.  In het besluit is bepaald dat het onder meer van toepassing is op zoogdieren (art. 2 lid 1) en dat de dieren bij het verplaatsen, onderbrengen, fixeren, bedwelmen, slachten of doden elke vermijdbare opwinding of pijn of elk vermijdbaar lijden moet worden bespaard (art. 3). Deze taken mogen uitsluitend worden uitgevoerd door personen die de nodige kennis en vaardigheden bezitten om de taken humaan en doeltreffend uit te voeren (art. 4 lid 1). De dieren moeten worden gedood door toepassing van een adequate dodingsmethode (art. 5). De artikelen 5, 12, 13 en 15 gelden niet, indien de dieren worden gedood in het kader van bestrijding van een besmettelijke dierziekte, zoals MKZ (art. 6 sub c).&#13;
	In geval van een besmettelijke dierziekte moet het doden ingevolge de nog aan de orde komende richtlijn 93/119/EG inzake de bescherming van dieren bij het slachten of doden, plaatsvinden. Dit blijkt uit artikel 14 van de richtlijn. Het gaat dan uitsluitend om het doden van productiedieren.&#13;
	De Regeling doden van dieren  is gebaseerd op zowel het Besluit als de richtlijn. Ze geeft nadere invulling voor de toepassing van de bedwelmings- en dodingsmethoden die in de bijlagen C en F van de richtlijn zijn beschreven. De invulling vindt onder meer plaats op grond van een in artikel 10 van het Besluit gecreëerde bevoegdheid. &#13;
&#13;
3.2	Europees recht&#13;
&#13;
3.2.1	Richtlijn 85/511/EEG&#13;
&#13;
Richtlijn 85/511/EEG van de Raad van de Europese Gemeenschappen d.d. 18 november 1985 tot vaststelling van gemeenschappelijke maatregelen ter bestrijding van mond- en klauwzeer  geeft gedetailleerde instructies hoe gehandeld moet worden, als in een van de EU-lidstaten MKZ wordt geconstateerd. Op 26 juni 1990 is ze bij richtlijn 90/423/EEG  gewijzigd, onder meer ter uitvoering van het non-vaccinatiebeleid.&#13;
	In richtlijn 85/511/EEG komen hoofdzakelijk vier onderwerpen aan de orde:&#13;
1.	een geheel van voorschriften voor het geval dat er een verdenking van besmetting van MKZ is gerezen;&#13;
2.	een geheel van voorschriften voor het geval dat er daadwerkelijk sprake is van een MKZ-besmetting;&#13;
3.	een vaccinatieverbod;&#13;
4.	een geheel van voorschriften voor noodvaccinaties.&#13;
&#13;
Als zich een MKZ-uitbraak voordoet, dient ze te worden gemeld aan de bevoegde autoriteit overeenkomstig richtlijn 82/894/EEG inzake de melding van dierziekten in de Gemeenschap  (art. 3 Richtlijn 85/511/EEG). Deze verplichting bestaat ook, indien er slechts sprake van een vermoeden is. In beide situaties worden de eerste twee regimes van kracht.&#13;
	Artikel 5 van de wijzigingsrichtlijn 90/423/EEG legt lidstaten de verplichting op om een rampenplan vast te stellen. Dit rampenplan moet maatregelen bevatten, die op nationaal niveau genomen dienen te worden als een MKZ-uitbraak aan het licht komt. De Europese Commissie heeft in een beschikking de criteria neergelegd, waarmee rekening moet worden gehouden bij de vaststelling van rampenplannen.  Tevens is de Europese Commissie bevoegd om rampenplannen goed te keuren. Het Nederlandse rampenplan is in 1995 goedgekeurd bij beschikking 95/194/EG. &#13;
	Voor nadere uitwerking en toepassing van de bepalingen uit richtlijn 85/511/EEG is een regelingencomitéprocedure voorgeschreven. Het bevoegde comité is het Permanent Veterinair Comité (PVC)  (art. 16 Richtlijn 85/511/EEG).&#13;
&#13;
Ad. 1	Het verdenkingsregime&#13;
Artikel 4 Richtlijn 85/511/EEG bevat het verdenkingsregime. Dit regime wordt van kracht indien blijkt dat op een bedrijf een of meer van besmetting verdachte dieren aanwezig zijn. In dat geval kunnen drie groepen van preventieve maatregelen worden toegepast (art. 4 lid 1):&#13;
-	het instellen van onderzoek om daadwerkelijk besmetting vast te kunnen stellen middels monsterneming en laboratoriumonderzoek;&#13;
-	het onder officieel toezicht plaatsen van het betrokken bedrijf, inhoudende inventarisatie van de veestapel, isolatie van het bedrijf en een vervoersverbod van MKZ-vatbare dieren, alle voorwerpen die met de ziekte samenhangen (diervoeder, vlees, kadavers, gereedschap enz.) en van melk. Tevens wordt de verplaatsing van personen en voertuigen van en naar het bedrijf aan een vergunning onderworpen. Tenslotte moeten bij de in- en uitgangen van het bedrijf ontsmettingsmiddelen worden gebruikt;&#13;
-	het uitvoeren van epidemiologisch onderzoek (art. 7 en 8), zodat kan worden nagegaan hoe en wanneer de MKZ-besmetting is ontstaan en of er sprake is van verspreiding. In geval van besmetting wordt onderzocht hoe deze heeft kunnen plaatsvinden.&#13;
Het verdenkingsregime kan ook van toepassing worden verklaard op onmiddellijk aangrenzende bedrijven, als men gezien de ligging, plaatselijke situatie en contacten (door dieren, personen en voorwerpen) met verdachte dieren vreest voor besmetting (art. 4 lid 2).&#13;
	Indien uit laboratoriumonderzoek naar voren komt dat de verdenking van besmetting ongegrond is, wordt het verdenkingsregime opgeheven (art. 4 lid 3).&#13;
&#13;
Ad. 2	Het 'stamping out' regime&#13;
Dit regime (art. 5) treedt van rechtswege in werking, indien na laboratoriumonderzoek (uitgevoerd op basis van verdenking) officieel wordt vastgesteld dat er sprake is van besmetting of indien de dieren de ziekteverschijnselen van MKZ vertonen. In het laatste geval is er een zware verdenking van besmetting. Om besmetting definitief te kunnen vaststellen geldt ook hier de plicht tot monsterafname en laboratoriumonderzoek.&#13;
	Het ‘stamping out’ regime bestaat uit twee categorieën:&#13;
a.	Maatregelen met betrekking tot het bedrijf waarop MKZ is vastgesteld:&#13;
-	het ter plaatse afmaken van alle dieren die voor MKZ vatbaar zijn, ongeacht of ze wel of niet besmet zijn. Dit moet op een zodanige wijze geschieden dat verspreiding van het virus wordt voorkomen;&#13;
-	destructie van kadavers, van het vlees en van de melk;&#13;
-	ontsmetting van onder meer voorwerpen, stallen en voertuigen.&#13;
 &#13;
Richtlijn 85/511/EEG geeft geen verdere uitwerking van het afmaken van dieren. Hiervoor bestaat een speciale richtlijn, te weten de later te bespreken richtlijn 93/119/EG. &#13;
	De maatregelen kunnen worden uitgebreid tot de onmiddellijk aangrenzende bedrijven op grond van dezelfde criteria die bij het verdenkingsregime gelden (art. 5 lid 4). In dit geval kunnen alle daar aanwezige vatbare dieren worden gedood, ook zonder dat daar MKZ officieel is vastgesteld of zonder dat er van ziekteverschijnselen sprake is. Deze maatregelen zijn zeer vergaand, daar niet is vereist dat er contacten met besmette dieren zijn geweest. Slechts de hiervoor bestaande vrees is voldoende.&#13;
&#13;
b.	Maatregelen die van geografische aard zijn:&#13;
-	het instellen van een beschermingsgebied met een straal van 3 kilometer rondom het besmette bedrijf (lid 1). Gedurende 15 dagen gelden in dit gebied strenge regels, bijv. inventarisatie, gehele of gedeeltelijke vervoersverboden, verbod van markten en tentoonstellingen (lid 2 sub a en b);&#13;
-	het instellen van een toezichtsgebied met een straal van 10 kilometer rondom het besmette bedrijf (lid 1). In dit gebied gelden dezelfde regels als in het beschermingsgebied, maar zijn minder streng en zijn gedurende 30 dagen van kracht (lid 3 sub a en b).&#13;
&#13;
In artikel 10 wordt ontsmetting nader geregeld. Lidstaten moeten erop toezien dat de te gebruiken (concentraties van) ontsmettingsmiddelen officieel door de bevoegde autoriteit worden goedgekeurd en dat reinigings- en ontsmettingswerkzaamheden volgens de aanwijzingen van de officiële dierenarts onder officieel toezicht worden verricht. Pas nadat alle eerdergenoemde maatregelen zijn genomen en nadat volledige ontsmetting heeft plaatsgevonden, kunnen na minimaal 3 weken weer MKZ-vatbare dieren tot het geruimde bedrijf worden toegelaten. &#13;
&#13;
Ad. 3	Vaccinatieverbod&#13;
Artikel 13 lid 1 van de Richtlijn 85/511/EEG bevat het vaccinatieverbod: "Lidstaten zien erop toe dat het gebruik van mond- en klauwzeervaccins verboden wordt." &#13;
&#13;
Ad. 4	Noodvaccinatie&#13;
Op het vaccinatieverbod kan een uitzondering worden gemaakt in de vorm van noodvaccinaties (art. 13 lid 3). Het moet gaan om ‘extreme noodsituaties’,  die tot deze uitzondering aanleiding geven: noodvaccinaties moeten op een zodanige wijze worden uitgevoerd dat een volledige immuniteit van dieren wordt gegarandeerd, wanneer de aanwezigheid van MKZ is bevestigd en de ziekte zich op grote schaal dreigt te verspreiden (art. 13 lid 3). De in die situatie te nemen maatregelen hebben onder meer betrekking op de omvang van het geografisch gebied waar de noodvaccinatie moet worden uitgevoerd en een specifiek verbod op verplaatsing van gevaccineerde dieren en producten daarvan.&#13;
	Alleen erkende laboratoria mogen zich met manipulatie en vervaardiging van het vaccin bezighouden (art. 13 lid 1). Zoals gezegd is dit voor Nederland het Centraal Diergeneeskundig Instituut in Lelystad (ID Lelystad).  Tevens schrijft de richtlijn aanleg van communautaire reserves voor (art. 14). &#13;
	Noodvaccinaties kunnen op twee verschillende grondslagen plaatsvinden (art. 13 lid 3):&#13;
1.	Een besluit van de Europese Commissie:  dit besluit wordt in samenwerking met de betrokken lidstaat genomen volgens de procedure van artikel 16. Hierbij wordt rekening gehouden met de dichtheid van de veebezetting in sommige gebieden en de noodzaak speciale rassen te beschermen.&#13;
2.	Een besluit van de lidstaat zelf :  de lidstaat besluit tot noodentingen na kennisgeving aan de Commissie, op voorwaarde dat de wezenlijke belangen niet in gevaar worden gebracht. Deze bevoegdheid is onderworpen aan het toezicht door het PVC. Dit kan in sommige gevallen betekenen dat de betrokken lidstaat op bevel van de Commissie de noodvaccinaties moet staken.&#13;
&#13;
3.2.2	Richtlijn 93/119/EG&#13;
&#13;
Richtlijn 93/119/EG van 22 december 1993 inzake de bescherming van dieren bij het slachten of doden  bevat minimumnormen, die bij het slachten of doden van dieren in acht moeten worden genomen. Lidstaten zijn daardoor in de gelegenheid om uit welzijnsoogpunt op onderdelen verdergaande eisen te stellen. &#13;
	In Nederland is de richtlijn geïmplementeerd middels het Besluit ritueel slachten  en het reeds besproken Besluit doden van dieren.  In bijlage E van de Richtlijn worden de toegestane dodingsmethoden in het kader van de dierziektenbestrijding beschreven. Naast de gebruikelijke methoden tot het bedwelmen en doden van productiedieren kunnen de lidstaten het gebruik van andere methoden toestaan. Daarbij is, ter bescherming van het dierenwelzijn, aangegeven dat bij hantering van methoden die het dier buiten bewustzijn brengen, maatregelen moeten worden getroffen om de dieren zo snel mogelijk te doden. Opvallend is dat in de Richtlijn niets wordt bepaald over de noodzaak of de wenselijkheid om tot doden over te gaan. &#13;
&#13;
4.	De eigendom&#13;
&#13;
4.1	Nederlands recht&#13;
&#13;
In het Nederlandse recht kunnen dieren voorwerp van eigendom zijn. Het zijn fysieke objecten (zaken), die roerend zijn (art. 5:1 j° 3:2 j° 3:3 lid 2 BW).&#13;
&#13;
4.1.1	Beperkingen&#13;
&#13;
Er bestaat een drietal beperkingen op de uitoefening van het eigendomsrecht (art. 5:1 lid 2 BW), namelijk:&#13;
a)	rechten van anderen;&#13;
b)	wettelijke voorschriften;&#13;
c)	regels van ongeschreven recht.&#13;
In dit verband zijn de door de wet (b) aangegeven beperkingen relevant. Deze beperkingen kunnen in zowel formele wetten als in voorschriften van lagere wetgevers (bijv. gemeentelijke verordeningen) worden neergelegd.&#13;
	Het is echter niet mogelijk om bij lagere wetgeving eigendom geheel te ontnemen.  Dit kan alleen geschieden op grond van een formele wet, te weten de Grondwet (GW). De overheid kan de eigendom geheel ontnemen door middel van onteigening (art. 14 GW):&#13;
&#13;
1.	Onteigening kan alleen geschieden in het algemeen belang en tegen vooraf verzekerde schadeloosstelling, een en ander naar bij of krachtens de wet te stellen voorschriften. &#13;
2.	De schadeloosstelling behoeft niet vooraf verzekerd te zijn, wanneer in geval van nood onverwijld onteigening geboden is.&#13;
3.	In de gevallen bij of krachtens de wet bepaald bestaat recht op schadeloosstelling of tegemoetkoming in de schade, indien in het algemeen belang eigendom door het bevoegd gezag wordt vernietigd of onbruikbaar gemaakt of de uitoefening van het eigendomsrecht wordt beperkt.&#13;
&#13;
In casu heeft onteigening op grond van artikel 14 lid 3 GW plaatsgevonden: duizenden dieren zijn in het algemeen belang in beslag genomen en vernietigd. &#13;
&#13;
4.1.2	Bescherming van de eigendom&#13;
&#13;
De grondwettelijke eigendomsbescherming is betrekkelijk zwak, omdat er slechts twee voorwaarden zijn: onteigening moet in het algemeen belang zijn en de schadeloosstelling moet vooraf worden verzekerd. De laatstgenoemde voorwaarde geldt alleen in gevallen bij of krachtens de wet bepaald (art. 14 lid 3 GW).&#13;
	" De bewoordingen maken duidelijk dat de Grondwet voor onder lid 3 vallende gevallen niet tot wettelijke regels en evenmin tot volledige schadevergoeding verplicht," aldus Van Buuren e.a. &#13;
&#13;
4.1.3	Schadevergoeding&#13;
&#13;
Om te weten of voor particulieren en veehouders een aanspraak op schadeloosstelling of tegemoetkoming in de schade bestaat, dient men dus de wetgeving door te spitten. Met betrekking tot het doden van zieke en verdachte dieren in het kader van MKZ-bestrijding wordt de grond voor schadeloosstelling gevonden in artikel 86 lid 1 sub a GWWD: "Uit het Diergezondheidsfonds wordt aan de eigenaar een tegemoetkoming in de schade uitgekeerd, indien dieren krachtens het bepaalde in artikel 22, eerste lid, onderdeel f worden gedood:.."&#13;
	Naast het Diergezondheidsfonds bestaan nog andere financiële voorzieningen om de getroffen veehouders en particulieren te compenseren. Het betreft het MKZ-noodfonds, een uitkering op basis van het Besluit bijstandverlening zelfstandigen (Bbz) en een aantal fiscale maatregelen. &#13;
&#13;
4.1.4	Algemeen belang?&#13;
&#13;
Op basis van artikel 14 lid 3 GW kan in het algemeen belang eigendom door het bevoegd gezag worden vernietigd.&#13;
	Kan men in de onderhavige kwestie spreken van een algemeen belang? Indien men onder ‘algemeen belang’ slechts het belang van de volksgezondheid verstaat, zou de onteigening in de MKZ-crisis onrechtmatig zijn: MKZ vormt immers geen gevaar voor de volksgezondheid.&#13;
	Naar mijn mening moet men onder ‘algemeen belang’ economische belangen verstaan, daar de intensieve veehouderij een nationale industrie van internationaal belang is. De structuur in de veehouderij wordt gekenmerkt door een groot aantal contacten tussen bedrijven, verzamelcentra en veemarkten. Die contacten komen tot stand door vervoersbewegingen. Jaarlijks wordt met honderdduizenden dieren gesleept. Bij een eventuele besmetting kan MKZ zich dus razendsnel verspreiden. Efficiëntie is in de intensieve veehouderij uitgangspunt en moest daarom prevaleren boven dierenwelzijn: geïnfecteerd vee moest worden vernietigd ter voorkoming van verdere besmetting. Daarnaast was er simpelweg geen tijd om de dieren te laten herstellen van MKZ. Gezond vee dat zich in de omgeving van besmettingshaarden bevond, moest worden vernietigd om het MKZ-virus in te halen. Het was niet zeker dat de dieren niet reeds besmet waren. Men kon het gezonde vee niet inenten, daar het Europese non-vaccinatiebeleid dit verbiedt wegens de exportbelangen die op het spel staan. Dieren die een noodvaccinatie ondergingen, werden uiteindelijk toch gedood, omdat men gevaccineerde dieren niet meer aan de straatstenen kwijt kon.&#13;
&#13;
Resumerend is aan beide grondwettelijke voorwaarden voldaan. In dit geval is dus sprake van een regelmatige onteigening en vernietiging. Mijns inziens had de overheid hiervoor met de bovenstaande beweegredenen een voldoende gerechtvaardigd belang.&#13;
&#13;
4.2	Europees recht&#13;
&#13;
Op Europees niveau is een positieve eigendomsgarantie neergelegd in artikel 1 Eerste Protocol bij het Europees Verdrag tot bescherming van de Rechten van de Mens en de fundamentele vrijheden (EVRM). Het Europeesrechtelijke begrip ‘possessions’ is ruimer dan het eigendomsbegrip in het Nederlandse recht: het is niet begrensd tot fysieke objecten (zoals in het BW), maar omvat ook bepaalde rechten of belangen met een economische waarde. &#13;
&#13;
	Bescherming van de eigendom&#13;
Indien het Europese Hof voor de Rechten van de Mens (EHRM) met een klacht over de bescherming van het eigendomsrecht wordt geconfronteerd, beantwoordt het achtereenvolgens 3 vragen:&#13;
1.	Is er sprake van eigendom in de zin van artikel 1?&#13;
2.	Is er een stoornis?&#13;
3.	Is deze stoornis gerechtvaardigd?&#13;
&#13;
Ad. 1	'Possessions'&#13;
Aangezien fysiek eigendom onder het begrip ‘possessions’ is te brengen, moet worden geconcludeerd dat tevens de eigendom van dieren hieronder valt. &#13;
&#13;
Ad. 2	Stoornis&#13;
Volgens het EVRM staat het recht op het ongestoord genot (‘peaceful enjoyment’) van de eigendom voorop. Stoornissen op het eigendomsrecht zijn onder voorwaarden geoorloofd. Daarvan zijn er 2 uitdrukkelijk geregeld in artikel 1 Eerste Protocol EVRM: de ontneming (‘deprivation’) van de eigendom in de tweede zin van het artikel (1) en het recht van de overheid om het gebruik van de eigendom te reguleren (‘control of use’) en de betaling van belastingen of boeten veilig te stellen (2) in de laatste regel.&#13;
	De grens tussen ontneming en regulering is niet scherp. Toch moet dit onderscheid worden gemaakt, omdat ze van overheersende betekenis is voor de vraag of er recht op schadevergoeding bestaat: ontneming verplicht in de regel tot schadeloosstelling, hetgeen in geval van regulering uitzonderlijk is. &#13;
	In casu rijst de vraag of de vernietiging van vee in verband met MKZ als ontneming of regulering te kwalificeren is.&#13;
	Ter beantwoording van deze vraag kan aansluiting worden gezocht bij de discussie betreffende de ‘varkensrechten’.  Moest de korting op deze rechten worden gezien als ontneming of regulering?&#13;
	De Haan e.a. waren van mening dat er sprake was van ontneming van eigendom op grond van het feit dat rechten werden afgenomen. Backes en Hoitink meenden daarentegen dat er sprake was van regulering van de eigendom, daar de bedrijven niet in hun voortbestaan werden bedreigd. Daarnaast was de beschikkingsmacht van de eigenaars van varkensrechten beperkt, gezien de beperkte overdraagbaarheid van deze rechten.  In de discussie lijkt de omvang van de eigendomsaantasting als criterium centraal te staan: de voorstanders van regulering redeneren dat als de levensvatbaarheid van een bedrijf ernstig wordt aangetast, dit op een lijn gesteld moet worden met ontneming (en er een schadeloosstelling moet plaatsvinden).&#13;
	Deze redenering zou men ook kunnen volgen in de discussie inzake regulering of ontneming in de MKZ-crisis: er vinden ruimingen plaats van besmette bedrijven en tevens van niet-besmette bedrijven in de omgeving. Alle veestapels worden vernietigd. Hiermee wordt hun levensvatbaarheid ernstig aangetast. Naar mijn mening kan men dus nauwelijks twisten over het feit dat in casu sprake is van ontneming van eigendom.&#13;
&#13;
Ad. 3	Rechtvaardiging van de stoornis&#13;
Indien de eigenaar in zijn genot wordt gestoord, hoeft dit nog geen schending van artikel 1 Eerste Protocol EVRM te betekenen. Om duidelijkheid te verkrijgen moet men de vraag beantwoorden of de stoornis al dan niet gerechtvaardigd is. Hiertoe wordt altijd door het EVRM een toets gehanteerd, bestaande uit 3 stappen:&#13;
a.	de legitimiteit (‘lawfullness’),&#13;
b.	het doel,&#13;
c.	de proportionaliteit tussen doel en middel (‘fair balance’).&#13;
&#13;
Ad. a	Legitimiteit (‘lawfullness’)&#13;
Men onderzoekt eerst of de maatregel, i.c. de ontneming, in overeenstemming is met het nationale recht. Hierbij dient men zich terughoudend op te stellen. De nationale overheden hebben een discretionaire bevoegdheid, een ‘margin of appreciation’  ten aanzien van de interpretatie en toepassing van wetten. Het EHRM toetst echter wel op kennelijke onredelijkheid en ‘détourement de pouvoir’. De burger moet weten waar hij aan toe is. Vage regelgeving, die onvoorspelbare, willekeurige beslissingen tot gevolg heeft, is onaanvaardbaar: "The principle of lawfullness also presupposes that the applicable provisions of domestic law be sufficiently accessible, precise and forseeable. &#13;
	Ik ben van oordeel dat de ontneming van de eigendom tijdens de MKZ-crisis in overeenstemming is geweest met het nationale recht. Zowel de relevante bepalingen uit de GW als uit de GWWD voldoen aan de kwaliteitseisen (voldoende toegankelijk, precies en voorzienbaar), die door het EHRM worden gesteld. &#13;
&#13;
Ad. b	Doel&#13;
De maatregel moet daarnaast het algemeen belang (‘public interest’) dienen. Dit geldt voor zowel ontneming als regulering. Ontneming van de eigendom ‘in the public interest’ betekent niet dat de gemeenschap hiervan moet profiteren, bijvoorbeeld door de aanleg van een spoorlijn of autoweg.  Ook bij deze toets moet terughoudendheid worden betracht, m.a.w. de nationale autoriteiten wordt een ‘margin of appreciation’ gelaten betreffende de keuze van het middel. Hierbij geldt echter geen subsidiariteitstoets: een stoornis is niet per definitie ongerechtvaardigd als de overheid een lichter middel ten dienste staat om het gestelde doel te bereiken. &#13;
	In het merendeel van de gevallen die aan het EHRM worden voorgelegd, doorstaat het doel van de maatregel de toets probleemloos. Het betreft onder meer maatregelen in verband met sociaal-economische politiek in brede zin (bijvoorbeeld natuurbescherming en landbouwhervorming). Deze maatregelen worden telkens geacht in het algemeen belang te zijn.&#13;
	In het onderhavige geval heeft de ontneming van de eigendom van evenhoevige dieren van veehouders en particulieren het algemeen belang (‘public interest’) gediend. Zoals gezegd, moet men onder ‘algemeen belang’ niet het belang van de volksgezondheid verstaan, maar het economisch belang. Dat het economisch belang als ‘public interest’ moet worden beschouwd, blijkt ook uit het feit dat de gemeenschap niet rechtstreeks van de eigendomsontneming hoeft te profiteren. Aangezien Nederland wegens het ontbreken van de subsidiariteitstoets niet verplicht was om ten aanzien van gezond vee het minst ingrijpende middel (vaccinatie) te gebruiken, is eigendomsontneming door middel van onteigening en vernietiging niet per definitie ongerechtvaardigd. Hierbij moet wel worden opgemerkt dat Nederland zich heeft te houden aan het Europese non-vaccinatiebeleid, waarbij het niet inenten tegen MKZ uitgangspunt is. De maatregelen die door de overheid in de MKZ-crisis zijn genomen, waren noodzakelijk om de internationale (vlees)markt te beschermen. Mijns inziens vallen deze maatregelen onder maatregelen in verband met sociaal-economische politiek in brede zin. Uit het voorgaande is gebleken dat het EHRM die maatregelen telkens in het openbaar belang acht, i.c. het economisch belang.&#13;
	Naar mijn mening zal in deze kwestie het doel van de maatregel, te weten in het economisch belang ontnemen van de eigendom van evenhoevige dieren, de toets dus zonder problemen doorstaan.&#13;
&#13;
Ad. c	Proportionaliteit (‘fair balance’)&#13;
Ondanks de ruime ‘margin of appreciation’ dient het EHRM na te gaan of er een redelijk evenwicht is tussen aantasting van de rechten van het individu en de doeleinden van het algemeen belang. Een stoornis van de burger in het genot van zijn eigendom is slechts gerechtvaardigd, als het middel evenredig is aan het doel.  Alle omstandigheden van het geval moeten in de afweging worden betrokken: zowel het feitelijk optreden van de burger als van de overheid wordt onder de loep genomen. Een belangrijke factor is het gewicht van het door de overheid behartigde belang. De aard en de zwaarte van de stoornis staan hiertegenover. Op de burger mag geen ‘individual and excessive burden’ worden opgelegd. Het is op verschillende manieren mogelijk om deze last weg te nemen, dan wel deze tot aanvaardbare proporties terug te brengen. Artikel 1 Eerste Protocol EVRM spreekt weliswaar niet over een compensatieverplichting voor het ondervonden nadeel, maar aard en zwaarte van de stoornis kan dit met zich meebrengen. Of aan het proportionaliteitsvereiste is voldaan, hangt dus onder meer af van de vraag of ontneming van de eigendom wordt gecompenseerd.  Indien compensatie ontbreekt, levert dit een onevenredige aantasting van de eigendom op,  tenzij zich buitengewone omstandigheden voordoen (een oorlog bijvoorbeeld). &#13;
	De eigendomsontneming door de overheid tijdens de MKZ-epidemie is geschied omwille van economische belangen. Voor veehouders en particulieren waren de ruimingen uiteraard een ‘individual and excessive burden’: met de vernietiging van hun veestapels viel ook hun inkomstenbron weg. De overheid heeft daarom verschillende voorzieningen in het leven geroepen om de veehouders te compenseren, zoals het reeds eerder genoemde Diergezondheidsfonds, MKZ-noodfonds, een uitkering op basis van de Bbz en fiscale maatregelen. Aangezien er voor getroffen veehouders en particulieren dus een compensatiemogelijkheid bestond, hebben de ruimingen geen onevenredige aantasting van hun eigendom opgeleverd. Daarbij moet worden gezegd dat er geen sprake was van buitengewone omstandigheden. De overheid moest dus wel compensatievoorzieningen creëren om de eigendomsontneming niet disproportioneel te doen zijn.&#13;
&#13;
Vastgesteld moet worden dat tevens aan alle voorwaarden is voldaan voor een rechtmatige eigendomsontneming onder het Europese recht. Om deze eigendomsontneming voldoende te rechtvaardigen, moet worden terugverwezen naar de redenen van de overheid voor deze aanpak zoals deze zijn vermeld in de vorige paragraaf.&#13;
&#13;
5.	De intrinsieke waarde van het dier&#13;
&#13;
Met de Nota Rijksoverheid en Dierenbescherming (1981)  is de intrinsieke waarde van het dier uitgangspunt geworden van dierenbeschermingswetgeving.  De intrinsieke waarde kan worden omschreven als een eigen waarde, die onafhankelijk is van de economische of andersoortige waarde, die het dier voor de mens vertegenwoordigt. Het dier heeft met andere woorden eigen belangen, die onafhankelijk zijn van de belangen die de mens bij het dier heeft.&#13;
	Toch kan niet worden vastgesteld dat er een verbetering is ontstaan in de juridische bescherming van dieren. Naar mijn mening heeft dit te maken met het feit dat de handhaving van de dierenbeschermingswetgeving vaak te wensen overlaat. In deze wetgeving (bijvoorbeeld de GWWD) zijn handhavingsinstrumenten opgenomen. Op papier staat dit fraai, doch in de praktijk wordt veelal tekortgeschoten in het daadwerkelijk hanteren van deze instrumenten. Daarbij komt dat ondanks de lange parlementaire behandeling van de GWWD niet duidelijk is geworden op welke grondslag dieren juridische bescherming verdienen krachtens deze wet. Prof. mr. D. Boon acht het noodzakelijk dat deze kwestie voorwerp van bespreking wordt in de Tweede Kamer. &#13;
	Boon meent dat erkenning van de intrinsieke waarde tot gevolg heeft dat dieren in het Nederlandse recht juridisch beschouwd kunnen worden als beperkt rechtssubject: enerzijds beperken hun rechten zich tot de belangen die zij hebben, anderzijds kunnen ze deels rechtsobject zijn.  Dit laatste aspect betekent dat dieren voorwerp van eigendom kunnen zijn, maar dat ze tevens deels dragers van subjectieve rechten zijn.&#13;
	De erkenning van de intrinsieke waarde van het dier brengt mee dat dierenmishandeling onrechtmatig wordt. Dieren kunnen dan op deze basis rechtstreekse aanspraken verwerven tegenover de mens. Voor de rechter moet aan rechtstreekse aanspraken middels vertegenwoordiging, bijvoorbeeld door dierenbelangenorganisaties, gestalte worden gegeven. Doordat het mishandelen van dieren als onrechtmatig gedrag wordt gekwalificeerd, wordt het juridisch begrippenkader inzake het onrechtmatig handelen van toepassing op dierenmishandeling. Volgens Boon maakt dit zuiverder redeneren mogelijk, waardoor dierenmishandeling wordt ontdaan van zijn emotionele geladenheid. Daarvoor in de plaats komt een zakelijke, objectieve afweging tussen de belangen van het dier enerzijds en van de mens anderzijds. Van geval tot geval moet worden bekeken welk belang het zwaarste weegt. &#13;
	Er is reeds gesteld dat sinds 1981 echter geen verbetering is opgetreden in de juridische bescherming van dieren. In de jaren 80 is met name in kort geding gebleken dat dierenbeschermingsorganisaties derden in rechte konden betrekken, die dieren verkeerd hadden behandeld.  Het Nieuwe Meerarrest  bood het fundament voor deze civielrechtelijke beschermingsmogelijkheid: organisaties, die zich blijkens hun statuten inzetten voor een bepaald doel, konden in het civiele recht ontvankelijk worden verklaard tegenover natuurlijke of rechtspersonen die een inbreuk maakten op dat doel. Met de inwerkingtreding van art. 3:305a BW werd deze rechtsbeschermingsmogelijkheid wettelijk verankerd: belangenorganisaties kunnen een verbod op een bepaald handelen vorderen of verboden laten uitvaardigen. Het is echter niet mogelijk dat schadevergoeding wordt toegekend aan de organisaties die voor dierenbelangen opkomen. Momenteel kunnen deze organisaties slechts procederen op grond van art. 3:305a BW.&#13;
	Indien moreel erkend zou worden dat dieren beperkt rechtssubject zijn, zullen ze rechtstreeks vertegenwoordigd kunnen worden door dierenbelangenorganisaties. De beperkingen van art. 3:305a BW zullen vervallen en het wordt mogelijk om een vordering tot schadevergoeding in te stellen bij onrechtmatige inbreuk op de rechten van dieren. &#13;
	Stel dat in 1981 zowel juridisch als moreel erkend was dat dieren intrinsieke waarde hebben. Wat zou dit hebben betekend voor de positie van (besmette) dieren in de MKZ-crisis? Als men de redenering van Boon volgt zou dit hebben betekend dat de dieren als beperkt rechtssubject werden beschouwd: in de eerste plaats omdat hun subjectieve rechten niet verder zouden hebben gereikt dan hun eigen belangen. In de tweede plaats zouden ze zowel aspecten van rechtssubjectiviteit als rechtsobjectiviteit vertoond hebben, waardoor ze als voorwerp van eigendom konden fungeren van veehouders en particulieren. Doordat de dieren als beperkt rechtssubject werden beschouwd, betekende onteigening en vernietiging een inbreuk op de rechten van dieren: er diende eerst een afweging tussen het dierenwelzijnsbelang en het economisch belang plaats te vinden.&#13;
	Mijns inziens zou in de afweging tussen het dierenwelzijnsbelang en het economisch belang eerstgenoemd belang geprevaleerd hebben. Het ‘stamping out’ beleid is alles behalve diervriendelijk te noemen: hoewel het afmaken van zieke dieren begrijpelijk is, is het doden van gezonde dieren in deze situatie onacceptabel. Doordat het dierenbelang had moeten prevaleren, zou inbreuk op de rechten van dieren door middel van onteigening en vernietiging een onrechtmatige daad (art. 6:162 BW) jegens de dieren zijn geweest. Dierenbeschermingsorganisaties hadden dus als rechtstreeks vertegenwoordiger van het getroffen vee via de rechter van de overheid schadevergoeding kunnen vorderen.&#13;
	Indien de intrinsieke waarde van het dier moreel was erkend, zou de overheid derhalve met het economisch belang geen voldoende gerechtvaardigd belang hebben gehad om in de MKZ-crisis de eigendom van vee aan veehouders en particulieren te ontnemen.&#13;
&#13;
6.	Conclusie&#13;
&#13;
Op basis van het voorgaande kom ik tot de volgende conclusie: De overheid had tijdens de MKZ-crisis een voldoende gerechtvaardigd belang om de eigendom van vee aan veehouders en particulieren te ontnemen. Echter, indien de intrinsieke waarde van het dier zowel juridisch als moreel was erkend, had er een afweging moeten plaatsvinden tussen het dierenwelzijnsbelang en het economisch belang. Het dierenwelzijnsbelang had dan zwaarder moeten wegen. In dat geval zou de overheid dus geen voldoende gerechtvaardigd belang hebben gehad om in de MKZ-crisis de eigendom van vee aan veehouders en particulieren te ontnemen.&#13;
&#13;
</content><legacyfootnotes>*	Mr. K. Storm is juriste Dier en recht te Utrecht.&#13;
 &#13;
 .	Een vector is drager van een besmettelijke ziekte, die hiervoor niet vatbaar is, maar haar wel kan overdragen.&#13;
 .	Ongeveer 80% van de MKZ-uitbraken is terug te voeren tot diercontacten, vermenging of aanvoer van dieren van besmette bedrijven, R. Back, Mond-en klauwzeer van alle tijden?, Lelystad 2001, p. 12.&#13;
 .	‘Dierenartsen komen niet bij ‘het vaccin’, vragen en antwoorden over het mond- en klauwzeervirus’, Gooi-en Eemlander 31 maart 2001, p. 3.&#13;
 .	R. Back, Mond-en klauwzeer van alle tijden?, Lelystad 2001, p. 8.&#13;
 .	H. Remmelts, Verslagen en mededeelingen van de directie van den Landbouw 1912, no. 1, Het Mond- en klauwzeer in Nederland in 1911, ’s- Gravenhage 1912, p. 55.&#13;
 .	Animal Health, prevention of animal diseases- Foot-and-Mouth disease, europa.eu .int/comm/food/fs/ah-pcad/ah-pcad-11-en.html.&#13;
 .	7 februari 1992, Trb. 1992, 74.&#13;
 .	Zie www.minlnv.nl/infomart/dossiers/mkz/infidm14.htm. Sinds 1991 zijn de omstandigheden waaronder het het non-vaccinatiebeleid is ingesteld, gewijzigd, onder meer met betrekking tot vaccins. Er bestaat nu een markervaccin dat kan aantonen of vee dat is ingeënt tegen MKZ, besmet is of niet. Het resulteert in de opbouw van antilichamen die duidelijk te onderscheiden zijn van antilichamen gevormd als gevolg van een infectie, ‘Vaccinatie’, Utrechts Universiteitsblad 22 maart 2001. Met dit vaccin lijkt het belangrijkste bezwaar van de Europese Unie tegen het MKZ-vaccin tot het verleden te behoren, daar exporterende landen nu hun afnemers exact uitsluitsel kunnen geven over ‘wat voor vlees ze in de kuip hebben’. Eurocommissaris Byrne (Volksgezondheid en Consumentenzaken) is van mening dat het markervaccin niet de mogelijkheid heeft gecreëerd tot preventieve vaccinaties (deze leveren te veel problemen op met de export van vee) maar wel tot nood- en ringvaccinaties bij een MKZ-uitbraak. Hierdoor is het niet meer nodig om gevaccineerde dieren alsnog te ruimen, ‘Voorstel Europese Commissie: Noodvaccinatie bij MKZ-uitbraak’, De Telegraaf 13 september 2002, p. 8.&#13;
 .	M. de Jong, B. van den Berg, ‘Status Quo intensieve veehouderij: schandalen, epidemieën en talloze onnodige slachtoffers’, MKZ-special bij het tijdschrift Dier, jaargang 81, 2001, p. 7, Nederlandse Vereniging tot Bescherming van Dieren. &#13;
 .	Toenmalig Minister van LNV, mr. L.J. Brinkhorst, heeft na de MKZ-crisis van voorjaar 2001 besloten tot herziening van dit draaiboek. Getroffen veehouders uit Kootwijkerbroek zijn benaderd om deze herziening te becommentariëren, ‘Hulp bij afhandeling dossiers Kootwijkerbroek’, Agarisch Dagblad 27 september 2001.&#13;
 .	Stcrt. 1996, 61.&#13;
 .	Stb. 1994, 731.&#13;
 .	Verdachte dieren zijn dieren die overeenkomstig artikel 15 lid 4 verdacht worden gevaar op te leveren voor verspreiding van een krachtens artikel 15 lid 1 aangewezen besmettelijke dierziekte (art. 1 lid 1 GWWD).&#13;
 .	De aangewezen ambtenaar is degene, die op basis van artikel 114 lid 1 GWWD met de opsporing van besmettelijke dierziekten is belast. In artikel 1 van de Regeling aanwijzing ambtenaren Gezondheids- en Welzijnswet voor Dieren (Stcrt. 1993, 7 en 25) worden hiertoe ambtenaren van de Algemene Inspectiedienst (AID) van het Ministerie van LNV (sub a) en de ambtenaren van de RVV aangewezen (sub b). Ook de Landelijke Inspectiedienst van de Dierenbescherming (LID) heeft een belangrijke taak inzake controle en toezicht op de naleving van de welzijnsbepalingen en de opsporing van strafbare feiten, MvA I, p. 38-39.&#13;
 .	NvT, paragraaf 2.&#13;
 .	Zie vorige noot&#13;
 .	NvW, p. 28.&#13;
 .	MvT, p. 12.&#13;
 .	Stb. 1994, 734.&#13;
 .	Stcrt. 1996, 61.&#13;
 .	Zie vorige noot.&#13;
 .	Stcrt. 1997, 224.&#13;
 .	Toelichting bij de Regeling betreffende maatregelen ter voorkoming van overbrenging besmetting, Vermande.&#13;
 .	Artikelsgewijze toelichting bij de Gezondheids- en Welzijnswet voor dieren, p. 20, Vermande.&#13;
 .	Stb. 1986, 598.&#13;
 .	Artikelsgewijze toelichting bij de Gezondheids- en Welzijnswet voor Dieren, p. 28, Vermande.&#13;
 .	Stb. 1997, 235.&#13;
 .	NvT §1.&#13;
 .	Stcrt. 1997, 132.&#13;
 .	Toelichting bij de Regeling doden van dieren, Vermande.&#13;
 .	PbEG 1985, L 315.&#13;
 .	PbEG 1990, L 224.&#13;
 .	PbEG 1982, L 378.&#13;
 .	Beschikking 91/42/EEG van 18 januari 1991 houdende vaststelling, overeenkomstig artikel 5 van Richtlijn 90/423/EEG van de Raad, van de criteria die moeten worden toegepast bij het opstellen van de rampenplannen voor de bestrijding van mond- en klauwzeer, PbEG 1991, L 23/29. Criteria zijn bijvoorbeeld dat de rampenplannen moeten voorzien in de oprichting op nationaal niveau van een crisiscentrum dat alle bestrijdingsmaatregelen in de betrokken lidstaat dient te coördineren en dat het nodige materieel en materiaal om ziektebestrijdingsmaatregelen naar behoren te kunnen uitvoeren beschikbaar moet zijn.&#13;
 .	Beschikking 95/194/EG van de Commissie van 30 mei 1995 tot wijziging van Beschikking 93/445/EEG houdende goedkeuring van bepaalde rampenplannen voor de bestrijding van mond- en klauwzeer, PbEG 1995, L 124/38.&#13;
 .	R. Barents, ‘De communautaire bestrijdingsmaatregelen ter bestrijding van mond- en klauwzeer’, Nederlands tijdschrift voor Europees recht juni 2001, nr. 6, p. 171.&#13;
 .	Richtlijn 93/119/EG van de Raad van 22 december 1993 inzake bescherming van dieren bij slachten of doden, PbEG 1993, L 340/21.&#13;
 .	R. Barents, ‘De communautaire maatregelen ter bestrijding van mond- en klauwzeer’, Nederlands tijdschrift voor Europees recht juni 2001, nr. 6, p. 172.&#13;
 .	In Nederland heeft implementatie van artikel 13 plaatsgevonden in artikel 3 Besluit sera en entstoffen (Stb. 732). Dit besluit fungeert tevens als invulling van het bepaalde in artikel 3 sub f GWWD en verbiedt dan wel beperkt het gebruik van levende en niet-levende entstoffen voor onder meer MKZ, www.minlnv.nl/infomart/dossiers/mkz/infidm14. htm.&#13;
 .	Zesde overweging van de considerans van Richtlijn 90/423/EEG.&#13;
 .	Beschikking 92/380/EG van de Commissie van 2 juli 1992 tot wijziging van de lijst van inrichtingen en laboratoria die met mond- en klauwzeervirus mogen werken, zoals bepaald in Richtlijn 85/511/EEG van de Raad tot vaststelling van de gemeenschappelijke maatregelen ter bestrijding van mond- en klauwzeer, PbEG 1992, L 198/ 54.&#13;
 .	Deze verplichting is uitgewerkt in Beschikking 91/666/EEG van de Raad van 11 december 1991 betreffende de vorming communautaire reserves van mond- en klauwzeervaccins, PbEG 2001, L 104/3.&#13;
 .	Een voorbeeld hiervan is de Beschikking 2001/246/EG van de Commissie op 27 maart 2001. Het werd Nederland toegestaan om in de regio Oene noodvaccinaties toe te passen, PbEG 2001, L 88/21.&#13;
 .	Nederland heeft bijvoorbeeld van deze bevoegdheid gebruik gemaakt (na voorafgaande melding aan de Europese Commissie) door het op 21 maart 2001 uitvaardigen van de Regeling noodvaccinatie mond- en klauwzeer 2001, die op dezelfde dag van kracht werd. Op basis van deze Regeling konden noodentingen worden verricht in gebieden rondom bedrijven in Oene, Oosterwolde en Maaren-Kessel. R. Barents, ‘De communautaire maatregelen ter bestrijding van mond- en klauwzeer’, Nederlands tijdschrift voor Europees recht juni 2001, nr. 6, p. 173.&#13;
 .	PbEG 1993, L 340/21.&#13;
 .	NvT bij het Besluit doden van dieren.&#13;
 .	Stb. 1996, 573.&#13;
 .	Stb. 1997, 235.&#13;
 .	Prof. mr. D. Boon is van mening dat deze leemte in het Europese recht in Nederland kan worden opgevuld door artikel 36 GWWD, waarin de algemene definitie van dierenmishandeling is op genomen. Op deze wijze wordt ook het dierenwelzijn in de afweging (wel of niet doden?) betrokken, D. Boon, ‘Mag Wilhelmina 22 wel/niet gedood worden?’, NJB 2001, p. 625 e.v.&#13;
 .	J.H. Nieuwenhuis, C.I.J.M. Stolker, W.L. Valk, Burgerlijk Wetboek Tekst &amp; Commentaar boeken 1, 2, 3 en 5, vierde druk Deventer 2001, p. 1518.&#13;
 .	De onteigening op basis van artikel 14 lid 1 GW is uitgewerkt in de Onteigeningswet (Ow, Stb. 1851, 125).&#13;
 .	Mijn stelling wordt onderschreven door prof. mr. L. Prakke, mr. J.L. de Reede en prof. dr. G.J.M. van Wissen in hun toelichting op artikel 14 lid 3 GW: "In de eerste plaats valt te denken in gevallen waarin eigendom moet worden ontnomen en vernietigd en onbruikbaar gemaakt" (…) "Meestal geschiedt dit langs bestuurlijke weg (bijvoorbeeld afmaking van ziek vee), soms door tussenkomst van de rechter." Van der Pot/Donner/Prakke, veertiende druk, Deventer 2001, p. 273.&#13;
 .	P.J.J. van Buuren, Ch. W. Backes, A.A.J. de Gier, Hoofdlijnen ruimtelijk bestuursrecht, bestuursrecht theorie en praktijk, derde druk, Deventer 1999, p. 5.&#13;
 .	Zie www.minlnv.nl/infomart/dossiers/mkz/infidm12.htm.&#13;
 .	EHRM 23 februari 1995, A 306 B, par. 53 (Gasus Dosier-und Fördertechnik/Nederland).&#13;
 .	Ook De Hoog is van mening dat in casu sprake is van 'possessions': "Wat in concreto wordt aangetast is het -zieke en gezonde- vee van de betrokken agrarisch ondernemers. Het gaat hier niet alleen om possessions in de ruime betekenis van het woord, doch om fysiek eigendom. Daarvan mag worden aangenomen, dat het onder het begrip possessions valt." P.A. de Hoog, ‘Mond- en klauwzeer en het EVRM’, NJB 2001, p. 798 e.v.&#13;
 .	J.E. Hoitink, Ch. W. Backes, ‘Eigendom van milieuvervuilingsrechten’, NJB 1999, p. 1761 e.v. &#13;
 .	Eind 1997 werd in de Tweede Kamer fel gedebatteerd over de Wet herstructurering varkenshouderij (Whv)."De Whv voorziet in de omzetting van beschikbare niet-gebonden mestproductierechten (met eventueel latente ruimte) in varkensrechten en fokzeugrechten, het vervallen van de latente mestproductierechten en het korten van de rechten met 10 procent en uiteindelijk (maximaal) 25 procent, zonder daar een schadevergoeding tegenover te stellen." Met deze wet wordt reductie van de varkensstapel beoogd door het korten van rechten van varkenshouders om varkens te mogen houden, P. de Haan, G.M.F. Snijders, D.W. Bruil, ‘Wet herstructurering varkenshouderij: onrechtmatig en ondoelmatig’, NJB 1998, p. 256 e.v.&#13;
 .	J.E. Hoitink, Ch.W. Backes, ‘Eigendom van milieuvervuilingsrechten’, NJB 1999, p. 1759 e.v. &#13;
 .	EHRM 8 juli 1986, A 102, par. 122 (Lithgow/Verenigd Koninkrijk).&#13;
 .	Aldus het Hof in Beyeler/Italië, supra, nt. 15, par. 41.&#13;
 .	James/Verenigd Koninkrijk, supra, nt. 15, par. 41.&#13;
 .	Mellacher/Oostenrijk, supra, nt. 43, par. 53.&#13;
 .	National and Provincal Building Society e.a./Verenigd Koninkrijk, RJ&amp;D 1997-VII, p. 2325 par. 82.&#13;
 .	P. de Haan, G.M.F. Snijders, D.W. Bruil, ‘Wet herstructurering varkenshouderij: onrechtmatig en ondoelmatig’, NJB 1998, p. 260.&#13;
 .	Holy Monastries/Griekenland, supra, nt. 29, par. 70-71.&#13;
 .	Zie noot 63.&#13;
 .	Kamerstukken II, 1980-1981, 16 966, nr. 2.&#13;
 .	Vóór 1981 had dierenbeschermingswetgeving een zedelijkheidsgrondslag: van dierenmishandeling kon pas sprake zijn als de zedelijke gevoelens van mensen waren gekwetst. &#13;
 .	D. Boon, ‘Over het dier als rechtssubject’, uit: Mensenrechten, dierenrechten, ecosystemen, Leiden 1997.&#13;
 .	D. Boon, Nederlands Dierenrecht, Arnhem, 1983, p. 93-96.&#13;
 .	D. Boon, Nederlands Dierenrecht, Arnhem, 1983, p. 98.&#13;
 .	Het betrof onder meer hondenhandelaren, die tot de orde moesten worden geroepen, omdat ze alsmaar doorgingen met de verkoop van zieke dieren.&#13;
 .	HR 27 juni 1986, NJ 1987, 743.&#13;
 .	Aan artikel 36 GWWD ligt de verplichting ten grondslag om niet zonder redelijk doel of met overschrijding van hetgeen ter bereiking van zodanig doel toelaatbaar is, bij een dier pijn of letsel te veroorzaken dan wel de gezondheid of het welzijn van het dier te benadelen. Als men het recht dat met deze verplichting correspondeert inderdaad als een ‘recht’ in de zin van artikel 6:162 BW beschouwt, is het dus voor dierenbelangenorganisaties mogelijk om op grond van dit artikel namens de dieren schadevergoeding te verkrijgen.</legacyfootnotes><footnotes><footnote/></footnotes><auteurs>mr. K.M.A. Storm</auteurs><published>2003-03-01 00:00:00</published><modified>2003-03-01 00:00:00</modified><editiondate>2003-03-01</editiondate><htmlpath>https://denhollander.info/artikel/4449</htmlpath></article>
</articles></edition>