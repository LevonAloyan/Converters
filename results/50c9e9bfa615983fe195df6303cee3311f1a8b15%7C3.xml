<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2001</searchword><id>5635</id><udhid>UDH:TvAR/5635</udhid><titel>Milieuvergunningverlening voor veehouderijen blijft trammelant geven</titel><searchwords><searchword>TvAR 11/2001</searchword><searchword>UDH:TvAR/5635</searchword></searchwords><attachments><attachment><name>2001_nr 11_Artikel_Plank.pdf</name><extention>pdf</extention><url>https://denhollander.info/download/5567/ci</url></attachment></attachments><inleiding>Vrijwel iedereen die in de praktijk een bemoeienis heeft met milieuvergunningen in&#13;
de veehouderijsector is ervan op de hoogte dat per 1 januari aanstaande de Interimwet&#13;
ammoniak en veehouderij (Iav) komt te vervallen en dat er inmiddels hard&#13;
gewerkt wordt aan een vernieuwd instrumentarium voor het ammoniak- en stankbeleid.&#13;
Velen van hen die in de uitvoering van de agrarische milieuvergunningverlening&#13;
tegen diverse juridische problemen zijn aangelopen, zullen wellicht de verwachting&#13;
koesteren dat dit soort problemen met de komst van het nieuwe instrumentarium zal&#13;
worden opgelost. In dit artikel probeer ik inzichtelijk te maken dat de (juridische)&#13;
problemen hardnekkig zijn en zich vermoedelijk ook onder de nieuwe ammoniak- en&#13;
stankregelgeving zullen blijven voordoen.&#13;
1. Inleiding&#13;
Vooropgesteld zij dat het niet mijn bedoeling is om in dit artikel een uitgebreide uitleg&#13;
te geven van het nieuwe instrumentarium. Ik ga er vanuit dat de lezer de ontwerpwetsteksten&#13;
van de Wet ammoniak en veehouderij (Wav),1 het Besluit ammoniakemissie&#13;
huisvesting veehouderij (Besluit dierhuisvesting)2 en de Stankwet3 reeds onder ogen&#13;
heeft gehad, dan wel op andere wijze is geïnformeerd over de hoofdpunten van deze&#13;
in voorbereiding zijnde wettelijke kaders. Ook zal ik geen uitputtend overzicht geven&#13;
van alle tot dusver geconstateerde mogelijke omissies en knelpunten die reeds als&#13;
reacties op de ontwerpteksten zijn of zullen worden kenbaar gemaakt bij het Ministerie&#13;
van VROM. Dit neemt niet weg dat ik op enkele van die concrete punten verderop in&#13;
mijn betoog nog wel zal ingaan. Mijn verhaal is echter meer bedoeld om in termen&#13;
van algemene problemen en onzekerheden aan te geven dat er voor de komende jaren&#13;
vermoedelijk nog een traktatie aan juridische uitvoeringsproblemen in het verschiet&#13;
ligt. Allereerst ga ik hieronder in op de reikwijdte en betekenis van de huidige ontstane&#13;
jurisprudentie (paragraaf 2). Vervolgens probeer ik in paragraaf 3 in zijn algemeenheid&#13;
een verklaring te geven voor het juridische gekissebis in de milieuvergunningverlening&#13;
voor veehouderijen, door de milieuregels voor de landbouw te bezien tegen&#13;
het licht van een maatschappelijk draagvlak. In paragraaf 4 laat ik zien dat het juridische&#13;
geharrewar al jarenlang doorsuddert, en spreek ik in dit verband een – weinig&#13;
rooskleurige – toekomstverwachting uit. In paragraaf 5 benoem ik enkele van de&#13;
concrete omissies/knelpunten die tot dusver in het ontwerp-instrumentarium zijn&#13;
blootgelegd, om vervolgens in paragraaf 6 weer de grote lijn op te pakken, waar ik de&#13;
algemene knelpunten en onzekerheden schets die het nieuwe instrumentarium met&#13;
zich mee kan brengen. Tenslotte bevat paragraaf 7 mijn conclusie en nabeschouwing.</inleiding><content>2. Jurisprudentie en aandachtspuntenlijst&#13;
Als er één bedrijfstak is waar voor wat betreft de milieuvergunningverlening veel&#13;
jurisprudentie is ontstaan, dan is dat wel de veehouderijsector. Handboeken vol uitspraken,&#13;
gerangschikt naar de diverse onderwerpen en aandachtspunten, zoals ‘inrichting’,&#13;
‘dieren en dierplaatsen’, ‘verhouding Wet milieubeheer’, ‘verhouding Besluit&#13;
melkrundveehouderijen’, ‘vergunde rechten’, ‘legalisatie en reductieverplichting’,&#13;
‘begrenzing voor verzuring gevoelige gebieden’, ‘toepassing ammoniakreductieplan’,&#13;
‘saldering van rechten’, ‘individuele stankhinder’, ‘cumulatieve stankhinder’ etc., maar&#13;
ook overige aandachtspunten, zoals ‘geluid’, ‘energie’, ‘voorschriften en ALARA’.&#13;
Kortom, een hele waslijst. Met de komst van de Wet ammoniak en veehouderij zullen&#13;
weliswaar onderwerpen als ‘toepassing ammoniakreductieplan’ en ‘saldering’ van de&#13;
aandachtspuntenlijst kunnen worden geschrapt4 en zal de nieuwe Stankwet wellicht&#13;
meer duidelijkheid gaan bieden over de beoordeling van stankhinder, maar er blijven&#13;
genoeg punten over waarover in vergunningprocedures kan worden gesteggeld. Zo&#13;
zal het vaststellen van de omvang van vergunde rechten met name bij de oudere vergunningen&#13;
die nog onder het regime van de Hinderwet zijn afgegeven, vaak tot interpretatieverschillen&#13;
kunnen leiden. Het aantal nog van kracht zijnde vergunningen van&#13;
vóór 1 maart 1993 moet zeer zeker niet worden onderschat.&#13;
Dát er sowieso in het algemeen zoveel relevante jurisprudentie blijkt te kunnen&#13;
zijn ontstaan op het gebied van de milieuvergunningverlening voor veehouderijen, is&#13;
naar mijn mening op zichzelf al een indicatie dat de toepassing van de regelgeving in&#13;
kwestie kennelijk geen sinecure is. Wie voor de aardigheid de jurisprudentieoverzichten&#13;
eens naloopt op het aantal vernietigde vergunningbesluiten voor veehouderijen&#13;
zal tot de ontdekking komen dat in het leeuwendeel van de gevallen verweerders in&#13;
het ongelijk zijn gesteld, en derhalve het huiswerk over hebben kunnen doen. Veelal&#13;
staan dergelijke (gepubliceerde) uitspraken niet op zichzelf, maar hebben zij betrekking&#13;
op juridische (beleids)lijnen zoals deze door B&amp;W van gemeenten in den lande&#13;
in het algemeen in aanmerking zijn genomen. Het moge duidelijk zijn dat in al die&#13;
concrete gevallen waarbij tegen een vergunningbesluit al een beroep aanhangig is gemaakt, het normaal gesproken bij voorbaat dan onvermijdelijk is om deze vergunningbesluiten&#13;
ongeschonden uit de juridische strijd voor de Raad van State te krijgen.&#13;
En dan te beseffen dat er doorgaans geruime tijd zit tussen een beroep tegen een vergunningbesluit&#13;
en de uitspraak van de Raad van State (tot ruim een jaar of soms nog&#13;
veel langer). Dit brengt met zich mee dat er gedurende deze periode veel vergunningbesluiten&#13;
nog worden gebaseerd op de verkeerde uitgangspunten en er dus in totaliteit&#13;
op dezelfde grondslag vele besluiten zullen sneuvelen. Door deze omstandigheid&#13;
komt het regelmatig voor dat een bevoegd gezag steeds achter de juridische feiten aan&#13;
blijft hobbelen.&#13;
3. Maatschappelijk draagvlak&#13;
In het werkveld zal niemand ontkennen dat de regelgeving en bijbehorende jurisprudentie&#13;
voor de milieuvergunningverlening voor veehouderijen tot op heden als&#13;
ondoorzichtig kan worden beschouwd. Maar hoe komt dat toch?&#13;
Ik denk dat de dieper gelegen oorzaken moeten worden gezocht in de aard van de&#13;
(milieu)problematiek en de mate waarin er een maatschappelijk draagvlak bestaat om&#13;
die problemen al of niet te lijf te gaan. Het ontstaan van ammoniakemissies en -deposities&#13;
uit de landbouw wordt als zodanig in het algemeen erkend als een omvangrijk&#13;
milieuprobleem, waarop op Europees en rijksoverheidsniveau wordt gereageerd door&#13;
regels te stellen om de ammoniakemissies en -deposities terug te dringen. Gezien de&#13;
vergaande consequenties van dit soort regels voor de landbouw zal de landbouwsector&#13;
zich kranig proberen te verweren. Het resultaat van deze verwikkelingen is&#13;
complexe regelgeving met een compromisachtig karakter. Volstrekt begrijpelijk.&#13;
Hiermee is echter de legitimiteit van de landbouw niet bezegeld. Zo zijn in den lande&#13;
diverse milieugroeperingen actief die er veel aan gelegen is om de traditionele landbouw&#13;
aan banden te leggen. Het gaat hen dan niet zozeer om alleen de aanpak van de&#13;
milieuproblematiek, maar met name ook om het welzijnsaspect van dieren.5&#13;
Om hun doel te bereiken, zullen zij op grote schaal in concrete milieuvergunningprocedures&#13;
juridische middelen inzetten. Hiermee worden niet alleen de vergunningbesluiten&#13;
op zich onder vuur genomen, maar worden vaak ook de regels zelf aan de&#13;
kaak gesteld. En niet zonder succes, zo is uit de jurisprudentie gebleken. De impact&#13;
van deze aanpak moet niet worden onderschat. Door iemand in het werkveld die op&#13;
grotere afstand van de milieuvergunningverlening stond, zijn de milieugroeperingen&#13;
eens afgeschilderd als ‘luizen in de pels’, d.w.z. lastig in vergunningprocedures maar&#13;
geen (f)actoren die de milieuvergunningverlening in algemene zin kunnen doen stagneren.&#13;
Met deze uitspraak ben ik het volledig oneens; diverse milieugroeperingen zijn&#13;
verworden tot professionele organisaties met een omvangrijke dosis aan juridische&#13;
kennis. Laten we bijvoorbeeld niet vergeten dat er misschien wel nooit een Interimwet&#13;
ammoniak en veehouderij zou zijn gemaakt, als de Vereniging Milieudefensie Twente (VMD) niet de vinger op een zwakke plek wist te drukken van de “Ecologische&#13;
richtlijn 1991”.6&#13;
Vanuit de belangen van de milieubeweging geredeneerd, komt ook het nieuwe&#13;
ammoniak- en stankinstrumentarium onvoldoende aan die belangen tegemoet. Ik&#13;
verwacht derhalve dat de milieugroeperingen ook onder de vigeur van het nieuwe&#13;
instrumentarium hun activiteiten zullen voortzetten, hetgeen opnieuw zal leiden tot&#13;
juridische veldslagen in de milieuvergunningverlening voor veehouderijen.&#13;
Opgemerkt zij dat ik hierboven vooral ben ingegaan op de rol van milieugroeperingen&#13;
in het proces van milieuvergunningverlening. Daarmee zij natuurlijk niet gezegd&#13;
dat individuele veehouders – gesteund door juridische adviseurs – geen gebruik&#13;
zouden maken van mogelijke hiaten in het woud van milieuregels. Bij de gemiddelde&#13;
veehouder bestaat er slechts marginaal draagvlak en begrip voor de milieuwetgeving&#13;
die hem treft. Als zich bij tijd en wijle de gelegenheid voordoet om te kunnen profiteren&#13;
van onbedoelde juridische effecten, zullen de meeste veehouders niet schromen&#13;
om die gelegenheid aan te pakken.7&#13;
4. Historisch perspectief&#13;
Wie terug kijkt in de tijd komt tot het besef dat de juridische perikelen omtrent de&#13;
milieuvergunningverlening voor veehouderijen in de vorige eeuw zo ongeveer sinds&#13;
eind jaren tachtig tot uitdrukking zijn gekomen met de opkomst van de milieugroeperingen&#13;
die zich gingen toeleggen op het bekritiseren van de landbouw.&#13;
De eerste problemen in de uitvoering van het ammoniakbeleid ontpopten zich al&#13;
bij het uitvaardigen van de eerste ecologische richtlijn in 1987.8 De richtlijn maakte&#13;
een onderscheid tussen veehouderijen die op minder dan 500 meter afstand van een&#13;
voor verzuring gevoelig gebied waren gelegen en veehouderijen die op grotere&#13;
afstand dan 500 meter van een voor verzuring gevoelig gebied waren gesitueerd. De&#13;
eerstgenoemde bedrijven hadden nagenoeg geen uitbreidingsmogelijkheden, terwijl&#13;
de laatstgenoemde bedrijven nog wel ruimschoots konden uitbreiden. Dit werd als&#13;
een probleem ervaren. Bovendien woedden er – op lokaal niveau – tal van discussies&#13;
over welke landschapselementen nu wel of niet als voor verzuring gevoelig moesten&#13;
worden beschouwd. Een ander probleem was dat in de eerste ecologische richtlijn niet was voorzien in een legalisatiemogelijkheid, terwijl in den lande algemeen&#13;
bekend was dat het vergunningenniveau niet op peil was.&#13;
In 1991 is de hierboven al eerder genoemde tweede ecologische richtlijn verschenen.&#13;
9 In deze nieuwe richtlijn is mede als oplossing van het eerstgenoemde probleem&#13;
afgestapt van het afstandscriterium van 500 meter en is een directe relatie gelegd&#13;
tussen de hoeveelheid ammoniakemissie en het effect (depositie van ammoniak op&#13;
voor verzuring gevoelige gebieden). In de richtlijn van 1991 werd het ‘15-molscriterium’&#13;
(voor op te richten veehouderijen) en het ‘30-molscriterium’ (voor uit te breiden&#13;
veehouderijen) geïntroduceerd. Het probleem dat nog tal van veehouderijen niet&#13;
beschikten over een toereikende milieuvergunning werd echter ook in deze richtlijn&#13;
niet opgelost.&#13;
Het effect van de richtlijn van 1991 was dat in tal van agrarische gebieden in&#13;
Nederland de ontwikkelingsmogelijkheden van veehouderijen op slot werden gezet.&#13;
Dit effect werd nog aanzienlijk versterkt, doordat de RvS blijkens jurisprudentie de&#13;
ecologische richtlijn in strijd met de Wm heeft geacht, voor wat betreft de omstandigheid&#13;
dat in de richtlijn geen rekening is gehouden met de achtergronddepositie.10 Dit&#13;
leidde op grote schaal tot de vernietiging van vergunningbesluiten en tot een onwerkbare&#13;
situatie.&#13;
De hierboven beschreven problematiek heeft aanleiding gegeven tot het in het&#13;
leven roepen van de Iav. Inmiddels is in mijn beleving echter genoegzaam gebleken&#13;
dat ook de Iav de uitvoeringsproblemen in het ammoniakbeleid niet heeft kunnen&#13;
oplossen.&#13;
Het stankbeleid heeft eveneens de nodige uitvoeringsproblemen met zich meegebracht.&#13;
Zo werd bijvoorbeeld in de oude brochure Veehouderij en Hinderwet van&#13;
1985 het beschermingsniveau van een stankgevoelig object afhankelijk gesteld van de&#13;
omgevingscategorie. In de praktijk kon dit problemen geven voor de ontwikkeling&#13;
van agrarische bedrijven, gegeven de situatie dat steeds meer boeren zijn gestopt met&#13;
hun bedrijf en de bijbehorende woning vanaf dat moment als burgerwoning moest&#13;
worden aangemerkt; in het systeem van de brochure leidde deze functieverandering&#13;
dus automatisch tot een te hanteren hoger beschermingsniveau. Hoewel vanuit de&#13;
stand-stillgedachte het voor de hand zou hebben gelegen om met het verdwijnen van&#13;
de ‘wijkende’ veehouderijbedrijven de nog levensvatbare ‘blijvende’ bedrijven enige&#13;
ruimte te bieden, was het effect van de brochure dus juist tegenovergesteld. Weliswaar&#13;
ging de brochure er van uit dat recent ontstane burgerwoningen de bescherming&#13;
behouden die zij vóór die verandering hadden, maar de RvS heeft het begrip ‘recent’&#13;
dermate beperkt uitgelegd, dat in de praktijk een burgerwoning zelden tot nooit als&#13;
recent aangemerkt kon worden.11 Het Ministerie van VROM heeft getracht om onder&#13;
meer het bovenstaande probleem op te lossen in de Richtlijn veehouderij en stankhinder&#13;
1996. Echter tevergeefs, zo blijkt tot dusver uit de jurisprudentie. Naar het zich laat aanzien zal dit punt met de Stankwet overigens wèl uit de weg worden geruimd,&#13;
maar dan alleen voor de verwevings- en landbouwontwikkelingsgebieden.12&#13;
Er blijven evenwel op het gebied van de beoordeling van stankhinder naar mijn&#13;
idee nog genoeg problemen in de uitvoeringssfeer hangen, die tot in lengte van jaren&#13;
juridische twistpunten kunnen opleveren, zoals de invulling en het beschermingsniveau&#13;
van de categorieën van stankgevoelige objecten, nog los van het verschijnsel&#13;
van functieverandering.13&#13;
In het algemeen is de conclusie gerechtvaardigd dat de complexiteit en onduidelijkheid&#13;
van de wet- en regelgeving voor de milieuvergunningverlening in de veehouderijsector&#13;
in de gegeven omstandigheden is toegenomen, alle door de minister geleverde&#13;
inspanningen om verbeteringen aan te brengen ten spijt. Uit de geschiedenis van de&#13;
afgelopen tien jaar valt op te maken dat tal van uitvoeringsproblemen zijn opgedoken.&#13;
Op onderdelen is getracht om correcties en reparaties in de wet- en regelgevingsproducten&#13;
aan te brengen. Veelal is het middels deze ‘lapwerkmethode’ echter niet&#13;
gelukt om de hardnekkige problemen te verhelpen. Bovendien heeft desbetreffende&#13;
reactieve benadering van de problematiek soms zelfs tot een nog grotere verwarring&#13;
geleid.&#13;
Het is wellicht een wat zwartgallige benadering, maar deze voorgeschiedenis kan&#13;
mijns inziens op zich niet anders dan doen vermoeden dat de juridische problematiek&#13;
ook de komende tijd nog niet goed zal gaan komen.&#13;
5. Concrete pijnpunten ammoniak- en stankinstrumentarium&#13;
De lezer zal hebben bemerkt dat ik mij in deze schriftuur vooral heb begeven op het&#13;
terrein van de algemene achtergronden van de problematiek, teneinde een verwachting&#13;
omtrent de uitvoeringsperspectieven van het nieuwe ammoniak- en stankinstrumentarium&#13;
te kunnen schetsen. Een beeld van mogelijke concrete twistpunten mag&#13;
hierbij echter niet geheel ontbreken. Hieronder geef ik een beknopte weergave van&#13;
diverse van de tot op heden in de ontwerpteksten ontdekte juridische knelpunten.14&#13;
Ik ga daarbij eerst in op de toekomstige ammoniakregelgeving en vervolgens op de&#13;
stankregelgeving. 5.1 Ammoniak&#13;
Vooralsnog is onduidelijk hoe de begrenzing van de kwetsbare gebieden komt te&#13;
liggen. Dit is mede afhankelijk van hoe de ligging van de EHS door de provincies&#13;
wordt vastgesteld. De begrenzing van de EHS dient uitermate nauwkeurig plaats te&#13;
vinden om uitvoeringsproblemen te voorkomen. Diverse provincies zijn er echter&#13;
nog niet in geslaagd om hierin te voorzien. Overigens bestaat er op dit moment nog&#13;
onzekerheid of de 500-meterzone rondom de kwetsbare gebieden gehandhaafd wordt&#13;
of dat de grens wordt gelegd bij 250 meter, en of in relatie tot die zonering uiteindelijk&#13;
voor een emissie-standstillbeginsel wordt gekozen dan wel voor een dier-standstillbeginsel.&#13;
Buiten de zone kunnen in principe uitbreidingen worden toegestaan,&#13;
voorzover er geen sprake is van een ‘belangrijke verontreiniging’ in de zin van de&#13;
IPPC-richtlijn en het Mer-besluit. Hoe dit moet worden getoetst is echter niet duidelijk.&#13;
Bovendien bestaat er onduidelijkheid over de beoordeling van de ammoniakproblematiek&#13;
in het kader van de Natuurbeschermingswet. De vraag doet zich voor&#13;
hoe de Natuurbeschermingswet zich verhoudt tot de Wav. Ik acht het niet ondenkbaar&#13;
dat het depositiebeoordelingskader van de Iav (dat overboord wordt gegooid&#13;
door de Wav) in zekere zin weer binnen wordt gehaald in het kader van de Natuurbeschermingswet.&#13;
Een ander concreet punt van onzekerheid betreft bijvoorbeeld het&#13;
vaststellen van ‘vergunde’ rechten van veehouderijen die onder het regime van het&#13;
Besluit melkrundveehouderijen in werking zijn geweest. Volgens de vaste jurisprudentie&#13;
over de Iav in dit verband moest worden uitgegaan van de veebezetting ten&#13;
tijde van inwerkingtreding van de Iav (waardoor bedrijven die onder het Besluit na&#13;
1994 legaal hadden uitgebreid, hieraan geen rechten meer konden ontlenen). Moet&#13;
deze lijn worden voortgezet onder de Wav? Tot slot kan worden opgemerkt dat in de&#13;
Wav en het Besluit dierhuisvesting het begrip dierplaats als uitgangspunt wordt&#13;
gehanteerd, terwijl in vaste jurisprudentie is aangegeven dat het aantal dieren het&#13;
vertrekpunt moet zijn voor het vaststellen van bestaande rechten. Als dit punt in de&#13;
Wav niet goed wordt uitgewerkt verwacht ik hieromtrent grote juridische problemen.&#13;
5.2 Stank&#13;
Een eerste opmerking omtrent de Stankwet heeft betrekking op de afstandsgrafiek.&#13;
De grafiek is dermate grofmazig dat het wellicht de voorkeur zou hebben om een&#13;
tabel te hebben die is gebaseerd op rekenformules; dit om eventuele welles-nietesdiscussies&#13;
te vermijden. Voorts ontbreekt nog een heldere methode voor de afstandsbepaling.&#13;
Dit moet nog worden uitgewerkt door de minister. Dit geldt ook voor de&#13;
methode van de cumulatieberekening. Een totaalbeoordeling van de gevolgen van het&#13;
nieuwe stankbeleid kan hierdoor niet worden gemaakt. Een volgend punt betreft de&#13;
omstandigheid dat het bevoegd gezag in een ‘IPPC-situatie’ extra maatregelen kan&#13;
verlangen, maar niet duidelijk is op welke wijze hiermee – juridisch – moet worden&#13;
omgegaan. Ook de categorie-indeling blijft in de Stankwet een struikelblok (hetgeen&#13;
ik hierboven al heb aangestipt); de wet geeft een beperkte definiëring en afbakening,&#13;
terwijl ook aan de bestaande jurisprudentie geen eenduidig beeld kan worden ontleend.&#13;
Het verdient wellicht de voorkeur om nadere criteria en een uitgebreidere lijst&#13;
van stankgevoelige objecten in de wet op te nemen, dan wel de categorie-indeling en&#13;
omschrijving van objecten geheel buiten de wet te houden en over te laten aan een krachtens de wet (zo eenduidig mogelijk) opgestelde ministeriële regeling. Verder is&#13;
de omvang van een intensief bedrijf opgetrokken van 50 naar 500 m.v.e. Dit brengt&#13;
per saldo met zich mee dat de wet – juridisch gezien – veel meer overbelaste situaties&#13;
doet ontstaan, waardoor niet alleen meer bedrijven op slot komen te zitten, maar&#13;
waarbij bij dit soort bedrijven met name ook – de soms niet bepaald eenvoudige opgave&#13;
van – het bepalen van de omvang van vergunde (stank)rechten uitdrukkelijker&#13;
om de hoek komt kijken. Tot slot is een (veel geuit) kritiekpunt dat de Stankwet&#13;
slechts gebiedsgericht is en er voor den lande in het algemeen weer een nieuwe richtlijn&#13;
in de maak is.&#13;
6. Algemene knelpunten / onzekerheden ammoniak- en stankinstrumentarium&#13;
Hierboven heb ik enkele concrete punten benoemd waar het nieuwe instrumentarium&#13;
in de toekomst in de uitvoeringssfeer mank kan gaan, als hieraan onvoldoende aandacht&#13;
wordt besteed. Hieronder ga ik in op de meer algemene juridische risico’s en&#13;
kwetsbaarheden die in het nieuwe instrumentarium besloten liggen. Het gaat om een&#13;
drietal items.&#13;
In de eerste plaats kan worden gesteld dat de regelgeving voor de milieuvergunningverlening&#13;
voor veehouderijen in het nieuwe instrumentarium bijzonder blijft (in&#13;
de zin van lex speciales), maar ook bijzonder complex. Het is nou eenmaal niet eenvoudig,&#13;
zo niet onmogelijk, om voor deze materie eenvoudige regels te bedenken. De&#13;
keerzijde hiervan is wel dat de kans op juridische onbedoelde effecten erg groot is.&#13;
In de tweede plaats kunnen juridische uitvoeringsproblemen ontstaan door&#13;
afstemmingsproblemen in de tijd. Ik doel hier op het wetgevingsproces in zichzelf.&#13;
De problemen kunnen zijn weerslag hebben in relatie tot de afstemming van wettelijke&#13;
kaders, anti-anticipatieregels en overgangsregels, en het aan de Wet milieubeheer&#13;
ontleende toetsingscriterium ‘meest recente mileuhygiënische inzichten’.&#13;
Wat betreft de afstemming van de wettelijke kaders kan worden opgemerkt dat de&#13;
kans aanwezig is dat de nieuwe Wav per 1 januari 2002 nog geen kracht van wet heeft,&#13;
terwijl de Iav per deze datum wèl komt te vervallen. Als dit gebeurt, ontstaat er een&#13;
soort juridisch ‘vacuüm’, een periode waarin de ecologische richtlijn uit 1991 weer&#13;
van stal gehaald kan worden met bijbehorende jurisprudentie, die milieuvergunningverlening&#13;
weer voor een groot deel onmogelijk maakt. Maar ook in relatie tot de&#13;
Stankwet en de Reconstructiewet ontstaan stagnatieperikelen, gezien de onderlinge&#13;
samenhang ten aanzien van de afbakening van de landbouwontwikkelings-, verwevings-,&#13;
en plafondgebieden en de EHS.&#13;
Wat betreft de anti-anticipatieregels en overgangsregels merk ik het volgende op.&#13;
Bij het ontwikkelen van nieuwe wetgeving die ingrijpende gevolgen kan hebben voor&#13;
hen waarop de wetgeving wordt gericht, kan er de noodzaak zijn om bij voorbaat&#13;
regels te stellen om te voorkomen dat vooruitlopend op het doel van de nieuwe wetgeving&#13;
dit doel wordt gefrustreerd,15 maar kan het daarnaast ook van belang zijn om&#13;
overgangsrecht te waarborgen, uit oogpunt van rechtszekerheid. Dit levert niet alleen&#13;
een spanningsveld op, maar ook juridische kwetsbaarheden. Menig jurist zal zich er van bewust zijn dat juist dit soort regels complex zijn. Overigens ben ik van mening dat&#13;
de ontwerp-Wav in de zin van overgangsbepalingen onvoldoende rekening heeft gehouden&#13;
met de pijnlijke mogelijkheid dat er in den lande tal van vergunningprocedures tijdig&#13;
zijn opgestart, maar die nog niet vóór 1 januari 2002 kunnen worden afgerond, bijvoorbeeld&#13;
doordat er een beroep aanhangig is gemaakt. Ik vrees voor de gevolgen in de&#13;
gevallen waarin de RvS het vergunningbesluit vernietigt. Deze gevolgen kunnen in die&#13;
gevallen vooral groot zijn voor veehouderijen in een ‘500-meterzone’ als bedoeld in de&#13;
Wav, waarvan de vergunningprocedure al loopt van vóór 8 december 2000.&#13;
Het beginsel dat een vergunningaanvraag moet worden getoetst aan de meest&#13;
recente milieuhygiënische inzichten kan door de ontwikkeling van nieuwe wetgeving&#13;
complicaties opleveren voor vergunningprocedures die nog op de bestaande kaders&#13;
(moeten) worden gebaseerd. Dergelijke complicaties kunnen zich voordoen als de&#13;
nieuwe wetgeving zijn grondslag vindt in gewijzigde (milieuhygiënische) inzichten.&#13;
De vraag is dan namelijk aan de orde in hoeverre deze inzichten enerzijds onlosmakelijk&#13;
zijn verbonden aan die nieuwe wetgeving en in hoeverre anderzijds vooruitlopende&#13;
op die wetgeving al rekening met die inzichten moet worden gehouden.&#13;
Ter afsluiting van de drie items noem ik tenslotte in de derde plaats het aspect van de&#13;
delegatieruimte. Ik doel hier in het bijzonder op de ontwerp-Stankwet. De Stankwet is&#13;
deels van een aanmerkelijk detailniveau (de categorie-indeling wordt er bijvoorbeeld in&#13;
geregeld) en deels zijn er delegatiebepalingen te vinden die de minister een uitwerkingsverplichting&#13;
geeft (bijvoorbeeld voor de afstandsbepaling ten opzichte van stankgevoelige&#13;
objecten). Gegeven het gedeeltelijke detailniveau van de wet zal de minister er zich&#13;
voor moeten hoeden dat de ministeriële regelingen in strijd komen met de wet. Het&#13;
ware mijns inziens wenselijker geweest om voor de minister een duidelijkere en bredere&#13;
delegatieruimte te geven en minder in de wet zelf te regelen. Wat mij betreft is een&#13;
Stankwet onmisbaar als kaderwet, om de ontwikkeling van het stankbeleid een juridisch&#13;
fundament te geven (ter voorkoming van excessen à la Richtlijn ’96), maar moet&#13;
er niet teveel in worden bepaald (om ook flexibiliteit te behouden).&#13;
7. Conclusie en nabeschouwing&#13;
Ik heb geen al te optimistisch toekomstbeeld van de uitvoering van de milieuvergunningverlening&#13;
voor veehouderijen. Ik verwacht niet dat het nieuwe ammoniak- en&#13;
stankinstrumentarium voor een wezenlijke verandering zorg kan dragen in de juridische&#13;
problemen, maar dat er de komende jaren nog een aanzienlijk onontgonnen juridisch&#13;
mijnenveld in het verschiet ligt. Ik heb getracht dat in dit betoog uit de doeken&#13;
te doen.&#13;
Het is echter niet mijn bedoeling om naar aanleiding van dit epistel bij de pakken&#13;
te gaan neerzitten en de strijd voor een uitvoerbaar ammoniak- en stankbeleid in de&#13;
milieuvergunningensfeer op te geven. Een ieder in het werkveld – van de overheid –&#13;
zal zijn best moeten blijven doen voor een zo goed mogelijk resultaat, waarbij begrip&#13;
voor elkaars positie en beperkingen voorop moet staan. Het milieuvergunningverlenend&#13;
gezag mag zich ervan bewust zijn dat VROM wel degelijk zijn best doet om tot&#13;
regelgeving te komen die beter uitvoerbaar is, maar dat eenvoudige regelgeving in&#13;
kwestie een utopie is. Van VROM-zijde mag er het besef zijn dat de vergunningverleners&#13;
hun best doen om de regelgeving goed toe te passen, maar dat de uitvoerbaarheid&#13;
van die regelgeving wel een uiterst moeilijke factor is.</content><legacyfootnotes>1. Wetsvoorstel Regels inzake ammoniakemissie uit tot veehouderijen behorende dierenverblijven (Wet&#13;
ammoniak en veehouderij), Kamerstukken II, 2000/01, 27 836, nrs. 1-2.&#13;
2. Ontwerp-Besluit ammoniakemissie huisvesting veehouderij, Stcrt. 23 mei 2001, nr. 99, p. 13 e.v.&#13;
3. Wetsvoorstel Regels inzake stankemissie van veehouderijen in ontwikkelings- en verwevingsgebieden&#13;
(Wet stankemissie veehouderijen in landbouwontwikkelings- en verwevingsgebieden), Kamerstukken II,&#13;
2000/01, 27 835, nrs. 1-2. &#13;
4. In de Wav komt het instrument van het ammoniakreductieplan niet meer voor en kunnen ammoniakemissierechten&#13;
niet meer worden verplaatst/gesaldeerd; de depositiegerichte benadering van de Iav moet&#13;
plaatsmaken voor de emissiegerichte benadering van de Wav.&#13;
5. Zo is bijvoorbeeld van de Vereniging Milieu Offensief te Wageningen vrij algemeen bekend dat zij haar&#13;
inspanningen vooral richt op diercategorieën behorende tot de intensieve veehouderij.&#13;
6. Kamerstukken II, 1993/94, 23 221, nr. 3 (MvT); in de Richtlijn ammoniak en veehouderij 1991 (ecologische&#13;
richtlijn) werd geen rekening gehouden met te hoge achtergronddeposities aan ammoniak, hetgeen&#13;
in strijd is met het systeem van de Wet milieubeheer. Uit constante jurisprudentie kon worden opgemaakt&#13;
dat de RvS iedere uitbreiding onaanvaardbaar heeft geacht in gebieden met een achtergronddepositie&#13;
van meer dan 2600 mol. Het is VMD geweest die op dit punt heeft gewezen (zie onder meer AGRvS&#13;
30 december 1992, nr. G05.91.1665 (Ambt Delden), M&amp;R 1993, nr. 22).&#13;
7. Een aardig voorbeeld onder de vlag van de Iav betreft de kortingsregelingen die de meeste ammoniakreductieplannen&#13;
bevatten ten aanzien van het ‘opvullen’ van vergunde deposities door uitbreiding in het&#13;
aantal dieren bij investeringen in emissiearme dierhuisvestingssystemen; die regelingen zijn door de RvS&#13;
niet aanvaard, waardoor boeren alle emissiewinst weer konden/kunnen omzetten in extra dieren, zonder&#13;
enige winst voor het milieu (zie onder meer ABRvS 8 december 1997, nr. E03.97.0066 (Sevenum),&#13;
«JM» 1998, nr. 29).&#13;
8. Ministeries van LNV en VROM, Richtlijn ammoniak en veehouderij, februari 1987.&#13;
9. Ministeries van LNV en VROM, Richtlijn ammoniak en veehouderij 1991.&#13;
10. AGRvS 30 december 1992, nr. G05.91.1665; zie voetnoot 6.&#13;
11. AGRvS 12 februari 1993, G05.91.1006 (Nieuwsbrief BABM 93-13): in deze uitspraak en uitspraken&#13;
nadien heeft de RvS bepaald dat alleen functieveranderingen die in de omgeving hebben plaatsgevonden&#13;
van een bedrijf tijdens de milieuvergunningprocedure voor dat bedrijf als ‘recent’ kunnen worden aangemerkt.&#13;
12. In het wetsvoorstel voor de Stankwet is in art. 7 een bepaling opgenomen, op grond waarvan het veranderen&#13;
van de functie van een stankgevoelig object niet meer direct leidt tot een hogere beschermingscategorie.&#13;
De Stankwet zal gaan gelden voor de verwevings- en landbouwontwikkelingsgebieden als&#13;
bedoeld in de Reconstructiewet concentratiegebieden.&#13;
13. Er is een bont scala aan verrassende uitspraken van de RvS waarbij de omgevingscategorie ter discussie&#13;
heeft gestaan. Het meest bekend is wel de uitspraak ABRvS 21 april 1998, E03.97.0115, «JM» 1998,&#13;
nr. 80, waarbij de RvS de categorie-indeling van de Richtlijn ’96 niet heeft geaccepteerd. Overigens heeft&#13;
de RvS ook op diverse andere onderdelen deze richtlijn onderuit gehaald: o.a. ABRvS 17 juni 1998,&#13;
E03.97.0892, «JM» 1998, nr. 112 (cumulatiemethode onaanvaarbaar); ABRvS 29 mei 1998, E03.96.1767,&#13;
«JM» 1998, nr. 99 (onaanvaardbaarheid wegens afbreuk bestaande rechten door systematiek richtlijn bij&#13;
overbelaste situaties).&#13;
14. Deze opmerkingen heb ik ontleend aan de stukken uit een (informeel) ambtelijk werkgroepje van de&#13;
VNG met mw. drs. M. de Jonge aan het roer. Desbetreffende opmerkingen worden/zijn vanuit dit&#13;
werkgroepje teruggekoppeld naar VROM.&#13;
15. Ter zake van de Wav kan worden gewezen op de bekende ‘8-december-brief’ van de minister&#13;
(BWL/2000148570, 8 december 2000).&#13;
</legacyfootnotes><footnotes><footnote/></footnotes><auteurs>ing. R. van der Plank</auteurs><published>2001-11-01 00:00:00</published><modified>1999-12-07 00:00:00</modified><editiondate>2001-11-01</editiondate><htmlpath>https://denhollander.info/artikel/5635</htmlpath></article>
</articles></edition>