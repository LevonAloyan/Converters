<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2004</searchword><id>3635</id><udhid>UDH:TvAR/3635</udhid><titel>Coppelmans c.s. / gemeente Eindhoven (TvAR 2004/5216)</titel><searchwords><searchword>TvAR 5/2004</searchword><searchword>TvAR 2004/5216</searchword><searchword>UDH:TvAR/3635</searchword></searchwords><attachments><attachment><name>2004_nr 5_Rechtspraak_5216.pdf</name><extention>pdf</extention><url>https://denhollander.info/download/3632/ci</url></attachment></attachments><inleiding>[Pachtwet art. 51, 52]&#13;
&#13;
Feit dat vruchteloos is onderhandeld over&#13;
schadevergoeding dient niet (mede)bepalend&#13;
te zijn voor tijdstip ontbinding. Belangen&#13;
pachters bij gebruik totdat definitief over de&#13;
schadevergoeding is beslist kunnen evenmin&#13;
(mede)bepalend zijn voor het tijdstip&#13;
van ontbinding. Uit het karakter van art. 51&#13;
Pw als verplichte tussentijdse ontbindingsgrond&#13;
vloeit voort dat alleen de wens tot het&#13;
realiseren van de niet-agrarische bestemming&#13;
door de gemeente en het tijdstip waarop dit&#13;
kan geschieden bepalend zijn voor het tijdstip&#13;
van ontbinding, terwijl uit art. 52 Pw&#13;
niet volgt dat ontbinding en schadevergoeding&#13;
tegelijk moeten worden uitgesproken&#13;
(Hof Arnhem 26 maart 1979, P 1980, 3438).&#13;
Indien komt vast te staan dat de schadevergoeding&#13;
dient te worden begroot overeenkomstig&#13;
het standpunt van de pachters,&#13;
kan de schade die voor hen uit een en ander&#13;
voortvloeit (zoals tijdelijke bedrijfsbeëindiging&#13;
met daaruit voortvloeiende bedrijfs- en&#13;
inkomensschade) voor hen een extra schadepost&#13;
vormen, welke voor vergoeding in&#13;
aanmerking komt. Hof ziet geen aanleiding&#13;
te twijfelen aan juistheid van stellingen van&#13;
gemeente, waaruit volgt dat ontbinding per&#13;
1 november 2001 gerechtvaardigd is.</inleiding><content>ARREST IN DE ZAAK VAN:&#13;
1. Wilhelmus Petrus Arnoldus Coppelmans,&#13;
2. Johanna Henrica Maria Coppelmans-&#13;
Swinkels,&#13;
3. Johannes Franciscus Arnoldus Maria&#13;
Coppelmans, allen wonende te Eindhoven,&#13;
appellanten,&#13;
procureur: mr. F.J. Boom,&#13;
tegen&#13;
de gemeente Eindhoven, zetelende te&#13;
Eindhoven,&#13;
geïntimeerde,&#13;
procureur: mr. J.C.N.B. Kaal.&#13;
1 De procedure in eerste aanleg&#13;
De pachtkamer van het kantongerecht te&#13;
Eindhoven heeft op 8 augustus 2000 en 12 juni&#13;
2001 vonnissen gewezen tussen appellanten&#13;
(verder te noemen: Coppelmans c.s.) als gedaagden&#13;
en geïntimeerde (verder te noemen:&#13;
de gemeente Eindhoven) als eiseres. Van het&#13;
vonnis van 12 juni 2001 is afschrift aan dit&#13;
arrest gehecht. Naar dat vonnis wordt verwezen&#13;
voor de procesgang in eerste aanleg, de in&#13;
die instantie genomen beslissing en de gronden&#13;
daarvoor.&#13;
2 De procedure in hoger beroep&#13;
2.1 Bij exploot van 3 juli 2001 zijn Coppelmans&#13;
c.s. in hoger beroep gekomen van het&#13;
vonnis van 12 juni 2001 met dagvaarding van&#13;
de gemeente Eindhoven voor dit hof.&#13;
2.2 Bij memorie van grieven hebben Coppelmans&#13;
c.s. tegen het vonnis twee grieven aangevoerd&#13;
en toegelicht, hebben zij enige producties&#13;
in het geding gebracht en hebben zij&#13;
geconcludeerd dat het hof dat vonnis zal vernietigen&#13;
voor zover dit ziet op de ontbinding&#13;
van de pachtovereenkomst en de ontruiming&#13;
van het gepachte per 1 november 2001 en,&#13;
opnieuw rechtdoende, bij arrest, de pachtovereenkomst&#13;
zal ontbinden per 1 november&#13;
2003, althans met ingang van een datum als&#13;
het hof in goede justitie vermeent te behoren,&#13;
en de ontruiming per gelijke datum uit zal&#13;
spreken, een en ander met veroordeling van&#13;
de gemeente in de kosten van de procedure in&#13;
eerste aanleg en in hoger beroep gevallen.&#13;
2.3 Bij arrest van dit hof van 27 november&#13;
2001 is een provisionele vordering van Coppelmans&#13;
c.s., strekkende tot een verbod aan de&#13;
gemeente tot tenuitvoerlegging van het vonnis&#13;
van 12 juni 2001 totdat is beslist op het hoger&#13;
beroep daarvan, afgewezen.&#13;
2.4 De gemeente heeft bij memorie van antwoord&#13;
verweer gevoerd, producties overgelegd&#13;
en geconcludeerd dat het hof het bestreden&#13;
vonnis zal bekrachtigen, met veroordeling van&#13;
Coppelmans c.s. in de kosten op het hoger&#13;
beroep gevallen.&#13;
2.5 Coppelmans c.s. hebben een akte genomen&#13;
en de gemeente een antwoordakte.&#13;
2.6 Vervolgens hebben partijen de stukken aan&#13;
het hof overgelegd voor het wijzen van arrest.&#13;
3 De grieven&#13;
Deze luiden:&#13;
I Ten onrechte overweegt de pachtkamer van&#13;
het kantongerecht in haar vonnis d.d. 12 juni&#13;
onder no. 4:&#13;
“Gelet op het feit dat partijen reeds lang&#13;
vruchteloos debatteren over de omvang van de&#13;
aan gedaagden toekomende schadeloosstelling,&#13;
zal de Pachtkamer de vordering van eiseres&#13;
tot ontbinding van de pachtovereenkomst&#13;
reeds thans toewijzen en wel tegen 1 november&#13;
2001. Gedaagden zijn dan nog in de gelegenheid&#13;
het huidig agrarisch seizoen volwaardig&#13;
te beëindigen.”&#13;
II Ten onrechte veroordeelt de Pachtkamer&#13;
Coppelmans c.s. het gepachte met de aanhorigheden&#13;
binnen veertien dagen na betekening&#13;
van het vonnis, doch niet voor 1 november&#13;
2001 ontruimd aan de gemeente Eindhoven&#13;
ter beschikking te stellen.&#13;
4 De vaststaande feiten&#13;
4.1 Voor zover in dit hoger beroep van belang&#13;
staat tussen partijen op grond van hetgeen de&#13;
pachtkamer van het kantongerecht heeft overwogen&#13;
zonder dat daartegen grieven zijn&#13;
gericht of bezwaren zijn geuit, alsmede op&#13;
grond van hetgeen overigens is gesteld en niet&#13;
of onvoldoende is betwist, het volgende vast.&#13;
4.2 Coppelmans c.s. hebben van de gemeente&#13;
Eindhoven in pacht een hoeve groot 5.33.06 ha,&#13;
kadastraal bekend gemeente Woensel, sectie T,&#13;
nrs. 1357, 1363 en 1504 (alle gedeeltelijk). De&#13;
lopende pachttermijn zal eindigen op 1 december&#13;
2004.&#13;
4.3 Appellanten sub 1, 2 en 3 zijn geboren op&#13;
respectievelijk 4 februari 1938, 22 juni 1940 en&#13;
1 oktober 1968. Zij oefenen op het gepachte&#13;
een agrarische onderneming (melkveehouderij)&#13;
en veehandelsbedrijf uit. Uit dit laatste&#13;
bedrijf behalen zij circa een derde van hun&#13;
inkomsten.&#13;
4.4 In het onherroepelijke bestemmingsplan I&#13;
Acht Noord C, vastgesteld door de Raad van&#13;
de gemeente bij besluit van 20 mei 1996,&#13;
goedgekeurd door Gedeputeerde Staten van&#13;
Noord-Brabant bij besluit van 19 december&#13;
1996, is aan het gepachte de bestemming&#13;
industrie, openbaar groen met landschappelijke&#13;
waarde en openbare weg toegekend. Een&#13;
tegen laatstgenoemd besluit door Coppelmans&#13;
c.s. ingesteld beroep is in 1998 ongegrond verklaard&#13;
door de afdeling bestuursrechtspraak&#13;
van de Raad van State.&#13;
4.5 De gemeente wenst de onder 4.4 bedoelde&#13;
niet-agrarische bestemming te realiseren. Zij&#13;
heeft met Coppelmans c.s. tevergeefs onderhandeld&#13;
over vrijwillige ontbinding met schadevergoeding.&#13;
Een begin 1998 door de gemeente&#13;
gedaan bod van ƒ 1.250.000,– is door Coppelmans&#13;
c.s. niet aanvaard. De gemeente wenst&#13;
thans een vergoeding op basis van liquidatie&#13;
toe te kennen, terwijl Coppelmans c.s. en vergoeding&#13;
op basis van reconstructie wensen.&#13;
De gemeente heeft de vergoeding in de eerstbedoelde&#13;
zin becijferd op een bedrag van&#13;
ƒ 630.550,–. Coppelmans c.s. hebben de vergoeding&#13;
in de laatstbedoelde zin becijferd op&#13;
ƒ 1.975.000,–.&#13;
5 De beoordeling van het geschil in&#13;
hoger beroep&#13;
5.1 De pachtkamer van het kantongerecht&#13;
heeft – zakelijk weergegeven – de vordering&#13;
van de gemeente tot ontbinding van de pachtovereenkomst&#13;
toegewezen tegen 1 november&#13;
2001 onder toewijzing aan Coppelmans c.s.&#13;
van een voorschot op de schadevergoeding ter&#13;
hoogte van ƒ 700.000,–, onder aanhouding&#13;
van haar beslissing ten aanzien van de definitieve&#13;
schadevergoeding. Het hoger beroep van&#13;
Coppelmans c.s. is niet gericht tegen de ontbinding&#13;
als zodanig, maar tegen het tijdstip&#13;
waartegen ontbinding en ontruiming is toegewezen.&#13;
5.2 Coppelmans c.s. betogen in de toelichting&#13;
op hun grieven terecht, dat het tijdstip van&#13;
ontbinding dient te worden bepaald op het&#13;
moment waarop de gemeente in verband met&#13;
realisering van de niet-agrarische bestemming&#13;
over het verpachte wenst te beschikken.&#13;
Evenzeer terecht voeren zij aan, dat een vordering&#13;
tot ontbinding ex art. 51 Pw slechts&#13;
toewijsbaar is indien de bestemmingswijziging&#13;
verwezenlijkbaar is binnen een redelijke,&#13;
op zijn minst bij benadering te bepalen termijn.&#13;
Het feit dat vruchteloos is onderhandeld&#13;
over de aan Coppelmans c.s. toekomende&#13;
schadevergoeding dient inderdaad voor het&#13;
tijdstip van ontbinding niet (mede)bepalend te&#13;
zijn. Anders dan Coppelmans c.s. kennelijk&#13;
voorstaan geldt dit laatste echter ook indien&#13;
de lange duur van die onderhandelingen&#13;
grotendeels aan de gemeente kan worden toegerekend,&#13;
hetgeen overigens door de gemeente&#13;
is betwist terwijl in deze procedure niet op&#13;
voorhand als vaststaand kan worden aangenomen&#13;
dat haar standpunt over de vergoeding&#13;
onhoudbaar is. Evenzo dient tot uitgangspunt,&#13;
dat de belangen van Coppelmans c.s. bij&#13;
gebruik totdat definitief over de schadevergoeding&#13;
is beslist niet (mede)bepalend kunnen&#13;
zijn voor het tijdstip van ontbinding. Uit het&#13;
karakter van art. 51 Pw als verplichte tussentijdse&#13;
ontbindingsgrond vloeit immers voort&#13;
dat alleen de wens tot het realiseren van de&#13;
niet-agrarische bestemming door de gemeente&#13;
en het tijdstip waarop dit kan geschieden&#13;
bepalend zijn voor het tijdstip van ontbinding,&#13;
terwijl uit art. 52 Pw niet volgt dat ontbinding&#13;
en schadevergoeding tegelijk moeten&#13;
worden uitgesproken (Hof Arnhem 26 maart&#13;
1979, P 1980, 3438). Indien komt vast te staan&#13;
dat de schadevergoeding dient te worden&#13;
begroot overeenkomstig het standpunt van&#13;
Coppelmans c.s., kan de schade die voor hen&#13;
uit een en ander voortvloeit (zoals tijdelijke&#13;
bedrijfsbeëindiging met daaruit voortvloeiende&#13;
bedrijfs- en inkomensschade) voor hen een&#13;
extra schadepost vormen, welke voor vergoeding&#13;
in aanmerking komt. Mede gelet hierop&#13;
valt niet in te zien waarom ontbinding en ontruiming&#13;
per 1 november 2001 voor Coppelmans&#13;
c.s. zou leiden tot, zoals zij stellen, “het&#13;
passeren van een point of no return waarna er&#13;
geen weg terug meer is”. Het hof voegt aan&#13;
een en ander nog toe, dat aan Coppelmans c.s.&#13;
bij het vonnis waarvan beroep reeds een voorschot&#13;
op de schadevergoeding ten bedrage van&#13;
ƒ 700.000,– is toegekend.&#13;
5.3 Wat betreft de noodzaak van gebruik heeft&#13;
de gemeente bij memorie van antwoord d.d.&#13;
19 maart 2002 gesteld dat zij op dat moment&#13;
gesprekken voerde met gegadigden voor de&#13;
pas op 24 januari 2002 aan haar ter beschikking&#13;
gestelde grond en dat de voortgang van&#13;
de bebouwing mede afhankelijk is van de&#13;
vaststelling van een Beeldkwaliteitsplan en de&#13;
beslissing op de vervolgens aan te vragen&#13;
bouwvergunningen. Zij heeft een en ander&#13;
onderbouwd met een gedetailleerde brief van&#13;
het hoofd van de Dienst Stedelijke Ontwikkeling&#13;
en Beheer d.d. 12 maart 2002 (productie 6&#13;
bij memorie van antwoord). Daarin staat tevens&#13;
vermeld dat de gemeente haar voorbereidingen&#13;
tot uitgifte van de bouwkavels heeft uitgesteld&#13;
in afwachting van zekerheid over de&#13;
pachtontbinding. De gemeente heeft voorts&#13;
gesteld dat het voor haar onmogelijk was om&#13;
tot daadwerkelijke uitgifte van kavels over te&#13;
gaan zolang de grond niet aan haar ter vrije&#13;
beschikking was gesteld. De strekking van&#13;
haar betoog is dat zij direct na het vrijkomen&#13;
van de grond voorbereidingen voor de uitgifte&#13;
heeft getroffen en dat zij thans daadwerkelijk&#13;
doende is met de gronduitgifte-procedure en&#13;
daarmee met het realiseren van de niet-agrarische&#13;
bestemming. Zij stelt te verwachten dat&#13;
per 1 januari 2003 “het bouwen in volle gang&#13;
is”. Het hof ziet geen aanleiding aan de juistheid&#13;
van het door de gemeente gestelde te&#13;
twijfelen en acht een en ander voldoende om&#13;
de ontbinding per 1 november 2001 te rechtvaardigen.&#13;
Daaraan doet, gezien de uitleg die&#13;
de gemeente bij antwoordakte van 4 juni 2002&#13;
heeft gegeven, niet af dat de grond in 2002&#13;
door haar is ingezaaid met suikerbieten.&#13;
5.4 De slotsom luidt dat de beide grieven&#13;
falen, zodat het vonnis waarvan beroep zal&#13;
worden bekrachtigd en dat de zaak zal worden&#13;
verwezen naar de pachtkamer van (thans) de&#13;
rechtbank te ’s-Hertogenbosch voor verdere&#13;
beoordeling. Coppelmans c.s. zullen worden&#13;
veroordeeld in de kosten van het hoger&#13;
beroep.&#13;
6 De beslissing&#13;
Het hof, rechtdoende in hoger beroep,&#13;
bekrachtigt het vonnis waarvan beroep;&#13;
verwijst de zaak naar de pachtkamer van de&#13;
rechtbank te ’s-Hertogenbosch ter verdere&#13;
beoordeling;&#13;
veroordeelt Coppelmans c.s. in de kosten van&#13;
het hoger beroep, aan de zijde van de gemeente&#13;
tot op heden begroot op € 215,55 wegens verschotten&#13;
en € 1.157,14 wegens salaris.</content><legacyfootnotes/><footnotes><footnote/></footnotes><auteurs/><published>2004-05-01 00:00:00</published><modified>2004-05-01 00:00:00</modified><editiondate>2004-05-01</editiondate><htmlpath>https://denhollander.info/artikel/3635</htmlpath></article>
</articles></edition>