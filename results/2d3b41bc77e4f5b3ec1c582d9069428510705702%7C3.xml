<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2010</searchword><id>8848</id><udhid>UDH:TvAR/8848</udhid><titel>Actualiteiten Wet voorkeurs­recht gemeenten 2009-2010</titel><searchwords><searchword>TvAR 11/2010</searchword><searchword>UDH:TvAR/8848</searchword></searchwords><attachments><attachment><name>TvAR2010_11_02_Actualiteiten.pdf</name><extention>pdf</extention><url>https://denhollander.info/download/7838/ci</url></attachment></attachments><inleiding>1. Introductie&#13;
Volgens inmiddels goed gebruik wordt jaarlijks in dit tijd­schrift stilgestaan bij de recente ontwikkelingen op het ter­rein van de Wet voorkeursrecht gemeenten (Wvg).1 De voorbije periode heeft niet alleen interessante jurisprudentie opgeleverd, maar ook een drietal wetswijzigingen. Zo heb­ben de Crisis- en herstelwet2 en de Invoeringswet algemene bepalingen omgevingsrecht (Invoeringswet Wabo)3 gezorgd voor beperkte wijzigingen. Van groter belang is dat sinds 1 juli 2010 het grootste deel van de Wijzigingswet Wvg (ver­eenvoudiging bekendmaking en aanbiedingsprocedure) van kracht is.4 In deze bijdrage zullen wij de relevante wijzigin­gen beknopt bespreken, zodat voldoende ruimte overblijft om de gepubliceerde uitspraken te bespreken. Allereerst staan wij stil bij de gevolgen van de financiële en economi­sche crisis, die in het najaar van 2008 is ingetreden, voor de praktijk van de Wvg.&#13;
</inleiding><content>2. Gevolgen van de financiële en econo­mische crisis&#13;
In de gepubliceerde jurisprudentie zijn de sporen van de fi­nanciële en economische crisis nog maar sporadisch te­rug te vinden. Anders is dat in de dagelijkse praktijk van de Wvg, waar de effecten van de crisis duidelijk merkbaar zijn. De verkoop van (nieuwbouw)woningen is sterk teruggelo­pen en de markt voor de financiering van grondposities is op slot gegaan. Projectontwikkelaars die geen haast hebben, wachten op betere tijden en stellen de realisatie van projec­ten uit. De financiële positie van een groot aantal woning­corporaties staat onder druk. Gemeenten, die reeds vroegtij­dig grondaankopen hebben gedaan, worden geconfronteerd met hoge rentelasten en verminderde grondopbrengsten en dus met (aanzienlijke) tekorten op de grondexploitaties. Een steeds groter aantal gemeenten zet planologische ontwikke­lingen in de ijskast.&#13;
Voor de Wvg zijn in de praktijk twee gevolgen waarneem­baar. In de eerste plaats nam in de afgelopen periode het aantal nieuwe aanwijzingen – en daarmee ook het aantal bezwaar- en beroepsprocedures – flink af. In de tweede plaats worden gemeenten geconfronteerd met meer aanbie­dingen van gronden dan voorheen. Werd het voorkeursrecht voorheen vaak als een ongerechtvaardigde inbreuk op de ei­gendom ervaren, in de huidige kopersmarkt zien veel eige­naren van – met name het minder courante – onroerend goed hun kans schoon en bieden de grond te koop aan aan de ge­meente. Veel gemeenten zien af van aankoop, met name in de fase van het vervroegde voorkeursrecht, als nog geen structuurvisie of bestemmingsplan is vastgesteld. Zij schat­ten het risico dat de grond in handen komt van een ont­wikkelaar of speculant klein in, nu het voor speculanten en ontwikkelaars vrijwel onmogelijk is geworden om grond­posities te financieren. Grondeigenaren zijn vervolgens ge­durende drie jaren vrij hun onroerend goed eenmalig te ver­vreemden, terwijl het voorkeursrecht blijft bestaan. Op deze manier is de gemeente niet financieel gebonden, maar blijft zij wel nog voldoende zicht en grip houden op de transac­ties in het plangebied. Sommige eigenaren laten het er niet bij zitten en verzoeken de rechtbank om op grond van art. 15 Wvg (voorheen - met een iets andere formulering - 27 Wvg) de gemeente te verplichten tot koop wegens bijzon­dere persoonlijke omstandigheden. Het aantal procedures neemt inmiddels gestaag toe. Samenvattend stellen wij vast dat de crisis en de daarmee verband houdende malaise op de onroerendgoedmarkt voor de toepassing van de Wvg in de praktijk aanzienlijke consequenties heeft gehad.&#13;
3. Crisis- en herstelwet en Invoerings­wet Wabo&#13;
Zoals bekend heeft de financiële en economische crisis ook geleid tot de invoering van de Crisis- en herstelwet (Chw). De Chw heeft voor de Wvg slechts een beperkte, maar on­doordachte wijziging tot gevolg gehad. Bij nota van wijzi­ging5 is een nieuw art. 3.26 aan de Chw toegevoegd, waar­in is bepaald dat art. 9 lid 2 van de Wvg vervalt. Op grond van deze bepaling verviel het voorkeursrecht op de grond­slag van een projectbesluit na het verstrijken van de termij­nen waarbinnen een projectbesluit onder omstandigheden moest zijn ingepast in het bestemmingsplan (resp. 1, 3 en 5 jaar). De Chw heeft een einde gemaakt aan deze zgn. in­passingsplicht en van het projectbesluit weer een zelfstandi­ge projectprocedure gemaakt, zoals tot 1 juli 2008 gold voor de vrijstelling ex art. 19 Wet op de Ruimtelijke Ordening (WRO). Het - kennelijk niet voorziene - gevolg van het ver­vallen van art. 9 lid 2 van de Wvg is dat aan een voorkeurs­recht op de grondslag van een projectbesluit geen geldig­&#13;
heidsduur meer is gekoppeld, met andere woorden: het kan niet meer van rechtswege vervallen. Dat kan en mag niet de bedoeling zijn geweest. Deze merkwaardige situatie heeft overigens maar kort bestaan. Met de inwerkingtreding van de Wabo per 1 oktober 2010 is het projectbesluit opgegaan in de omgevingsvergunning. Op grond van de Invoerings­wet Wabo vormt de opvolger van het projectbesluit (de om­gevingsvergunning, waarmee wordt afgeweken van het be­stemmingsplan) niet langer een grondslag voor de vestiging van het voorkeursrecht. De verwijzingen naar het projectbe­sluit zijn uit de Wvg verwijderd. Dat betekent dat de hier­voor vermelde schrapping van de geldigheidsduur van het voorkeursrecht op de grondslag van een projectbesluit sinds 1 oktober 2010 niet langer van betekenis is. Een probleem is echter dat het overgangsrecht niet voorziet in een deugdelij­ke oplossing voor dit type voorkeursrechten, gevestigd tus­sen 31 maart 2010 en 1 oktober 2010. Art. 1.10 van de In­voeringswet Wabo bepaalt namelijk slechts, dat het oude recht van toepassing blijft ten aanzien van aanwijzingen als bedoeld in de Wvg waarbij gronden zijn aangewezen op grondslag van een projectbesluit. Deze omissie zal naar ver­wachting met terugwerkende kracht worden hersteld in een reparatiewet, waarbij aan deze voorkeursrechten met terug­werkende kracht een bepaalde geldigheidsduur wordt ge­koppeld. &#13;
4. De wetswijziging in hoofdlijnen &#13;
Belangrijker dan de twee hiervoor besproken wetswijzigin­gen is de wet van 18 maart 2010 tot wijziging van de Wvg, die aangemerkt kan worden als het tweede deel van de in­grijpende herziening van de Wvg, ingezet met de Invoe­ringswet Wet ruimtelijke ordening per 1 juli 2008. De wij­zigingswet is inmiddels op 1 juli 2010 in werking getreden. Het voorziet onder meer in de volgende aanpassingen: &#13;
––de stroomlijning van de aanbiedings- en prijsvast­stellingsprocedure; &#13;
––het schrappen van de ontheffing van gedeputeerde staten (GS); &#13;
––de mogelijkheid van een vrijstelling van de aan­biedingsplicht voor de vervreemder bij gewichtige redenen; &#13;
––een consequentere en duidelijkere terminologie; en: &#13;
––een nieuwe bekendmakings- en inwerkingtredings­procedure.6 &#13;
Tijdens de parlementaire behandeling is het wetsvoorstel uitgebreid met een nuancering op het repeteerverbod en een wijziging van de uitzonderingsregeling. &#13;
We zullen de verschillende onderdelen hierna bespreken.7 &#13;
4.1 De stroomlijning van de aanbiedings- en prijsbepalingsprocedure &#13;
De bestaande aanbiedings- en prijsbepalingsprocedures zijn vrij ingrijpend gewijzigd. Uit evaluatieonderzoek is geble­ken dat de toepassing van de oude regeling als te gecompli­ceerd, te omvangrijk en te duur werd ervaren. Om deze re­den zijn de procedures gestroomlijnd, dat wil zeggen dat termijnen over het algemeen zijn verkort en zijn vereenvou­digd. Zo is de termijn waarbinnen B&amp;W een beginselbesluit omtrent aankoop moeten nemen nadat het onroerend goed op grond van het bepaalde in de art. 10 en 11 Wvg is aan­geboden, met twee weken verkort, en wel van zes naar vier weken. De in twee delen opgeknipte prijsbepalingsprocedu­re (een prijsadviesprocedure en een gerechtelijke procedu­re), neergelegd in de art. 16 tot en met 20 Wvg is nu - in lijn met de Onteigeningswet - teruggebracht tot één gerechtelij­ke prijsvaststellingsprocedure, neergelegd in art. 13 Wvg.8 De procedurele ‘knip’ na de totstandkoming en het depot van het deskundigenadvies is komen te vervallen. De recht­bank benoemt de deskundigen en geeft vervolgens, zoals dat gebruikelijk is bij de gerechtelijke onteigeningsprocedu­re, aan de hand van het deskundigenrapport zelf een oordeel omtrent de prijs. De huidige eerste fase, die eindigt met het depot van het deskundigenadvies, komt daarmee te verval­len. Anders dan voorheen en in afwijking van de gang van zaken bij onteigening is een gerechtelijke plaatsopneming, de zgn. descente, niet verplicht.9 Wij gaan er niettemin van­uit dat de rechtbanken de praktijk van de descente in stand zullen houden. Moeilijk denkbaar is immers dat deskundi­gen en de rechtbank zich een oordeel over de op te nemen onroerende zaak zullen kunnen en willen vormen, zonder deze ook daadwerkelijk in het bijzijn van partijen te heb­ben gezien. Nieuw is voorts dat tegen de beschikking van de rechtbank cassatieberoep openstaat. Vanuit een oogpunt van rechtsbescherming en uniformiteit bij de wetstoepassing is dat een vooruitgang. Verder weet de eigenaar zich thans ver­zekerd van een volledige vergoeding van kosten van des­kundige en juridische bijstand (mits voldaan wordt aan de dubbele redelijkheidstoets). Dat is een vooruitgang ten op­zichte van de oude situatie, waarbij in de fase van het des­kundigenadvies de meeste kosten werden gemaakt, maar al­leen de kosten van een eventuele gerechtelijke procedure werden vergoed. Voor een vergoeding van kosten in de prijs­adviesprocedure moest de eigenaar afwachten of de recht­bank in kwestie in de uitspraak ook een vergoeding van kos­ten van de fase van het deskundigenadvies toekende. Een interessant punt is tenslotte dat B&amp;W in elke stand van de gerechtelijke prijsbepalingsprocedure kunnen besluiten, om het verzoekschrift in te trekken. De eigenaar is in dat geval gedurende drie jaar vrij, de onroerende zaak éénmaal voor­keursrechtvrij te vervreemden. Voorheen waren B&amp;W na de­pot van het deskundigenadvies vrij om te besluiten, of zij de gerechtelijke procedure zouden starten. Als de eigenaar be­sloot de rechtbank te verzoeken om een oordeel te geven over de prijs, hadden B&amp;W slechts twee weken de tijd om de procedure te beëindigen en te verklaren dat zij alsnog af­zagen van koop. De rechtbank dient binnen zes maanden na ontvangst van het verzoekschrift uitspraak doen. B&amp;W zijn gedurende drie maanden na het onherroepelijk worden van de beschikking jegens de eigenaar gebonden aan het oordeel van de rechtbank over de prijs. &#13;
In art. 15 Wvg vinden we tenslotte terug de koopplicht voor de gemeente, die voorheen in art. 27 Wvg was neergelegd. Op grond van deze bepaling kan de eigenaar de rechtbank verzoeken te bepalen dat de gemeente wegens bijzondere persoonlijke omstandigheden gehouden is medewerking te verlenen aan de overdracht tegen een door de rechtbank vast te stellen prijs van het onroerend goed. Van die mogelijkheid kan gebruik worden gemaakt indien B&amp;W hebben nagela­ten (tijdig binnen vier weken) gevolg te geven aan het ver­zoek om de gerechtelijke prijsbepalingsprocedure te starten. Voorts kan het verzoek bij de rechtbank worden ingediend indien B&amp;W het verzoekschrift in de gerechtelijke prijsbe­palingsprocedure intrekken. &#13;
4.2 Schrappen ontheffing GSen de invoering van vrijstelling bij gewichtige redenen &#13;
In de gewijzigde Wvg is geschrapt de voorheen in art. 14 Wvg neergelegde bevoegdheid van GS om de vervreemder te ontheffen van de verplichting om te onderhandelen met de gemeente. Daarvoor zijn twee redenen. Ten eerste werd er zelden beroep op de regeling gedaan. Ten tweede bleek uit evaluatieonderzoek dat onduidelijk was waarom GS wer­den betrokken in een procedure tussen een gemeente en een grondeigenaar over een gemeentelijk voorkeursrecht. Toch zijn er volgens de wetgever gevallen denkbaar waarin bur­gers wegens bijzondere omstandigheden een uitzondering op de werking van het voorkeursrecht willen vragen, bij­voorbeeld omdat wijziging van de bedrijfsvorm nodig is en omvorming van een c.v. naar een b.v. aan de orde is. In een dergelijk geval is overdracht van het onroerend goed aan een nieuwe rechtspersoon nodig. De in verband met het voor­keursrecht geldende aanbiedingsplicht aan de gemeente zou aan een dergelijke overdracht in de weg staan. In plaats van de ontheffing van GS is daarom aan art. 10 Wvg een zesde lid toegevoegd, dat bepaalt dat B&amp;W op aanvraag van de ei­genaar op grond van door hem aannemelijk gemaakte ge­wichtige redenen kan besluiten dat de aanbiedingsplicht van art. 10 lid 1 Wvg niet geldt. Daarbij kunnen beperkingen worden opgelegd. Hiermee wordt aangesloten bij de gang van zaken zoals die zich in de praktijk wel vaker voordoet, namelijk dat gemeenten in afwijking van de in de wet ge­regelde procedure toestemming verlenen voor een bepaal­de transactie. De Wvg biedt thans niet alleen een formele grondslag voor een dergelijk besluit, maar ook een inhoude­lijk criterium, dat naar verwachting in de jurisprudentie zal worden uitgekristalliseerd. &#13;
4.3 Verbetering terminologie &#13;
De wetswijziging voorziet voorts in een duidelijkere en con­sequentere terminologie. De terminologie is duidelijker doordat op een aantal punten aansluiting is gezocht bij de terminologie van de Algemene wet bestuursrecht en het Bur­gerlijk Wetboek. Bovendien is een aantal termen consequen­ter doorgevoerd, bijvoorbeeld de termen aanwijzing van gronden, verkrijger en vervreemder.10 In het wetsvoorstel wel opgenomen, maar niet per 1 juli 2010 in werking getre­den, is de beschrijving van het rechtsgevolg van een voor­keursrecht. In eerste instantie zou de aanwijzing tot gevolg hebben dat de vervreemder niet bevoegd is tot vervreem­ding, tenzij de vervreemding plaatsvindt in overeenstem­ming met of krachtens het bij de Wvg bepaalde. Een over­dracht in strijd met de Wvg zou daarmee ongeldig zijn. In de literatuur is daarop kritiek uitgeoefend, omdat een aan­wijzing niet zozeer de bevoegdheid van de verkoper, maar de overdraagbaarheid van het onroerend goed beperkt.11 Bij amendement is de bepaling vervolgens gewijzigd, en wel in die zin dat de aanwijzing tot gevolg heeft dat een aangewe­zen onroerende zaak niet vatbaar is voor vervreemding in strijd met het bepaalde in de Wvg. Het is de bedoeling van de wetgever om deze verduidelijking op een later moment in werking te laten treden, naar verwachting tegelijk met de inwerkingtreding van de hieronder te bespreken bekendma­king- en inwerkingtredingsprocedure.12 &#13;
4.4 Bekendmaking en inwerkingtreding &#13;
De in het wetsvoorstel geregelde wijzigingen van de be­kendmakings- en inwerkingtredingsvoorschriften zijn uit­gesteld. Concreet gaat het om een voorgenomen koppeling tussen de inwerkingtreding van een voorkeursrecht en de in­schrijving van een voorkeursrecht in de gemeentelijke be­perkingenregistratie, teneinde de rechtsonzekerheid voor met name het notariaat weg te nemen in de periode tussen bekendmaking en inschrijving in de openbare registers, die vier dagen kan duren. Het voorstel is geïnspireerd op een vergelijkbaar stelsel dat in de Wet kenbaarheid publiekrech­telijke beperkingen (Wkpb) wordt gehanteerd. De Wkpb wordt op dit moment geëvalueerd. Of de nieuwe bekendma­kings- en inwerkingtredingsprocedure in ongewijzigde vorm zal worden ingevoerd, is afhankelijk gesteld van de uitkomst van deze evaluatie.13 &#13;
4.5 Nuancering repeteerverbod &#13;
Bij nota van wijziging is het wetsvoorstel op een aantal pun­ten uitgebreid.14 In het oog springt allereerst een toevoeging aan art. 9c Wvg, waarin het zgn. repeteer- of herhalingsver­bod is geregeld. Gronden die zijn aangewezen op één van de wettelijke grondslagen, genoemd in de Wvg, kunnen niet binnen twee jaar na het intrekken of het van rechtswege ver­vallen van zodanige aanwijzing opnieuw ingevolge ‘een zo­danig besluit’ (dat wil zeggen: op dezelfde grondslag) wor­den aangewezen. Aan deze bepaling is een tenzij-clausule toegevoegd. Het verbod geldt op grond daarvan niet, indien de intrekking van het voorkeursrecht het gevolg is van het feit dat na een vernietiging van het bestemmingsplan (of in­passingsplan) niet langer wordt voldaan aan de wettelijke vereisten om het voorkeursrecht te vestigen. Een dergelijk voorkeursrecht vervalt als niet binnen één jaar een bestem­mingsplan is vastgesteld op grondslag waarvan de aanwij­zing kan plaatsvinden. Hoewel de achterliggende gedach­te op zichzelf niet verkeerd is, hebben wij onze bedenkingen bij deze wijziging. Deze gaat er namelijk vanuit dat B&amp;W het voorkeursrecht in principe altijd intrekken na vernieti­ging van het bestemmingsplan. De praktijk wijst uit dat dit juist vaak niet het geval is. Op grond van de jurispruden­tie van de Afdeling komt als gevolg van de vernietiging aan het bestemmingsplan geen planologische betekenis meer toe.15 Voor de beoordeling van de vestigingsgrondslag van het voorkeursrecht moet na vernietiging van het bestem­mingsplan het voorheen geldende bestemmingsplan tot uit­gangspunt worden genomen. Bij de toetsing aan de vesti­gingsvereisten zal in dat geval vrijwel altijd blijken, dat het voorkeursrecht (als gevolg van de vernietiging: met terug­werkende kracht) niet aan de vestigingsvereisten voldoet. De toevoeging aan art. 9c Wvg miskent dit uitgangspunt. Ook als het voorkeursrecht nog een jaar van kracht blijft, zal bij een verzoek om intrekking moeten worden nagegaan of aan de voorwaarden is voldaan. Dat is dan niet het geval. Het voorkeursrecht voldoet als gevolg van de vernietiging niet meer aan de vestigingsvereisten en zal dus – niettegen­staande het bepaalde in de tenzij-clausule – voor intrekking gereed liggen. Ons inziens zou het juister zijn, als in de wet­tekst wordt uitgegaan van de fictie dat het voorkeursrecht bij een vernietiging van het bestemmingsplan geacht wordt om uiterlijk tot een jaar na de datum van de vernietiging te blij­ven voldoen aan de vestigingseisen en tot dat moment van kracht te blijven. Op deze manier vormt het repeteerverbod geen risico. &#13;
4.6 Wijziging uitzonderingen op aanbiedings­plicht &#13;
Verder is er het één en ander gewijzigd rondom de uitzon­deringen op de aanbiedingsplicht als bedoeld in art. 10 lid 2 Wvg. Via de hiervoor genoemde nota van wijziging is art. 10 lid 2, onderdeel f, Wvg aangepast om duidelijk te maken dat het voorkeursrecht van de pachter alleen dán voorgaat op het gemeentelijk voorkeursrecht, indien de pachtovereen­komst is gesloten vóór inwerkingtreding van het vervroeg­de voorkeursrecht als bedoeld in art. 5 Wvg, dan wel, indien van toepassing, het voorlopig aanwijzingsbesluit van B&amp;W als bedoeld in art. 6 Wvg. Later gesloten pachtovereenkom­sten worden niet beschermd. &#13;
Met de aanvaarding van een amendement van het Kamer­lid Wiegman-Van Meppelen Scheppink is de in art. 10 lid 2, onderdeel e Wvg geregelde uitzondering op de aanbiedings­plicht bij een executoriale verkoop genuanceerd.16 Die nu­ancering houdt verband met de mogelijkheid om op grond van art. 3:268 lid 2 BW de Voorzieningenrechter te verzoe­ken om onderhandse verkoop toe te staan. Als van een der­gelijke situatie sprake is, dan mag de Voorzieningenrechter niet beslissen omtrent het verzoek om onderhandse verkoop zolang het relevante bestuursorgaan (B&amp;W, GS of Minister) in de gelegenheid is gesteld om een bod te doen. Daarmee is een belangrijke angel uit de tot op heden onder art. 26 Wvg gevormde jurisprudentie over ontwijkingsconstructies ge­haald, waarbij hypotheekrechten als onderdeel van samen­werkingsovereenkomsten werden vernietigd, onder meer omdat in de betreffende hypotheekakten uitdrukkelijk werd verwezen naar deze onderhandse verkoopmogelijkheid. Deze stelde de contractspartijen in geval van een – al dan niet zelf georkestreerd faillissement – in staat de gemeente buiten de deur te houden. &#13;
Met dit onderdeel eindigen wij de behandeling van de wets­wijzigingen en komen wij toe aan bespreking van de rele­vante jurisprudentie. &#13;
5. Geschillen in de vestigingsfase &#13;
Wij constateerden reeds, dat het aantal aanwijzingen in de afgelopen periode flink is afgenomen. Het verbaast daarom niet dat het aantal gepubliceerde uitspraken over geschillen in de vestigingsfase beperkt is. Vermeldenswaard is een uit­spraak van de Rechtbank Utrecht, waarin de vraag rees of een structuurplan (thans, onder vigeur van de Wet ruimte­lijke ordening (Wro): structuurvisie) voldoende grondslag biedt voor de vestiging van een voorkeursrecht.17 De ge­meente Bunnik had een voorkeursrecht gevestigd met als planologische onderlegger het structuurplan gemeente Bun­nik 2007-2015. De grondeigenaren achtten het niet aanne­melijk dat de plannen in het structuurplan ooit werkelijk­heid zouden worden, omdat dit structuurplan volgens hen in strijd was met provinciaal en Rijksplanologisch beleid. De grondeigenaren vonden gehoor bij de rechtbank, die hen in het gelijk stelde omdat de handelswijze van de gemeente volgens haar in strijd is met het doel van de Wvg: &#13;
‘Inherent (aan vestiging van een vervroegd voorkeurs­recht) is dat van de toekomstige bestemming nog slechts een globaal beeld bestaat, nu in dit stadium niet op perceelsniveau kan worden aangegeven welke bestemming daaraan zal worden toegekend. Voorts behoeft nog niet van elk in de aanwijzing betrokken perceel duidelijk te zijn of het kan worden inge­past. Wel moet voldaan zijn aan de voorwaarde dat verwezenlijking van de door verweerder gewenste toekomstige bestemming voldoende aannemelijk is te achten. Daarbij is van belang of de gewenste toekom­stige bestemming strijdt met vigerend provinciaal- of rijksplanologisch beleid.’ &#13;
Uit een toetsing aan dat beleid alsmede uit de afwijzende opstelling van de provincie ten aanzien van de plannen volgt naar het oordeel van de rechtbank dat het voorkeursrecht niet had mogen worden gevestigd: &#13;
‘(…) de grondslag voor het vestigen en handhaven van het voorkeursrecht ontbrak, aangezien de kans op verwezenlijking van de door verweerder gewenste toekomstige bestemming onvoldoende aannemelijk is geworden, althans dat realisering van woningbouw in de door verweerder voorgestane omvang ter plaatse wegens strijd met provinciaal- en rijksplanologisch beleid niet realistisch moet worden geacht. Dit was ten tijde van het primaire besluit niet anders. Het voor­keursrecht is dan ook ten onrechte gevestigd.’ &#13;
Kortom, indien een gemeentelijk voorkeursrecht wordt ge­vestigd voor de realisatie van plannen waarvan realisatie niet aannemelijk is wegens strijd met provinciaal en Rijks­planologisch beleid, dan is dat in strijd met het doel van de &#13;
wet. Het betreffende plan kan daarom niet dienen als plano­logische onderlegger voor een gemeentelijk voorkeursrecht. &#13;
6. De koopplicht van de gemeente &#13;
Op grond van art. 21 Wvg (oud) kon de eigenaar een ge­meente verplichten om mee te werken aan de inschrijving van de leveringsakte indien hij dat kenbaar maakte binnen drie maanden na de dagtekening van de beschikking waar­in de rechtbank een oordeel had gegeven omtrent de prijs. De koopplicht van art. 21 Wvg (oud) is met ingang van 1 juli 2010 vervangen door het iets anders geformuleerde art. 14 Wvg (nieuw). Met deze nieuwe formulering is slechts één inhoudelijke wijziging beoogd. De termijn waarbinnen een grondeigenaar een gemeente moet verzoeken om mee te werken aan de inschrijving van de leveringsakte begint te lopen vanaf het moment dat de beschikking inhoudende de prijsbepaling onherroepelijk is geworden.18 Deze wijziging houdt verband met de introductie van het cassatieberoep. &#13;
Tot op heden was ons geen jurisprudentie bekend ten aan­zien van art. 21 Wvg. In de zaak die leidde tot de uitspraak van de voorzieningenrechter van de rechtbank van Maas­tricht van 10 april 200919 had de gemeente Heerlen een aan­tal gronden aangewezen die in onverdeelde eigendom toe­behoorden aan drie personen. De rechtbank had eerder bij beschikking de koopprijs bepaald. Met deze beschikking in de hand vorderden de eigenaren van de gemeente Heerlen medewerking aan het passeren van de leveringsakte. Bij het opmaken van de akte door de notaris kwam evenwel aan het licht dat de echtgenoot van één der eigenaren conservatoir beslag had laten leggen ten laste van het aandeel van in die percelen van één van de andere eigenaren. In verband met dit beslag weigerde de gemeente Heerlen vervolgens om de leveringsakte te laten verlijden. De twee eigenaren die niet met een conservatoir beslag waren geconfronteerd verlang­den echter dat de gemeente op grond van het bepaalde in art. 21 Wvg alsnog medewerking zou verlenen aan de overgang van hun aandeel in de eigendom. Het oordeel van de recht­bank luidt als volgt: &#13;
‘(…) Ten aanzien van de vorderingen van [Eiseres] en [Eiser] die zich richten tegen de gemeente Heerlen overweegt de voorzieningenrechter het volgende. Met de gemeente Heerlen is de rechtbank van oordeel dat de gemeente thans niet kan worden gedwongen om de bedoelde percelen op de voet van artikel 21 WVG van [Eiseres] en [Eiser] [en gedaagde] af te nemen. De gemeente Heerlen heeft immers recht en belang bij de levering van de gehele onverdeelde eigendom van de bedoelde percelen, zonder dat daarop, of op een deel daarvan, een beslag rust. Op grond van het bepaalde in artikel 7:15 BW zijn verkopers ([Eiseres], [Eiser] [en gedaagde]) verplicht de percelen zonder het daarop rustende conservatoire beslag te leveren. Nu de gemeente Heerlen en de eigenaren Bosch niet anders zijn overeengekomen, hoeft de gemeente geen genoegen te nemen met eigendom waarop een beslag rust. Evenmin hoeft de gemeente Heerlen genoegen te nemen met de eigendom van slechts een deel (de de­len van [Eiseres] en [Eiser]) van de bedoelde percelen. Op grond daarvan moet de primaire vordering worden afgewezen.(…)’ &#13;
De twee mede-eigenaren hadden subsidiair nog gevorderd dat gemeente verplicht zou worden een kort gedingproce­dure te starten tegen de mede-eigenaar op wiens aandeel het beslag rustte, teneinde de opheffing van het beslag te be­werkstelligen. De mede-eigenaren probeerden op deze ma­nier over de rug van de gemeente een onderlinge ruzie uit te vechten. De rechtbank oordeelde dat de belemmering bij de overdracht in de risicosfeer van de mede-eigenaren zelf lag en wees ook de subsidiaire vordering af. &#13;
De uitspraak van de rechtbank leert dat een gemeente op grond van art. 21 Wvg (oud, thans art. 14 Wvg) alleen kan worden verplicht om mee te werken aan de eigendomsover­dracht van gronden voor zover zij de volledige eigendom kan verkrijgen, vrij van alle bijzondere beperkingen en las­ten. &#13;
7. Ontwijkingsconstructies &#13;
Op grond van art. 10 Wvg is de eigenaar verplicht om een perceel dat is belast met een gemeentelijk voorkeursrecht eerst aan de gemeente te koop aan te bieden. De eigenaar is vrij om het perceel eenmalig voorkeursrechtvrij aan een der­de te verkopen, indien de gemeente heeft laten weten dat zij afziet van aankoop. Het toezicht op de deze regel is neerge­legd in de handen van de notaris die ingevolge art. 24 Wvg een verklaring dient af te geven dat een perceel niet is belast met een gemeentelijk voorkeursrecht. Zonder deze notarië­le voetverklaring kan een perceel niet worden ingeschreven in de openbare registers. Eigenaren hebben zich creatief ge­toond in het bedenken van constructies die niet door de no­taris hoeven te worden getoetst. Gemeenten kunnen dit soort rechtshandelingen met een verzoek ex art. 26 Wvg door de rechter laten vernietigen, indien deze rechtshandelingen de kennelijke strekking hebben om afbreuk te doen aan de in art. 10 Wvg neergelegde aanbiedingsplicht. Het gaat daar­bij om rechtshandelingen die de strekking hebben de aan­biedingsplicht te ontduiken en daartoe zodanig zijn opgezet dat geen (door de notaris te toetsen) juridische levering zal plaatsvinden gedurende het bestaan van het voorkeursrecht, doch wel de beschikkingsmacht over en het economische belang bij de aan het voorkeursrecht onderworpen grond in enigerlei mate wordt overgedragen aan een of meer (rechts) personen. &#13;
Op 13 november 2009 heeft de Hoge Raad in maar liefst veertien zaken tegelijk uitspraak gedaan over art. 26 Wvg, zodat met recht kan worden gesproken van een nieuwe reeks novemberbeschikkingen. Deze beschikkingen hebben in de literatuur ruime aandacht gekregen.20 De vorige reeks no­vemberbeschikkingen dateert uit het jaar 2000. Zij hadden betrekking op de uitleg van art. 26 Wvg, zoals dat artikel luidde vóór de wetswijziging van 2002. Bij deze wetswijzi­ging is de eis dat een beroep op art. 26 Wvg alleen kan sla­gen indien de gemeente belang heeft bij een nietigheidsac­tie komen te vervallen. De positie van de gemeente om op te treden tegen grondeigenaren is met deze wetswijziging ver­sterkt. &#13;
In negen van de veertien nieuwe novemberbeschikkingen heeft de Hoge Raad het cassatieberoep afgedaan met toepassing van art. 81 RO. In vijf beschikkingen is de Hoge Raad wel inhoudelijk ingegaan op de cassatiemiddelen die door de grondeigenaren en de ontwikkelaars naar voren werden gebracht. In alle gevallen kon hen dat echter niet baten. &#13;
In al deze zaken waren soortgelijke constructies aan de orde als de constructie in de zaak die in 2008 leidde tot de be­schikking van de Hoge Raad inzake Christianen/gemeente Etten-Leur.21 Kort gezegd komt het erop neer dat de grond­eigenaar en de ontwikkelaar een samenwerkingsovereen­komst sluiten, waarin onder meer een koop met uitgestelde levering is overeengekomen. Voorts komen zij een gedeel­telijke vooruitbetaling van de koopsom overeen in de vorm van een lening die wordt versterkt met een recht van hypo­theek. Volgens de Hoge Raad doet de strekking van de over­eenkomst, namelijk dat zij dient als basis om te komen tot de realisatie van een (toekomstige) bestemming met behulp van nadere overeenkomsten, niet terzake. Als het criteri­um van art. 26 Wvg is vervuld, dan ligt het verzoek om nie­tigverklaring voor toewijzing gereed. Naar aanleiding van deze uitspraak constateerden wij eerder dat de Hoge Raad de ramen van art. 26 Wvg heeft dichtgetimmerd. Het ver­baast daarom ook niet dat de Hoge Raad de thans voorgeleg­de cassatieklachten ongegrond verklaart. Het is niettemin in­teressant om kort stil te staan bij een aantal argumenten, dat niet eerder in stelling is gebracht. &#13;
Kennelijke strekking &#13;
In de beschikking Christianen/gemeente Etten-Leur heeft de Hoge Raad geoordeeld dat de nietigheid kan worden inge­roepen van rechtshandelingen die de ‘kennelijke strekking’ hebben om afbreuk te doen aan een gemeentelijk voorkeurs­recht. Een poging om de werking van art. 26 Wvg te nuan­ceren door te betogen dat de woorden ‘kennelijke strekking’ als een apart (deel)criterium moeten worden uitgelegd, redt het niet. Als rechtshandelingen zo zijn opgezet dat zij af­breuk doen aan een gemeentelijk voorkeursrecht, dan impli­ceert dat naar het oordeel van de Hoge Raad dat die rechts­handelingen ook de ‘kennelijke strekking’ hebben gehad om afbreuk te doen aan een gemeentelijk voorkeursrecht.22 &#13;
Volledige eigendom van de eigenaar &#13;
De Hoge Raad kan zich evenmin vinden in de stelling dat een grondeigenaar geen economische eigendom kàn over­dragen. Met de vestiging van een gemeentelijk voorkeurs­recht zou de economische eigendom reeds zijn overgegaan naar de gemeente, terwijl de grondeigenaar zou achterblij­ven met de blote eigendom. Naar het oordeel van de Hoge Raad behoudt de grondeigenaar de volledige eigendom en heeft hij slechts te maken met een aantal in de Wvg neer­gelegde beperkingen, indien hij zijn gronden wenst te ver­kopen. Ook deze poging om de Hoge Raad van haar stuk te brengen, slaagt dus niet. Het begrip ‘economische eigen­dom’ heeft volgens de Hoge Raad overigens geen vaste ju­ridische status. In de woorden van de Hoge Raad dient dat begrip te worden aangemerkt als een ‘samenvattende bena­ming zonder zelfstandige betekenis’.23 &#13;
Art. 1 Eerste Protocol van het EVRM &#13;
Ook art. 1 van het Eerste Protocol van het EVRM, dat ziet op de bescherming van het eigendomsrecht, staat niet in de weg aan de werking van art. 26 Wvg. Reeds met betrekking tot het tot medio 2002 geldende art. 26 Wvg had de Hoge Raad geoordeeld dat geen sprake is van ongeoorloofde in­breuk op het eigendomsrecht.24 Ook het huidige art. 26 Wvg levert naar het oordeel van de Hoge Raad geen strijd op met eigendomsrecht, omdat het stelsel van de Wvg voorziet in een ‘fair balance’ tussen het algemene belang en de funda­mentele rechten van het individu.25 &#13;
Nietigheid erga omnes en zelfrealisatie &#13;
In het onteigeningsrecht is het mogelijk om een onteigening tegen te houden met een geslaagd beroep op zelfrealisatie. In de praktijk wordt dit zogenaamde zelfrealisatierecht door een grondeigenaar in de regel uitgeoefend door een samen­werkingsovereenkomst aan te gaan met een projectontwik­kelaar. Op grond van art. 26 Wvg kunnen zulke samenwer­kingsovereenkomsten voor nietigverklaring in aanmerking komen. Maar geldt de werking van een nietigverklaring ex art. 26 Wvg ook als de betrokken gronden in de toekomst onderdeel worden van een onteigeningsprocedure? In de zaak die leidde tot de beschikking inzake Hoekert/Nun­speet26 werd de volgende vraag door de grondeigenaar aan de orde gesteld: is van een vernietiging erga omnes, een vernietiging die jegens een ieder werkt, of is sprake van een vernietiging die slechts relatieve werking heeft, in die zin dat de rechtshandeling zijn werking verliest binnen de ‘Wvg-context’, maar daarbuiten zijn werking behoudt? De Hoge Raad is resoluut en oordeelt dat een nietigverklaring op grond van art. 26 Wvg tegenover een ieder werkt. Dat heeft tot gevolg dat een samenwerkingsovereenkomst die is gesloten in het kader van een gemeentelijk voorkeursrecht helemaal geen werking meer heeft, ook niet wanneer de be­treffende gronden in de toekomst onderdeel van een ontei­geningsprocedure worden. Dat wil echter niet direct zeggen dat er op dat moment niet een nieuwe samenwerkingsover­eenkomst mag worden gesloten. Die vraag is namelijk af­hankelijk van een eventuele rangorde tussen de Wvg en de Onteigeningswet. Of er een rangorde is en zo ja, welke wet prevaleert boven de ander, laat de Hoge Raad in het midden. &#13;
Hypotheken &#13;
De Hoge Raad kan zich vinden in de stelling van grondei­genaren dat een hypotheekrecht alléén in beginsel geen re­den kan zijn voor een nietigverklaring op grond van art. 26 Wvg. De Hoge Raad formuleert hier echter een uitzondering voor het geval een hypotheek strekt tot zekerheid van een overeenkomst die de kennelijke strekking heeft om afbreuk te doen aan een gemeentelijk voorkeursrecht of voor het ge­val een hypotheek onderdeel uitmaakt van een geheel van rechtshandelingen dat een dusdanige kennelijke strekking heeft. Een op zichzelf genomen ‘onschuldige’ hypotheek deelt in dat geval in het lot van de nietig verklaarde rechts­handeling of constructie.27 &#13;
­8. Art. 27 Wvg oud / art. 15 Wvg nieuw &#13;
Het oude art. 27 Wvg riep een tweede vorm van koop­plicht in het leven. Deze koopplicht is thans geregeld in art. 15 Wvg. Zoals hiervoor is aangegeven, kan de eigenaar op grond van deze bepaling de rechtbank in bepaalde situaties verzoeken te bepalen dat de gemeente wegens bijzondere persoonlijke omstandigheden gehouden is medewerking te verlenen aan de overdracht tegen een door de rechtbank vast te stellen prijs van het onroerend goed. Het moet gaan om een situatie waarin de persoonlijke situatie van de grondei­genaar verkoop redelijkerwijs noodzakelijk maakt. &#13;
Het Gerechtshof Arnhem heeft bij arrest van 2 maart 2010 voor het eerst een beroep van een grondeigenaar op deze be­paling gehonoreerd.28 Het ging in deze zaak om een voor­keursrecht dat door de gemeente Hattem was gevestigd op een perceel waarop de grondeigenaar zijn woning had ge­bouwd en een klompenfabriek draaiende hield. Deze grond­eigenaar wenste zijn percelen te verkopen en daartoe bood hij deze aan de gemeente aan. In eerste instantie wilde de gemeente tot aankoop overgaan. Zij had daartoe ook een be­ginselbesluit genomen. Toen de grondeigenaar de gemeen­te echter de wens te kennen gaf, dat B&amp;W de rechtbank zouden verzoeken om deskundigen te benoemen, weiger­de B&amp;W van Hattem elke medewerking. De grondeige­naar heeft vervolgens de rechtbank van Zutphen op grond van art. 27 Wvg verzocht om de gemeente te verplichten om mee te werken aan de overdracht van het perceel. De recht­bank meende dat er sprake was van bijzondere persoonlij­ke omstandigheden die verkoop aan de gemeente rechtvaar­digen. Die bijzondere persoonlijke omstandigheden waren gelegen in het feit dat de grondeigenaar voor zijn oudedag­voorziening, afgezien van zijn AOW, afhankelijk was van de verkoop van het perceel. Ook was er niemand om hem in zijn bedrijf op te volgen en bovendien was het moeilijk om de klompenmakerij aan een derde te verkopen, aange­zien de vraag naar klompen drastisch is afgenomen. Het ver­weer van de gemeente, die stelde dat zij niet kon worden gehouden mee te werken aan de overdracht, omdat er hele­maal geen voorkeursrecht meer op het perceel rustte, ver­wierp de rechtbank met het argument dat de donkere wolk van een voorkeursrecht nog steeds boven het perceel hing. De gemeente had ter zitting verklaard dat zij na de termijn van twee jaar, waarbinnen geen nieuw voorkeursrecht op het zelfde perceel mag worden gevestigd, mogelijk weer een nieuw voorkeursrecht op het perceel zou vestigen. Een dus­danig vooruitzicht kon naar de mening van de rechtbank ko­pers net zo goed afschikken als de aankoop van een perceel waarop wel een voorkeursrecht is gevestigd. &#13;
De gemeente beriep zich op het feit, dat zij het aanwijzings­besluit inmiddels had ingetrokken. De rechtbank passeer­de dat verweer en stelde de eigenaar in het gelijk. Hoewel art. 27 lid 3 Wvg ten tijde van de uitspraak nog bepaalde dat er geen hogere voorziening openstaat tegen een beschik­king op een verzoek ex art. 27 Wvg, ging de gemeente Hat­tem in hoger beroep bij het Gerechtshof te Arnhem. Zij stel­de onder meer dat het beginsel van hoor en wederhoor was geschonden, omdat het verzoek voorafgaande aan de mon­delinge behandeling niet was gemotiveerd en onderbouwd met stukken. Ondanks het appèlverbod werd de gemeente in haar beroep ontvangen. Naar het oordeel van het Hof volgt uit vaste rechtspraak van de Hoge Raad dat een hoger be­roep ondanks een wettelijk appèlverbod toch is toegelaten, voor zover erover wordt geklaagd dat de rechter een wets­bepaling ten onrechte heeft toegepast of ten onrechte buiten toepassing heeft gelaten, dat de rechter buiten het toepas­singsgebied van het desbetreffende artikel is getreden of dat er bij de toepassing van het betreffende artikel sprake is van een essentieel vormverzuim. Gelet op het verloop van de procedure was inderdaad sprake van een dergelijk essentieel vormverzuim. Niettemin werd het beroep van de gemeen­te uiteindelijk ongegrond verklaard. De gemeente stelde dat art. 27 Wvg niet van toepassing kon zijn omdat de gemeen­te het voorkeursrecht inmiddels had ingetrokken. Het Hof schaarde zich achter de overwegingen van de rechtbank en voegde daar nog aan toe dat de gemeente met het intrekken van het voorkeursrecht in strijd met het zorgvuldigheidsbe­ginsel had gehandeld. Ook oordeelde het Hof dat het onge­wenst zou zijn als een gemeente het wettelijke stelsel van de Wvg zou kunnen ontduiken door een voorkeursrecht in te trekken, omdat dit in strijd is met de belangen van een grondeigenaar die de Wvg juist wil beschermen. Doordat de eigenaar zijn verzoek in hoger beroep alsnog deugdelijk had onderbouwd, kon hij er het Hof van overtuigen dat hij voor zijn toekomstige inkomsten volledig afhankelijk was van de overwaarde van zijn woning. De beschikking van de Recht­bank bleef om die reden uiteindelijk in stand. Hoewel spra­ke is van een tamelijk casuïstische uitspraak, menen wij dat de doorbreking van het appèlverbod en de toewijzing van het verzoek mijlpalen in de Wvg-jurisprudentie kunnen wor­den genoemd. &#13;
Een tweede, nogal opmerkelijke zaak leidde tot de beschik­king van de Rechtbank Utrecht d.d. 7 juli 2010.29 De Em­mausparochie te Zeist biedt een in onbruik geraakt kerkge­bouw met dienstwoning te koop aan nadat de gemeente het voorkeursrecht vestigt. Die aanbieding geschiedt nadat eer­der een derde een bod van EUR 1.700.000,- op het complex had uitgebracht. De gemeente biedt een lager bedrag, te we­ten EUR 1.400.000,-. Omdat partijen het niet eens worden, worden rechtbankdeskundigen benoemd die in hun advies tot een koopprijs van EUR 1.475.000,- komen. B&amp;W beslui­ten daarop echter af te zien van aankoop. Vervolgens dient de parochie een verzoekschrift ex art. 27 Wvg in. De recht­bank wijst het verzoek toe. Doorslaggevend voor haar oor­deel is dat de gebouwen al langere tijd niet meer werden gebruikt en een derde een hoog bod had uitgebracht. De ge­meente had het voorkeursrecht gevestigd, terwijl zij van deze omstandigheden op de hoogte was, zodat zij het onder­handelingsproces met derden doorkruist. Van belang is vol­gens de rechtbank voorts dat de gemeente na een lange peri­ode alsnog afziet van aankoop, terwijl de door deskundigen vastgestelde prijs nauwelijks van het eigen aanbod afwijkt. Al die tijd staat het kerkgebouw leeg, terwijl wel de kos­ten van onderhoud moeten worden opgebracht. Inmiddels zijn er ook geen gegadigden meer. Doordat de parochie haar verkoopplannen niet heeft kunnen realiseren, lijdt zij ern­stig verlies, welk verlies is toe te rekenen aan het gevestig­de voorkeursrecht en het beginselbesluit tot aankoop. Ten aanzien van de bepaling van de door de gemeente te betalen koopsom overweegt de rechtbank als volgt. Zij meent dat er geen aanleiding is om nieuwe deskundigen te benoemen, omdat het bestaande prijsadvies nog maar enkele maanden oud is. Niet gebleken is dat de markt sindsdien zozeer is ver­anderd, dat het advies niet langer bruikbaar is. Verder heeft de gemeente tegen het rapport geen nieuwe argumenten aan­gevoerd, zodat dit advies niet op basis van onjuiste informa­tie en/of onzorgvuldig tot stand is gekomen. &#13;
In de betreffende beschikking vallen twee zaken op. In de eerste plaats is het merkwaardig dat de rechtbank de algeme­ne omstandigheid, namelijk dat het gevestigde voorkeurs­recht een verkoopbelemmerend effect heeft en de onroe­rendgoedmarkt is ingestort, als een bijzondere persoonlijke omstandigheid van de parochie meeweegt. Uit de parlemen­taire geschiedenis bij art. 27 Wvg lijkt te volgen dat derge­lijke algemene omstandigheden kunnen worden meegewo­gen, maar schijn bedriegt. Art. 27 Wvg is bij amendement in de wet terechtgekomen. In zowel de oorspronkelijke tekst van het artikel als in de toelichting wordt genoemd dat alle omstandigheden die terzake van belang kunnen zijn, een rol kunnen spelen. Daaronder valt ook de algemene omstandig­heid dat het voorkeursrecht kan leiden tot een stagnatie van de markt aan de vraagzijde. Bij een volgend amendement is echter het criterium gewijzigd, in die zin dat niet alle om­standigheden, maar alleen de bijzondere persoonlijke om­standigheden een rol mogen spelen.30 De rechtbank lijkt dat echter te miskennen. Wat in de tweede plaats opvalt, is dat de rechtbank in strijd met de wettelijke bepalingen de eer­der benoemde deskundigen niet verzoekt een nader prijsad­vies uit te brengen , maar zelf de prijs vaststelt op basis van het eerder uitgebrachte deskundigenadvies. Vanuit overwe­gingen van proceseconomie is die beslissing te begrijpen. Toch gaat de rechtbank er ogenschijnlijk te eenvoudig aan voorbij, dat het een uitdrukkelijk in de wet neergelegde, ver­plicht te volgen procedure betreft, die met de nodige waar­borgen is omkleed. Het is daarom maar zeer de vraag of een dergelijke uitspraak onder huidig recht in cassatie overeind zou kunnen blijven. &#13;
9. Slotsom &#13;
Onze conclusie ten aanzien van de wijziging van de Wvg per 1 juli 2010 is dat de procedurele vereenvoudigingen een verbetering zijn. Een aantal wijzigingen leidt tot nieuwe complicaties en vraagstukken. Verder is het jammer dat een deel van de wet nog niet in werking is getreden. De wetge­ver zou er beter aan hebben gedaan, om het wetsvoorstel iets langer te laten rijpen en verder te optimaliseren. &#13;
In de dagelijkse praktijk van de Wvg zijn de gevolgen van de financiële en economische crisis inmiddels waarneem­baar. Het aantal planologische ontwikkelingen en bouwpro­jecten neemt af. Gemeenten hoeven bovendien veel minder te vrezen dat speculanten of ontwikkelaars grondposities in­nemen. Er worden minder voorkeursrechten gevestigd dan voorheen en gemeenten zien vaker af van aankoop. &#13;
In de jurisprudentie is de vermindering van het aantal vesti­gingsprocedures zichtbaar. Daarentegen is de stroom civie­le zaken niet afgenomen. Met name in cassatieprocedures is op grote schaal getracht om de positie van de gemeen­te onder art. 26 Wvg te verzwakken. Die pogingen zijn ech­ter gestrand. Een nieuwe ontwikkeling, die ongetwijfeld ook samenhangt met de crisis, is dat eigenaren via de rech­ter proberen de gemeente te dwingen om tot aankoop over te gaan. Zolang het herstel op de onroerendgoedmarkt uitblijft, verwachten wij dat deze trend het komend jaar zal doorzet­ten. &#13;
</content><legacyfootnotes>* Mr. W.J.E. van der Werf en C. Kuijvenhoven zijn advocaat respectievelijk juridisch medewerker bij Van der Feltz advocaten te Den Haag.&#13;
1. Meest recent: W.J.E. van der Werf en C. Kuijvenhoven, ‘Kroniek Wet voorkeursrecht gemeenten 2008’, Agr.r. 2009, nr. 7/8, p. 303-308. In de kop wordt ten onrechte gesproken over de Wet voorkeursrechten gemeenten.&#13;
2. Wet van 18 maart 2010 (Stb. 2010, 135), houdende regels met betrekking tot versnelde ontwikkeling en verwezenlij­king van ruimtelijke en infrastructurele projecten (Crisis- en herstelwet).&#13;
3. Wet van 25 maart 2010 (Stb. 2010, 142) tot vaststelling van overgangsrecht en wijziging van diverse wetten ten behoeve van de invoering van de Wet algemene bepalingen omgevingsrecht (Invoeringswet Wet algemene bepalingen omgevingsrecht).&#13;
4. Wet van 18 maart 2010 (Stb. 2010, 155) tot wijziging van de Wet voorkeursrecht gemeenten (vereenvoudiging bekendmaking en aanbiedingsprocedure).&#13;
5. Kamerstukken II 2009/10, 32 127, nr. 5, p. 12.&#13;
6. Kamerstukken II 2007/08, 31 285, nr. 3, p. 1. &#13;
7. In andere tijdschriften is eerder uitgebreid bij de wijzigin­gen stilgestaan. In deze bijdrage bespreken wij daarom alleen de belangrijkste onderdelen van de wetswijziging. Verder zullen wij ingaan op gedurende het wetgevingspro­ces ingelaste wijzigingen van het wetsvoorstel, die tot op heden in de literatuur geen of nauwelijks aandacht kregen. &#13;
8. Bij het hernummeren van de artikelen is het een en ander misgegaan. Wij hebben begrepen dat deze missers zullen worden gerepareerd via een reparatiewet. &#13;
9. Kamerstukken II 2007/08, 31 285, nr. 3, p. 2. &#13;
10. Kamerstukken II 2007/08, 31 285, nr. 3, p. 9. Het begrip vervreemder is in art. 1, aanhef en sub e Wvg gedefinieerd en omvat naast eigenaar van een onroerende zaak ook de rechthebbende op een beperkt recht (recht van opstal, erfpacht, beklemming of vruchtgebruik) die tot vervreem­ding wenst over te gaan, alsmede degene die bij ontbinding van een gemeenschap met de vereffening is belast en tot vervreemding wenst over te gaan. Omwille van de eenvoud en de helderheid wordt in deze bijdrage veelal gesproken over de eigenaar in plaats van de vervreemder. &#13;
11. Zie o.a. A.J.P. Schild, ‘Het wetsvoorstel tot wijziging van de Wet voorkeursrecht gemeenten en de beschikkingsonbe­voegdheid van de rechthebbende’, WPNR (2009) 6788/188. &#13;
12. Besluit van 24 juni 2010, houdende vaststelling van het tijdstip van inwerkingtreding van de wet van 18 maart 2010 tot wijziging van de Wet voorkeursrecht gemeenten (ver­eenvoudiging bekendmaking en aanbiedingsprocedure; Stb. 2010, 155) en het Besluit voorkeursrecht gemeenten 2010, Stb. 2010, 248, in het bijzonder de nota van toelichting op p. 2. &#13;
13. Ibidem, p. 2. &#13;
14. Kamerstukken II 2009/10, 31 285, nr. 7. &#13;
15. Zie bijv. ABRvS van 25 april 2007, LJN BA3716 (Voor­keursrecht Hoorn). De uitspraak is besproken in J.A.M.A. Sluysmans en W.J.E. van der Werf, ‘Kroniek Wet voor­keursrecht gemeenten 2007’, Agr.r. 2008, nr. 5, p. 192-193. &#13;
16. Kamerstukken II 2009/10, 31 285, nr. 10. &#13;
17. Rechtbank Utrecht, 20 november 2009, LJN BK4399. &#13;
18. Kamerstukken II 2007/08, 31 285, nr. 3, p. 15. &#13;
19. Rechtbank Maastricht, 10 april 2009, LJN BI2264. &#13;
20. Zie de noot P.C.E. van Wijmen onder HR 13 november 2009, NJ 2010/241, de noot van J. B. Mus onder HR 13 november 2009, TBR 2010/72 en R.J. Lucassen, ‘Gemeen­telijk voorkeursrecht: is het spel gespeeld?’, Vastgoed Fiscaal &amp; Civiel 2010-02. &#13;
21. HR 27 juni 2008, NJ 2009,79, eveneens besproken in onze bijdrage van vorig jaar, zie noot 1. &#13;
22. HR 13 november 2009, NJ 2010/240, r.o. 3.2.2 en HR 13 november 2009, NJ 2010/241, r.o. 3.3.1. &#13;
23. HR 13 november 2009, NJ 2010/240, r.o. 3.2.3 en HR 13 november 2009, NJ 2010/241, r.o. 3.3.2. &#13;
24. HR 17 november 2000, NJ 2001/289. &#13;
25. HR 13 november 2009, NJ 2010/240, r.o. 3.2.4. &#13;
26. HR 13 november 2009, NJ 2010/240, r.o. 3.4. &#13;
27. HR 13 november 2009, NJ 2010/240, r.o. 3.6 en HR 13 november 2009, NJ 2010/241, r.o. 3.4.3. &#13;
28. Hof Arnhem 2 maart 2010, TBR 2010/183. &#13;
29. Rechtbank Utrecht 7 juli 2010, TBR 2010/184. &#13;
30. Kamerstukken II 1980/81, 13 713, nrs. 61 en 74. &#13;
</legacyfootnotes><footnotes><footnote/></footnotes><auteurs>mr. W.J.E. van der Werf en C. Kuijvenhoven&#13;
</auteurs><published>2010-11-01 00:00:00</published><modified>2010-11-01 00:00:00</modified><editiondate>2010-11-01</editiondate><htmlpath>https://denhollander.info/artikel/8848</htmlpath></article>
</articles></edition>