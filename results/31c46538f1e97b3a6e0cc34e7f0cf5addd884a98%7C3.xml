<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2013</searchword><id>10761</id><udhid>UDH:TvAR/10761</udhid><titel>Milieueffectrapportage en veehouderijbedrijven</titel><searchwords><searchword>TvAR 10/2013</searchword><searchword>UDH:TvAR/10761</searchword></searchwords><attachments><attachment><name>TvAR2013_10_03_Milieueffectrapportage.pdf</name><extention>pdf</extention><url>https://denhollander.info/download/9205/ci</url></attachment></attachments><inleiding>1. Inleiding&#13;
Grote veehouderijen kunnen aanzienlijke gevolgen hebben voor het milieu. Dat komt vooral door de uitstoot van am­moniak uit dierenverblijven, maar ook geur en geluid spelen een rol. Deze milieugevolgen moeten volledig worden mee­gewogen bij het (planologisch) mogelijk maken van grote veehouderijen. Dit gebeurt met de procedure van de milieu-effectrapportage (hierna: m.e.r.). Het rapport waarin de mili­eugevolgen zijn meegewogen, heet het milieu-effectrapport (hierna: MER).&#13;
Bij het oprichten of wijzigen van een grote veehouderij moet in bepaalde gevallen als onderdeel van de omgevings­vergunning milieu een m.e.r. worden doorlopen of moet worden beoordeeld of een m.e.r. nodig is. Het MER dat dan wordt opgesteld heet een besluit-m.e.r. of project-m.e.r.. Het gaat hierbij erom de verschillende alternatieven met hun mi­lieugevolgen in kaart te brengen, bijvoorbeeld een ander emissiepunt of andere luchtwasser. De alternatieven kunnen bedrijfseconomisch of milieutechnisch zijn ingegeven. Alle­bei kan natuurlijk ook.&#13;
Voor plannen die een grote veehouderij planologisch moge­lijk maken, geldt een m.e.r.-plicht, voor zover het plan ka­derstellend is voor een m.e.r.-plichtig of m.e.r.-beoorde­lingsplichtig besluit. Deze plan-m.e.r.-plicht kan dus gelden voor zowel een bestemmingsplan voor het hele buitengebied als een postzegelbestemmingsplan voor één bedrijfslocatie, voor zover een grote veehouderij wordt mogelijk gemaakt. Een dergelijke MER heet een plan-MER. &#13;
In de loop der jaren is heel wat jurisprudentie verschenen die samen met het wettelijk kader een aardig beeld vor­men van wanneer een activiteit of plan m.e.r.-(beoordelings)plichtig is en of het MER de juridische toets kan doorstaan. Voor menig jurist of adviseur op agrarisch-bestuursrech­telijk gebied is kennis van de m.e.r onontbeerlijk. Dit arti­kel geeft een overzicht van de diverse aspecten van de m.e.r. voor veehouderijen of plannen die een veehouderij moge­lijk maken. &#13;
In dit artikel beschrijf ik eerst een algemeen kader van de m.e.r.. Daarna zal ik ingaan op de m.e.r. in relatie tot agra­risch-(veehouderij)gerelateerde situaties. Ik richt mij hierbij alleen op aspecten van de milieueffectrapportage voor zo­ver die een rol (kunnen) spelen bij het (ruimtelijk) mogelijk maken van een veehouderij. Dit brengt automatisch met zich dat ik niet de gehele m.e.r.-regelgeving uitputtend zal behan­delen. Ook de procedure om een MER op te stellen, laat ik buiten beschouwing. Voor een goed begrip van de materie zal ik eerst kort ingaan op de historie van de M.e.r.-richtlijn. Vervolgens ga ik in op de m.e.r.-(beoordelings)plicht en tot slot de jurisprudentie.&#13;
</inleiding><content>2. Historie&#13;
De milieueffectrapportage vindt zijn grondslag in de Euro­pese Richtlijn 85/337/EEG.1 Met deze richtlijn wilde de Eu­ropese Unie algemene beginselen voor milieueffectbeoor­deling vaststellen in aanvulling op en ter coördinatie van de vergunningprocedures voor projecten die mogelijk aan­zienlijke gevolgen hebben voor het milieu. Onder ‘project’ wordt verstaan: de uitvoering van bouwwerken of de tot­standbrenging van andere installaties of werken, dan wel an­dere ingrepen in natuurlijk milieu of landschap, inclusief de ingrepen voor de ontginning van bodemschatten.2 De pro­ject-m.e.r. is gebaseerd op deze Richtlijn. Deze Richtlijn is sinds 1985 enkele malen gewijzigd.3 In 2011 is een nieuwe integrale Richtlijn4 vastgesteld waarin de oorspronkelijke richtlijn en de wijzigingen zijn opgenomen. Deze Richtlijn 2011/92/EU vormt in die zin een codificatierichtlijn. &#13;
De plan-m.e.r. vindt zijn grondslag in de Europese richtlijn voor de strategische milieubeoordeling (Smb-richtlijn) die dateert van 27 juni 2001.5 Deze strekt tot de beoordeling van de gevolgen voor het milieu van bepaalde plannen en pro­gramma’s. Op grond van deze richtlijn moet een milieube­oordeling worden gemaakt van alle plannen en programma’s die 1) voorbereid worden met betrekking tot landbouw, bos­bouw, visserij, energie, industrie, vervoer, afvalstoffenbe­heer, waterbeheer, telecommunicatie, toerisme en ruimtelij­ke ordening en die het kader vormen voor de toekenning van toekomstige vergunningen voor m.e.r.-(beoordelings)plich­tige activiteiten en 2) waarvoor een (passende) beoordeling als bedoeld in de Habitatrichtlijn is vereist.6 &#13;
In Nederland zijn de M.e.r.-richtlijn en Smb-richtlijn voor­namelijk uitgewerkt in hoofdstuk 7 van de Wet milieube­heer7 en het Besluit mer8. Net als in de M.e.r.-richtlijn is hierin onderscheid gemaakt in activiteiten en plannen9 waar­voor een m.e.r.-plicht geldt en activiteiten waarvoor een m.e.r.-beoordelingsplicht geldt. &#13;
Nadat Nederland de M.e.r.-richtlijn en de Smb-richtlijn had ge&amp;#12539;plementeerd, meende de Europese Commissie dat deze implementatie niet goed was uitgevoerd. Nederland zou na­melijk bij zijn oordeel of een milieueffectbeoordeling moet plaatsvinden alleen oordelen op basis van het criterium ‘om­vang van het project’. Aan de overige criteria uit Bijlage III van de M.e.r.-richtlijn zou niet, althans onvoldoende wor­den getoetst. Het Hof van Justitie gaf de Commissie gelijk.10 Ook de implementatie van het begrip ‘intensieve veehou­derij’ was niet juist. Hiertoe behoren niet alleen varkens en pluimvee, zoals in het Besluit m.e.r. 1994 was opgenomen, maar ook andere landbouwhuisdieren voor zover het hou­den van deze dieren als intensief veeteeltbedrijf moest wor­den aangemerkt.11 &#13;
3. M.e.r.-systematiek &#13;
Bij het vaststellen of een activiteit m.e.r.-plichtig of m.e.r.- beoordelingsplichtig is, speelt het Besluit mer een belang­rijke rol. Hierin zijn activiteiten aangewezen (a) die belang­rijke nadelige gevolgen kunnen hebben voor het milieu en (b) ten aanzien waarvan het bevoegd gezag moet beoorde­len of zij belangrijke nadelige gevolgen voor het milieu kun­nen hebben.12 &#13;
De activiteiten onder (a) zijn opgenomen in onderdeel C van de Bijlage bij het Besluit mer. Categorie C14, die ziet op de oprichting, wijziging of uitbreiding van een installatie voor het fokken, mesten of houden van pluimvee of varkens, is hieronder opgenomen in tabel 1. &#13;
De activiteiten onder (b) zijn opgenomen in onderdeel D van de Bijlage bij het Besluit mer. Categorie D14, die ziet op de oprichting, wijziging of uitbreiding van een installatie voor het fokken, mesten of houden van dieren, is hieronder opgenomen in tabel 2. &#13;
De onderdelen C en D van de Bijlage bij het Besluit mer gaan – naast de categorie-aanduiding – uit van vier kolom­men, I) Activiteit, II) Gevallen, III) Plannen en IV) Beslui­ten. &#13;
Tabel 1 &#13;
 &#13;
Categorie 	Kolom 1 &#13;
Activiteiten 	Kolom 2 &#13;
Gevallen 	Kolom 3 &#13;
Plannen 	Kolom 4 &#13;
Besluiten 	   &#13;
C14 	De oprichting, wijziging of uitbreiding van een in­stallatie voor het fokken, mesten of houden van pluimvee of varkens 	In gevallen waarin de activiteit betrekking heeft op meer dan: &#13;
85.000 stuks mest-hoen­ders (Rav cat. E.3 t/m 5) &#13;
60.000 stuks hennen (Rav cat. E.1 en E.2) &#13;
3.000 stuks mestvarkens (Rav cat D.3) of &#13;
900 stuks zeugen (Rav cat. D.1.2, D.1.3. 	De structuurvisie, bedoeld in de art. 2.1, 2.2 en 2.3 van de Wet ruimgelijke ordening en het plan, bedoeld in de art. 3.1, eerste lid, 3.6, eerste lid, onderdelen a en b van die wet, de vaststelling van het inrichtingsplan, bedoeld in art. 17 van de Wet inrichting landelijk gebied, het reconstructie­plan, bedoeld in art. 11 van de Reconstructiewet concentratiegebieden en het plan bedoeld in art. 18 van de Reconstructiewet concentratiegebieden. 	De besluiten waarop afde­ling 3.4 van de Algemene wet bestuursrecht en een of meer artikelen van afdeling 13.2 van de wet van toepassing zijn. 	 &#13;
&#13;
&#13;
&#13;
Tabel 2 &#13;
 &#13;
Categorie 	Kolom 1 &#13;
Activiteiten 	Kolom 2 &#13;
Gevallen 	Kolom 3 &#13;
Plannen 	Kolom 4 &#13;
Besluiten 	   &#13;
D14 	De oprichting, wijziging of uitbreiding van een installatie voor het fok­ken, mesten of houden van dieren 	In gevallen waarin de activiteit betrekking heeft op meer dan: &#13;
40.000 stuks pluimvee (Rav cat. E, F, G en J), &#13;
2000 stuks mestvarkens (Rav cat D.3), &#13;
750 stuks zeugen (Rav cat. D.1.2, D.1.3 en D3 voor zover het opfokzeu­gen betreft), &#13;
3750 stuks gespeende biggen (biggenopfok) (Rav cat. D.1.1), &#13;
5000 stuks pelsdieren (fokteven) (Rav cat. H.1 t/m H.3), &#13;
1000 stuks voedsters of 6000 vlees- en opfokko­nijnen tot dekleeftijd (Rav cat. 1.1 en 1.2), &#13;
200 stuks melk-, kalfs- of zoogkoeieen ouder dan 2 jaar (Rav cat. A.1 en A.2), &#13;
340 stuks vrouwelijk jongvee tot 2 jaar (Rav cat. A.3), &#13;
340 stuks melk-, kalf- en zoogkoeien ouder dan 2 jaar en vrouwelijk jong­vee tot 2 jaar (Rav cat. A.1, A.2 en A.3), &#13;
1200 stuks vleesrunderen Rav cat. A.4 t/m A.7), &#13;
2000 stuks schapen of geiten (Rav cat. B.1 en C.1 t/m C.3), &#13;
100 stuks paarden of pony’s (Rav cat. K.1 en K.3), waarbij het aantal bijbehorende dieren in opfok jonger dan 3 jaren niet wordt meegeteld. (Rav. cat. K2 en K.4), of &#13;
1000 stuks struisvogels (Rav cat. L.1 t/m L.3). 	De structuurvisie, bedoeld in de art. 2.1, 2.2 en 2.3 van de Wet ruimgelijke ordening en de plannen, bedoeld in de art. 3.1, eerste lid, 3.6, eerste lid, onderdelen a en b van die wet, de vaststelling van het inrichtingsplan, bedoeld in art. 17 van de Wet inrichting landelijk gebied, het reconstructie­plan, bedoeld in art. 11 van de Reconstructiewet concentratiegebieden en het plan bedoeld in art. 18 van de Reconstructiewet concentratiegebieden. 	Een besluit waarop afde­ling 3.4 van de Algemene wet bestuursrecht en een of meer artikelen van afdeling 13.2 van de wet van toepassing zijn dan wel waarop titel 4.1 van de Algemene wet bestu­ursrecht van toepassing is. 	 &#13;
&#13;
&#13;
M.e.r.-plicht &#13;
Het opstellen van een MER is verplicht: &#13;
1. Besluit-MER: voor activiteiten in kolom I van de Bijlage bij het Besluit mer, die de drempelwaarden uit kolom II overschrijden en waarvoor een besluit als genoemd in kolom IV van onderdeel C van de Bijlage bij het Besluit mer nodig is. Voorbeeld: een omge­vingsvergunning milieu voor de oprichting van een pluimveehouderij met 65.000 stuks leghennen; &#13;
2. Plan-MER: voor plannen uit kolom III van de Bijlage bij het Besluit mer, voor zover dat plan kaderstellend is voor een m.e.r.-plichtig (onderdeel C) of m.e.r.- beoordelingsplichtig (onderdeel D) besluit uit kolom IV. Voorbeeld: de vaststelling van een inpassings­plan ex art. 3.6 Wro dat net buiten het bouwblok een nieuwe stal voor 200 melkkoeien mogelijk maakt; &#13;
&#13;
3. Passende beoordeling: Bij de voorbereiding van een plan waarvoor een passende beoordeling op grond van art. 19j, lid 2 Natuurbeschermingswet 1998 (Nbw) moet worden gemaakt. Hierop bestaat een uitzon­dering voor bij AMvB aangewezen gevallen indien sprake is van kleine gebieden en kleine wijzigingen die geen aanzienlijke milieueffecten hebben. De passende beoordeling kan onderdeel vormen van het plan-MER. Voorbeeld: de oprichting van een melk­rundveehouderij met 120 koeien aan de rand van een Natura 2000-gebied; &#13;
4. Voor activiteiten die bij provinciale milieuverordening activiteiten zijn aangewezen. Het gaat om activiteiten die niet zijn opgenomen in het Besluit mer, dus dit betreft geen veehouderijen. Deze m.e.r.-plicht laat ik verder buiten beschouwing. &#13;
M.e.r.-beoordelingsplicht &#13;
De m.e.r.-beoordelingsplicht komt alleen voor bij een be­sluit-m.e.r.. Een project is m.e.r.-beoordelingsplichtig, wan­neer een initiatiefnemer een activiteit wil ondernemen diede dieraantallen in kolom II van de Bijlage bij het Besluit mer overschrijdt en waarvoor een besluit uit kolom IV van on­derdeel D van de Bijlage nodig is. Voorbeeld: de uitbreiding van een rundveehouderij met 200 stuks melkkoeien. &#13;
Daarnaast geldt ook een m.e.r.-beoordelingsplicht op ba­sis van andere criteria uit de M.e.r.-richtlijn. Deze zijn naar aanleiding van de ingebrekestelling door de Commissie in het Besluit mer opgenomen. Hierin is nu bepaald dat bij de m.e.r.-beoordeling alle criteria uit Bijlage III van de richtlijn in acht moeten worden genomen. Het gaat om: &#13;
1. de kenmerken van projecten (bijvoorbeeld omvang, cumulatie, gebruik van natuurlijke hulpbronnen en verontreiniging en hinder), &#13;
2. de plaats van het project; en &#13;
3. de kenmerken van de potentiële effecten van het project (waaronder bereik, orde van grootte, duur en onomkeerbaarheid).13 &#13;
Wanneer een activiteit de drempelwaarden uit kolom II van onderdeel D niet overschrijdt, maar toch een m.e.r.-beoorde­ling plaatsvindt, heet dit een vormvrije m.e.r.-beoordeling. &#13;
De consequentie van het (nieuwe, thans vigerende) Besluit mer is dat in elk besluit of plan dat betrekking heeft op acti­viteiten die voorkomen op de D-lijst aandacht moet worden besteed aan de m.e.r.. Dat kan zijn in de vorm van een mo­tivering dat belangrijke nadelige milieugevolgen zijn uitge­sloten (en er dus geen m.e.r.(-beoordeling) is uitgevoerd), of in de vorm van een beschrijving van de resultaten van m.e.r.(-beoordeling).14 De jurisprudentie over de m.e.r.-be­oordelingsplicht is legio. In hoofdstuk 5 over de jurispru­dentie ga ik hierop nader in. &#13;
4. Jurisprudentie &#13;
In de loop der jaren is heel wat jurisprudentie verschenen over de m.e.r. in relatie tot veehouderijen en plannen die veehouderijen mogelijk maken. In dit hoofdstuk komen de meest voorkomende onderwerpen met bijbehorende juris­prudentie aan bod. &#13;
4.1 Alternatieven &#13;
In een MER moeten de alternatieven van een activiteit wor­den beschreven. Dit hoeven alleen alternatieven te zijn die redelijkerwijs in beschouwing zijn te nemen. Alternatieven kunnen betrekking hebben op verschillende aspecten. Een alternatief kan afvallen wanneer het redelijkerwijs niet haal­baar is, niet wezenlijk verschilt van andere alternatieven of omdat het strijdig is met een wettelijk voorschrift.15 In een MER hoeft ook geen onderzoek te worden gedaan naar al­ternatieve locaties van een veehouderij, wanneer situering van het bedrijf op een andere locatie om meerdere redenen niet voor de hand ligt. Zo achtte de Afdeling de omstandig­heden aanvaardbaar dat geen locatie-alternatieven werden onderzocht ingeval de projectlocatie eigendom van de initia­tiefnemer was, de bestaande varkenshouderij ter plaatse met bijbehorende emissierechten was gevestigd en met bereke­ningen was onderbouwd dat bedrijfsverplaatsing financieel niet uitvoerbaar zou zijn, omdat daarbij de bestaande gebou­wen niet kondenen worden hergebruikt en nieuwe gronden dienden te worden aangekocht.16 &#13;
4.2 Besluit-m.e.r. &#13;
MER-plicht &#13;
Bij een uitbreiding moet een toetsing aan de drempelwaar­den plaatsvinden aan de hand van de toename van het aantal dieren ten opzichte van de eerder vergunde situatie.17 Verder moet bij deze toetsing niet worden uitgegaan van het aantal dierplaatsen, maar van het aantal aangevraagde of vergun­de dieren.18 Dit geldt natuurlijk ook bij de dieraantallen voor de m.e.r.-beoordeling. Bij aanpassing van een inrichting ont­staat pas een m.e.r.-plicht, wanneer sprake is van een ingrij­pende wijziging. Deze aanpassing moet dan worden gezien als oprichting.19 &#13;
M.e.r.-beoordelingsplicht &#13;
Illustratief voor de systematiek van de m.e.r.-beoordeling is de uitspraak van de Afdeling van 29 december 2010 over de Varkenshouderij Nederweert.20 Hier ging het om een revisie­vergunning voor wijziging van twee stallen voor het houden van 4.282 vleesvarkens en uitbreiding van de inrichting met een nieuwe stal voor 2.856 vleesvarkens. In totaal was spra­ke van een toename van 2.712 vleesvarkens. De wijzigingen in bestaande stallen betrof voornamelijk een ander luchtwas­systeem. Hierdoor was volgens de Afdeling geen sprake van een oprichting of wijziging van een inrichting. De uitbrei­ding met de nieuwe stal moest wel worden aangemerkt als een oprichting van een nieuwe installatie. Omdat de oprich­ting de drempelwaarde van 3.000 varkens niet overschreed, was een m.e.r. niet verplicht, maar bestond slechts een m.e.r.-beoordelingsplicht. Het bevoegd gezag had deze beoordeling gemaakt en had besloten dat een m.e.r. niet nodig was. In dit besluit en in de aanmeldingsnotitie, die daarvan deel uitmaakt, waren onder meer de kenmerken en omvang van de activiteit, de plaats van het project, de kenmerken van de potentiële milieueffecten, de mogelijke alternatieven, de productieprocessen, het gebruik van natuurlijke hulp­bronnen en de cumulatieve effecten beoordeeld als bedoeld in Bijlage III bij de richtlijn. Volgens de Afdeling was niet gebleken dat zich in betekende mate cumulatieve effecten voordeden. Het bestreden besluit bleef op dit punt in stand. &#13;
Herstel doorlopen m.e.r.-beoordeling &#13;
Als geen vormvrije m.e.r.-beoordeling is doorlopen, kan het bevoegd gezag via een bestuurlijke lus in de gelegenheid worden gesteld om een deze alsnog te doorlopen.21 Zelfs een uiteenzetting in het verweerschrift en ter zitting kan vol­doende zijn om aan te tonen dat geen MER hoeft te worden opgesteld.22 Hierbij zij wel opgemerkt dat het in deze zaken ging om een inrichting binnen een landbouwontwikkelings­gebied waarbij de geur- en ammoniakemissie en de stikstof­depositie op kwetsbare en Natura 2000-gebieden afnamen. In weer een ander geval, waarbij het bevoegd gezag bij een vormvrije m.e.r.-beoordeling de criteria uit Bijlage III van de richtlijn niet had beoordeeld, leidde dit tot gegrondver­klaring van het beroep onder instandlating van de rechtsge­volgen van het besluit.23 Dit zal zich vooral voordoen wan­neer evident is dat geen m.e.r. noodzakelijk is. Wanneer een MER geheel ontbreekt, hoewel dit verplicht was, leidt dit tot vernietiging van het besluit.24 Hoewel er eisen gelden voor de motivering van de m.e.r.-beoordeling, toetst de Afdeling de uitkomst van deze beoordeling door het bevoegd gezag terughoudend.25 &#13;
4.3 Plan-m.e.r &#13;
Maximale planologische mogelijkheden &#13;
Voor het MER bij een bestemmingsplan moet worden uitge­gaan van de maximale planologische mogelijkheden die het bestemmingplan biedt. Dit betekent dat ook rekening moet worden gehouden met maximale bebouwings- en gebruiks­mogelijkheden inclusief de uitwerkingsplicht en wijzigings­bevoegdheden van dat plan. Dat dit niet altijd gebeurt, blijkt uit de overvloedige jurisprudentie op dit gebied. &#13;
Zo was bij het bestemmingsplan Glastuinbouwintensive­ringsgebied Tinte in het MER geen rekening gehouden met de biovergistingsinstallatie die het plan met een wijzigings­bevoegdheid mogelijk maakte. Het feit dat voor een even­tueel wijzigingsplan alsnog onderzoek zou worden gedaan naar de milieueffecten van de daarin voorziene ruimtelijke ontwikkeling maakte dat niet anders. 26 &#13;
Van de maximale mogelijkheden was ook niet uitgegaan bij het bestemmingplan Buitengebied Montferland. De ge­meenteraad was bij de vaststelling van het plan voor het maximum alternatief uitgegaan van vestiging van 15 nieu­we agrarische bedrijven, omdat dit volgens de gemeente­raad aansloot bij de verwachte behoefte tijdens de planperi­ode. De Afdeling oordeelde dat het aantal nieuwe intensieve veehouderijen dat zich met gebruikmaking van een wijzi­gingsbevoegdheid of bij omgevingsvergunning kon vestigen in het plangebied en het aantal intensieve veehouderijen dat kon doorgroeien in de planregels of op de verbeelding niet was begrensd. Het plan sloot daarom overschrijding van de aantallen in het plan-MER niet uit. Het gemaakte plan-MER was daarmee ten onrechte niet gebaseerd op de maximale planologische mogelijkheden van het plan.27 &#13;
De algemene regel is dat voor een MER voor een bestem­mingsplan buitengebied mag worden uitgegaan van een re­presentatieve invulling van de maximale planologische mo­gelijkheden. Maar ook het begrip representatieve invulling is aan discussie onderhevig. Bij het MER voor het bestem­mingsplan Buitengebied 2010 Lochem werden de aannames juist geacht, omdat daarin was uitgegaan van een realistisch groeiscenario voor veehouderijen28. Daarentegen was in het MER voor het bestemmingsplan buitengebied Zelhem geen sprake van een representatieve invulling, omdat hierin was uitgegaan van de vergunde milieurechten uit 2009. Deze kwamen niet overeenkomen met de feitelijke situatie in 2009 aangezien 42% tot 51% van de vergunde rechten niet was ingevuld. Hierdoor stond vast dat de feitelijke depositie in de Natura 2000-gebieden ten tijde van de vaststelling van het plan niet overeenkwam met de depositie die plaatsvond in de zogenoemde bestaande situatie.29 Voor een uitgebreid overzicht van het begrip Representatieve invulling zij ver­wezen naar twee artikelen van S.M. van Velsen, werkzaam bij de Commissie m.e.r.30 &#13;
Kaderstellend plan &#13;
Zoals hiervoor aangegeven, zijn plannen uit kolom III van de onderdelen C en D van de bijlage bij het Besluit mer plan-m.e.r.-plichtig als zij kaderstellend zijn voor een m.e.r.- plichtig of m.e.r.-beoordelingsplicht besluit. Over de vraag wat ‘kaderstellend’ is, is al veel geprocedeerd. Als hoofd­regel geldt dat wanneer het plan exact een inpassing is van wat al in de milieuvergunning is geregeld, geen (nieuw) plan-MER hoeft te worden opgesteld. &#13;
Van een één-op-één-inpassing was geen sprake in de uit­spraak van de Afdeling van 9 september 2009 over het Be­stemmingsplan buitengebied 1997 Markelo.31 Daar voorzag het plan in een agrarisch bouwvlak voor de uitbreiding van een bestaande varkenshouderij. Voor de gewenste uitbrei­ding was al een Wm-revisievergunning verleend die in rech­te onaantastbaar was, waarvoor al een besluit-MER was ge­maakt. Echter, het besluit-MER bij de revisievergunning zag slechts op één bouwlaag. Het bestemmingsplan liet een uitbreiding toe van de bestaande stallen met meer dan één bouwlaag. Het plan vormde dus een kader voor toekomstige (revisie)vergunningen voor verdere uitbreiding. Bij de voor­bereiding van het bestemmingsplan had een plan-MER ge­maakt moeten worden waarin de gevolgen van de verdere uitbreiding waren onderzocht. &#13;
Een vergelijkbare situatie deed zich voor in de uitspraak Leudal, waarbij het bouwblok groter was dan nodig voor de gewenste staluitbreiding. Ook hier vormde het wijzigings­plan dus een kader voor eventueel te verlenen vergunningen voor verdere uitbreiding van de varkenshouderij dan waar de reeds verleende revisievergunning op zag. Voordat het bestemmingsplan werd vastgesteld, had een MER moeten worden gemaakt.32 &#13;
Nog een vergelijkbare situatie, maar dan met dieraantallen, deed zich voor bij een wijzigingsplan in Geesteren.33 Hoe­wel in de omgevingsvergunning voor de uitbreiding van een melkrundveehouderij het maximaal te houden dieren was opgenomen, was dat in het wijzigingsplan dat voorzag in deze uitbreiding, niet gebeurd. Daardoor was niet gewaar­borgd dat het aantal vergunde dieren op grond van de om­gevingsvergunning milieu niet werd overschreden. Het wij­zigingsplan was kaderstellend en daarmee m.e.r.-plichtig. Daarbij kwam nog dat voor dit plan een passende beoorde­ling moest worden opgesteld. De passende beoordeling, die voor de Nbw-vergunning was opgesteld, volstond niet. Die vergunning was expliciet verleend voor 200 melkkoeien en 140 stuks vrouwelijk jongvee. Het voorliggende plan stond er niet aan in de weg dat een groter aantal dieren op het per­ceel kon worden gehouden. &#13;
Anders was het bij het vaststellen van een aanpassings­plan (art. 3.6 Wro) in de gemeente Rhenen. Voor de pluim­veehouderij die met dit aanpassingsplan mogelijk werd gemaakt, was eerder een omgevingsvergunning milieu ver­leend. Daarvoor had de initiatiefnemer al een MER laten op­stellen. Om de wijziging te realiseren was aanpassing van het bestemmingsplan noodzakelijk. Omdat de wijziging van het bestemmingsplan een één-op-één inpassing was, waren de milieugevolgen van deze inpassing al onderzocht. Daar­om vond de Afdeling het niet nodig om deze nogmaals te onderzoeken en opnieuw een MER op te stellen.34 &#13;
Weer anders en opmerkelijk was de situatie in Haaren.35 Het bestemmingsplan maakte uitbreiding van drie intensieve veehouderijen mogelijk. Hiervoor was geen MER opgesteld. De Afdeling oordeelde dat de uitbreiding van het bedrijf met 77.500 vleeskuikens een m.e.r.-beoordelingsplichtige activi­teit was. Het onderhavige bestemmingsplan voorzag in deze uitbreiding en was daarmee een kaderstellend besluit. Dat de uitbreiding volgens de raad ook onder het voorheen gelden­de bestemmingsplan was toegestaan, betekende niet dat deze was aan te merken als een bestaande, ongewijzigd blijvende voorziening waarvoor geen m.e.r.-plicht bestond, aangezien de daadwerkelijke uitbreiding ten tijde van het bestreden be­sluit niet had plaatsgevonden. Desondanks zag de Afdeling aanleiding om de rechtsgevolgen van het bestreden besluit in stand te laten. Voor de omgevingsvergunning milieu was al een aanmeldingsnotitie opgesteld. Het bestemmingsplan voorzag in de planologische inbedding van wat onherroepe­lijk was vergund en bood geen ruimte voor het houden van meer pluimvee dan was vergund. Het ging om een één-op-één-inpassing, waardoor een plan-MER volgens de Afdeling dus toch niet nodig was. &#13;
De aanwezigheid van een plan-MER sluit de verplichting tot het opstellen van een nieuwe MER bij een ander plan niet uit.36 Dit deed zicht voor toen voor een reconstructieplan waarvoor een MER was opgesteld. Toen binnen het recon­structiegebied een nieuw bestemmingsplan werd opgesteld, was afgezien van het opstellen van een nieuwe MER. De Af­deling oordeelde dat in het bestreden bestemmingsplan een wijzigingsbevoegdheid was opgenomen die nieuwvestiging en uitbreiding van intensieve veehouderij mogelijk maak­te. Deze konden de drempelwaarden van onderdeel C van de Bijlage bij het Besluit mer overschrijden. Gelet hierop had in dit geval bij de voorbereiding van het plan een plan-MER moeten worden gemaakt, omdat dit plan een kader vormde voor besluiten waarop afdeling 3.4 van de Awb en afdeling 13.2 van de Wm van toepassing zijn. Dat in het kader van het reconstructieplan in 2005 een MER is gemaakt en dat in dit reconstructieplan voor de mogelijkheden voor intensie­ve veehouderij hierbij is aangesloten, neemt deze plicht niet weg. De wettelijke verplichting om een plan-MER te maken geldt in ieder geval voor elk plan dat een kader biedt voor activiteiten die boven de drempelwaarden uitkomen. Daar­bij merkt de Afdeling overigens nog op dat het reconstruc­tieplan en het daarbij behorende MER betrekking hebben op een groter gebied dan het plangebied en dat de concrete mo­gelijkheden voor intensieve veehouderij in dit bestemmings­plan zijn bepaald. &#13;
Geen m.e.r. bij vrijstelling bestemmingsplan via omgevingsvergunning &#13;
Wanneer een project ruimtelijk niet is toegestaan, kon het onder de oude WRO toch tot stand komen via een vrijstel­ling op grond van art. 19 WRO. Deze vrijstelling was ech­ter niet genoemd als besluit waarvoor een m.e.r.-plicht als bedoeld in art. 7.2 Wm.37 Een vrijstelling voor een project krachtens art. 19 WRO kon ook niet op één lijn worden ge­steld met een besluit tot vaststelling van een plan als be­doeld in art. 19j van de Nbw 1998 waarvoor een passende beoordeling moet worden gemaakt.38 &#13;
Ook onder de huidige wetgeving kan een plan-m.e.r.- plicht worden ontweken. Wanneer een gewenste ontwikke­ling niet in het bestemmingsplan past, kan de ontwikkeling toch plaatsvinden via art. 2.12 Wabo.39 Deze omgevingsver­gunning, die bijvoorbeeld voor een veehouderij een groter bouwblok mogelijk maakt dan waarin het bestemmingsplan voorziet, is geen plan of project waarvoor een m.e.r. moet worden doorlopen. De omgevingsvergunning is immers niet opgenomen in kolom III van de onderdelen C en D bij het Besluit mer. &#13;
4.4 M.e.r en Natuurbeschermingswet 1998 &#13;
De jurisprudentie over m.e.r.-plichtige plannen bij Natura 2000-gebieden gaat veelal over de passende beoordeling van de gevolgen voor het Natura 2000-gebieden en de getroffen mitigerende maatregelen. &#13;
Maximale mogelijkheden &#13;
Hiervoor is al ingegaan op het plan-MER waarin alle mili­eugevolgen moeten worden betrokken. Hetzelfde geldt voor de passende beoordeling uit de Natuurbeschermingswet 1998 die onderdeel uitmaakt van het MER. Hierbij moeten ook alle significante gevolgen voor het Natura 2000-gebied worden onderzocht uitgaande van de maximale mogelijk­heden die het plan biedt.40 Een representatieve invulling is waarschijnlijk niet voldoende.41 &#13;
Mitigerende maatregelen &#13;
Voor de beoordeling of sprake kan zijn van significante ge­volgen gaat het erom te bezien of het plan als zodanig niet leidt tot significante gevolgen. Mitigerende maatregelen mo­gen niet bij deze beoordeling worden betrokken. Wanneer significante gevolgen niet zijn uitgesloten, moet een passen­de beoordeling worden gemaakt, waarbij mitigerende maat­regelen wel kunnen worden betrokken. Mitigerende maat­regelen zijn dus niet interessant voor de vraag of voor een bestemmingsplan een passende beoordeling moet worden verricht.42 Zij moeten wel in het MER worden opgenomen. Een passende beoordeling is zeker verplicht, wanneer de mi­tigerende maatregelen nog niet zijn vastgesteld.43 &#13;
Een plan dat voorziet in een wijziging of uitbreiding van een veehouderij, die niet leidt tot een verhoging van de depo­sitie ten opzichte van de toegestane situatie op de relevan­te peildatum, is volgens de Afdeling een plan waarvan is uit­gesloten dat het significante gevolgen heeft. Een dergelijk plan kan op basis van de afweging als bedoeld in art. 19j, lid 1 Nbw 1998 worden vastgesteld. Een passende beoorde­ling is daarvoor niet vereist.44 Een plan-MER op grond van art. 7.2a Wm kan dan ook achterwege blijven. Met het defi­nitief worden van de Crisis- en herstelwet op 25 april 201345 ziet art. 19kd Nbw 1998 ook op plannen en is plansaldering mogelijk geworden.46 Dit houdt in dat wanneer een plan per saldo niet leidt tot een toename van stikstofdepositie, er wat betreft stikstof geen passende beoordeling is vereist. Het is dan nog wel onduidelijk wat de referentie is. Met de komst van de Programmatische Aanpak Stikstof zal art. 19 kd Nbw 1998 komen te vervallen.47 Deze PAS voorziet weer in een eigen kader om projecten mogelijk te maken. &#13;
5. Afronding &#13;
De wereld van de m.e.r.-beoordeling(splicht) is sterk in be­weging, zeker wat betreft veehouderijen en plannen die een veehouderij mogelijk maken. Nieuwe ontwikkelingen zijn zeker niet uitgesloten. Ga daarom voorafgaand aan een aan­vraag van een m.e.r.(beoordelings)-plichtig besluit of plan of bij een beroep hiertegen de actuele stand van zaken na. &#13;
&#13;
­&#13;
&#13;
</content><legacyfootnotes>* Jacoline Kroon is advocaat bij A&amp;S Advocaten in Wage-ningen.&#13;
1. PbEG 1985 L 175, p. 42 e.v.&#13;
2. Art. 1, lid 2 sub a Richtlijn2011/92/EU.&#13;
3. Richtlijn 97/11/EG, PbEG 1997 L 73, p. 5 e.v., Richtlijn 2003/35/EG, PbEG 2003 L 156, p. 17 e.v. en Richtlijn 2009/31/EG, PbEG L 140, 114 e.v.&#13;
4. 2011/92/EU, PbEU 2012 L26, p.1, Codificatierichtlijn.&#13;
5. Richtlijn 2001/42/EG van het Europees parlement en de Raad, PbEG L197, 21.7.2001.&#13;
6. Art. 3, lid 2 sub a Smb-richtlijn.&#13;
7. Daarnaast ook in de hoofdstukken 2 en 14 WM, de Crisis- en herstelwet, de Spoedwet wegverbreding en de Tracéwet.&#13;
8. Stb. 2011, 102.&#13;
9. Zie voor de implementatie van de Smb-richtlijn in de Ne­derlandse wetgeving, M.N. Boeve en F.A.G. Groothuijse, ‘Herziening van de plan-m.e.r.-regeling noodzakelijk?, TBR 2012/116.&#13;
10. Ingebrekestellingsprocedure Hof van Justitie EG 15 okto­ber 2009, zaaknr C-255/08; JM 2010/23. &#13;
11. ABRvS 27 juli 2011, nr 201007705/1/M2, LJN BB3209, geitenhouderij Ambt Delden. &#13;
12. Vergelijk art. 7.2, lid 1 Wm. &#13;
13. Zie bijlage III bij Richtlijn 2011/92/EU. &#13;
14. www.infomil.nl. &#13;
15. Vz 30 maart 2012, nr 201113345/2/R3, Bestemmingsplan Buitengebied Etten-Leur, JM 2012/67 m.nt. G.A.J.M. Hoevenaars. &#13;
16. ABRvS 1 mei 2013, nr 201202866/1/R1, Bestemmings­plan ‘Buitengebied 1997, herziening [locatie] Markelo’, gemeente Hof van Twente. &#13;
17. ABRvS 30 maart 2011, nr. 201006537. &#13;
18. ABRvS 29 december 2010, nr 201000770/1/M2 en ABRvS 17 juli 2013, nr. 201210435/1/A1. &#13;
19. ABRvS 17 maart 2010, nr 200904456/1/M2 en ABRvS 8 september 2010, nr. 201000080/1/M2, JM 2010/125 m.nt. Poortinga. &#13;
20. ABRvS 29 december 2010, nr. 201000770/1/M2. &#13;
21. ABRvS 10 oktober 2012, nr. 201113326/1/A1 en ABRS 8 februari 2012, nr. 201010565/1/T1/A4, JM 2012/34 m.nt. Hoevenaars en Flietstra en ABRvS 21 november 2012, nr. 201103782/1/A4, Varkenshouderij Horst aan de Maas. &#13;
22. ABRvS 14 november 2012, nr. 201105329/1/A4, Varkens­houderij Deurne, JM 2013/9 m.nt. G.A.J.M. Hoevenaars en ABRvS 28 november 2012, nr. 201106128/1/A4, Varkens­houderij Lochem. &#13;
23. ABRvS 21 september 2011, nr. 201004411/1/M2, veehou­derij Reeuwijk en ABRS 6 februari 2013, nr. 201107379/1/ A4, JM 2013/45 m.nt. G.A.J.M. Hoevenaars. &#13;
24. ABRvS 23 januari 2013, 201200076/1/R4, Wijzigingsplan Bellingwedde. &#13;
25. ABRvS 16 januari 2008, LJN BC2094. &#13;
26. ABRvS 17 oktober 2012, nr. 201105599/1/R2. &#13;
27. ABRvS 23 januari 2013, nrs. 201102716/1/R2 en 201112450/3/R2, JM 2013/43. &#13;
28. ABRvS 22 augustus 2012, nr. 201101467/1/R2. &#13;
29. ABRvS 5 december 2012, nr. 201109053/1/R2, BR 2013/55. &#13;
30. S.M. van Velsen, ‘Representatieve invulling van de maxi­male planologische mogelijkheden van het bestemmings­plan’, deel 1 in TBR 2013/65 en deel 2 in TBR 2013/77. &#13;
31. ABRvS 9 sept 2009, JM 2009/141 en ABRvS 29 juni 2011, Agr.r. 2011/5647. &#13;
32. ABRvS 30 mei 2012, nr. 201106356/1/R1. &#13;
33. ABRvS 8 mei 2013, 201208118/1/R1 Wijzigingsplan Buitengebied 2006, wijziging Huyerensebroekweg ong., Geesteren. &#13;
34. ABRvS 13 december 2011, nr. 201109585/1/R3. &#13;
35. ABRvS 7 september 2011, nr. 2009907076/1/R3, JM 2011/135 m.nt. S.M. van Velsen. &#13;
36. ABRvS 27 juni 2012, nr. 201008988/1/R3. &#13;
37. ABRvS 13 januari 2010, BR 2010/44. &#13;
38. ABRvS 31 maart 2010, nr. 200908623/1/H1, BR 2010/113. &#13;
39. ABRvS 4 mei 2010, nr. 2009905298/1/H1. &#13;
40. ABRvS 7 september 2011, nr. 200907076/1/R3, BR 2011/189. &#13;
41. ABRvS 5 december 2012, nr. 201109053/1/R2. &#13;
42. ABRvS 7 mei 2008, nr 200604924/1 en ABRvS 18 juli 2012, n. 201011214/1/R4, BR 2012/166 m.nt. H.E. Wol­dendorp. &#13;
43. ABRvS 27 januari 2012, nr. 201110808/4/R3, BR 2012/46 m.nt. H.E. Woldendorp. &#13;
44. ABRvS 1 mei 2013, nr. 201202866/1/R1, Bestemmings­plan ‘Buitengebied 1997, herziening [locatie] Markelo’, gemeente Hof van Twente. &#13;
45. Stb. 2013/144. &#13;
46. Zie www.commissiemer.nl, Wijziging art. 19kd Natuurbe­schermingswet 1998, nieuwsbericht 2 juli 2013. &#13;
47. Kamerstukken II 2012/13, 33669. &#13;
</legacyfootnotes><footnotes><footnote/></footnotes><auteurs>mr. ir. J.M.M. Kroon&#13;
</auteurs><published>2013-10-01 00:00:00</published><modified>2013-10-01 00:00:00</modified><editiondate>2013-10-01</editiondate><htmlpath>https://denhollander.info/artikel/10761</htmlpath></article>
</articles></edition>