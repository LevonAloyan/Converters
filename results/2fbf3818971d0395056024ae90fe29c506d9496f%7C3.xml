<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1995</searchword><id>6013</id><udhid>UDH:TvAR/6013</udhid><titel>Boekbespreking Mr. D.L. Rodrigues Lopes, 'Pacht'</titel><searchwords><searchword>TvAR 5/1995</searchword><searchword>UDH:TvAR/6013</searchword></searchwords><attachments><attachment><name>1995_nr 5_Artikel_Heisterkamp.pdf</name><extention>pdf</extention><url>https://denhollander.info/download/5822/ci</url></attachment></attachments><inleiding>Het is alweer geruime tijd geleden dat de tweede druk van dit boek over het pachtrecht&#13;
verscheen. De eerste druk is uitvoerig besproken door mr. W.F. Leemans (De Pacht 1981,&#13;
blz. 51-66). Deze tweede druk wijkt qua algemene opzet niet wezenlijk van de eerste druk&#13;
af. Hieronder zullen eerst enige algemene opmerkingen worden gemaakt, waarna een paar&#13;
inhoudelijke aspecten zullen worden aangesneden.&#13;
ALGEMENE KENSCHETS&#13;
Het boek van Rodrigues Lopes geeft een beknopt overzicht van het pachtrecht, waarbij&#13;
vrijwel alle relevante gepubliceerde rechtspraak is verwerkt. Naast de behandeling van de&#13;
pachtovereenkomst is er een hoofdstuk over pacht en landinrichting en -beheer, waarin&#13;
enige niet uitdrukkelijk in andere pachtcommentaren behandelde onderwerpen ter sprake&#13;
komen (o.a. pacht en onteigening, landinrichting en waterhuishouding).&#13;
Het boek leest niet echt gemakkelijk. Dit wordt slechts ten dele veroorzaakt door de&#13;
beknopte behandeling van de onderwerpen en door de schrijfstijl van de auteur; het heeft&#13;
vooral te maken met het feit dat vrijwel alle gepubliceerde pachtrechtspraak tussen haakjes&#13;
in de tekst is verwerkt, vaak met nog een vermelding van de inhoud. Soms worden&#13;
zinnen daardoor langdurig onderbroken. Het lezen gaat zo met horten en stoten.&#13;
Ook is de schrijfstijl van Rodrigues Lopes af en toe wat onorthodox. Zo speelt hij soms&#13;
kwartetspelletjes met woorden. Enige voorbeelden: '(•••) net voortleven van huur en&#13;
bruikleen na beëindiging ervan lijkt zinloos, ongewenst, onhoudbaar of zelfs onmogelijk.'&#13;
(blz. 49). En: 'Hun belangen vallen soms samen, lopen soms parallel, zijn dan weer althans&#13;
niet tegenstrijdig, maar er zijn ook gevallen waarin die belangen frontaal botsen.'&#13;
(blz. 65). Of: '(•••) men brenge een bezoek aan het gemeentehuis, raadhuis, stadhuis, stadkantoor&#13;
(...)' (blz. 72). Daarnaast bevat het boek hier en daar voor een praktijkboek wel&#13;
erg omstandige uitweidingen (zoals de excercities met het privaatrecht op blz. 62 en de&#13;
opsomming van mogelijke benamingen voor de vrijwillige indeplaatsstelling op blz. 128).&#13;
Of een zin als: '(De grondkamer) staat daarbij tegenover de partijen, tegenover dezen gezamenlijk,&#13;
zoals die op één lijn staan, van de grondkamer uit gezien als het ware een Gesammtakt,&#13;
een eenzijdige rechtshandeling, hebben verricht.' (blz. 177). Dergelijke&#13;
stukken hebben een wat storende werking. </inleiding><content>Inhoudelijk valt op, dat het aanhalen van boeken of tijdschriftartikelen en het op bekende&#13;
twistpunten in discussie treden met schrijvers of rechtspraak doorgaans is vermeden,&#13;
waardoor het boek op het eerste gezicht het karakter heeft gekregen van een sobere beschrijving aan de hand van primaire rechtsbronnen. Ook naar kamerstukken wordt niet&#13;
verwezen. De paar verwijzingen naar literatuur in voetnoten in het eerste deel betreffen&#13;
vooral het boek van De Haan (uit 1969); incidenteel wordt verderop - nu in de tekst - ook&#13;
het commentaar van Houwing aangehaald. Een verwijzing naar Asser(-Van Andel)-Brunner&#13;
heb ik in het geheel niet aangetroffen. Het nadeel van een dergelijke aanpak is dat&#13;
sommige wel gerezen, maar nog niet in de rechtspraak besliste vragen onbesproken blijven.&#13;
Het boek is verschenen in de serie Recht en Praktijk. Voor de praktijkmensen die met dit&#13;
werk te maken krijgen zou op sommige punten nadere uitwerking met voorbeelden nuttig&#13;
zijn geweest. Ik denk bijv. aan de opschorting van het ingaan van de pachtduur krachtens&#13;
art. 9 Pw, waarmee in de praktijk veel fouten worden gemaakt. De toegankelijkheid van&#13;
het boek zou door enige voorbeelden worden bevorderd. Misschien iets voor een volgende&#13;
druk?&#13;
Rodrigues Lopes heeft aan het praktijkaspect wel enige invulling gegeven door het opnemen&#13;
van statistische gegevens. De herkomst daarvan blijkt niet. Zo ben ik benieuwd&#13;
naar de bron van de zin 'De mondelinge pacht schijnt in ongeveer 15% van de gevallen&#13;
voor te komen en beduidend meer dan dat in Limburg' (noot op blz. 26; op blz. 35 wordt&#13;
gesuggereerd dat het hier zou gaan om 20% van de gevallen). Dit in het licht van het feit,&#13;
dat recentelijk van regeringszijde is opgemerkt dat men de omvang van 'zwarte of grijze&#13;
pacht' aan de hand van de statistieken moeilijk kan inschatten (ontwerp 22 705, nr. 6, blz.&#13;
10/11). Zie ik het goed, dan zou de uitvoerige documentatie aldaar leiden tot een percentage&#13;
van ruim 26.&#13;
Een manco bij een boek dat blijkens het voorwoord is bijgewerkt tot oktober 1991 is dat&#13;
een aantal per 1 januari 1992 te verwachten wetswijzigingen niet is verwerkt. Het betreft&#13;
vooral de wijzigingen van de Pachtwet ten gevolge van het Nieuw Burgerlijk Wetboek en&#13;
de nieuwe kantongerechtsprocedure. Ook van het bestaan van de ontwerpen wordt geen&#13;
melding gemaakt. De inhoud van die wijzigingen stond eind 1991 echter al vast; het tijdstip&#13;
van hun inwerkingtreden naar ik aanneem eveneens. Op sommige plaatsen (bijv. blz.&#13;
6, 62-64 en 148 onder) komt het Nieuw BW zelf overigens wel ter sprake: als ware het&#13;
geldend recht.&#13;
DISCUSSIE&#13;
Op een aantal plaatsen wordt de eerder gesignaleerde beschrijvende teneur van het boek&#13;
doorbroken - soms zelfs betrekkelijk uitgebreid - voor een eigen mening. Zo laat Rodrigues&#13;
Lopes op diverse plaatsen doorschemeren, hoe hij denkt over de pachtersbescherming&#13;
als geheel. In de nabeschouwing - merkwaardigerwijze vóórin het boek afgedrukt -&#13;
blijkt overduidelijk, dat hij de huidige pachtersbescherming te ver vindt gaan. En op blz. 2&#13;
wordt gesteld: '(De pacht) kan (...) alleen floreren indien aan het belang van beide partijen&#13;
wordt tegemoet gekomen', spoedig daarna gevolgd door de zin 'Waarschijnlijk zal de&#13;
pacht zich ruimschoots herstellen indien zij de verpachter een netto-rendement biedt van&#13;
ongeveer 3%.' Op blz. 42 treft men bij een bespreking van bruikleen de volgende aanbeveling&#13;
aan: 'Het rendement mag dan nihil zijn, veel lager dan dat uit verpachting is dat niet en aan de overeenkomst kan op korte termijn een einde worden gemaakt.' En op blz.&#13;
111 wordt geconstateerd: 'Zelf gebruiken staat in onze samenleving veel hoger genoteerd&#13;
dan beleggen, om niet te spreken van speculeren, bijvoorbeeld in de vorm van realiseren&#13;
van de zogenaamde pachtvrije meerwaarde'. De wellicht met dit gevoel samenhangende&#13;
stelling dat de pachter in een verlengingsprocedure 'in het algemeen meer kans op winst&#13;
heeft dan de verpachter' (blz. 85) zou ik niet - in ieder geval tegenwoordig niet - voor&#13;
mijn rekening willen nemen. Men ziet de laatste jaren juist betrekkelijk veel uitspraken&#13;
gepubliceerd waarin verlengingsverzoeken worden afgewezen.&#13;
Op diverse plaatsen ventileert de auteur een - doorgaans krachtig geprestenteerde -juridische&#13;
mening. Niet zelden prikkelt deze tot tegenspraak. Zo treft men op blz. 124 een&#13;
behandeling aan van de verlenging op grond van art. 38Ö lid 2. Rodrigues Lopes meldt&#13;
eerst, dat deze bepaling betrekking heeft op de situatie waarin de pachter een mogelijke&#13;
bedrijfsopvolger heeft, die echter wegens zijn jeugdige leeftijd nog niet in staat is om al&#13;
op verantwoorde wijze het bedrijf uit te oefenen. Het hof ziet het toepassingsgebied echter&#13;
iets ruimer. Rodrigues Lopes daarover: 'Door toch aan uitzonderingen te denken in dit&#13;
geval van duidelijk geformuleerd dwingend recht bewijst de rechtspraak de rechtszekerheid&#13;
geen dienst. Het doet denken aan regelgeving door de rechter in ongeoorloofde concurrentie&#13;
met de wetgever.' M.i. wordt hier miskend, dat de uitspraken van het hof in het&#13;
geheel niet strijden met (de tekst van) de wet. Hoogstens staan ze op gespannen voet met&#13;
de toelichting (daarover kan men overigens twisten). In ieder geval geeft die geen 'duidelijk&#13;
geformuleerd dwingend recht'.&#13;
Het voorwoord leidt naar een ander voorbeeld. Daar wordt vermeld, dat de schrijver&#13;
grondig is gaan denken over de indeplaatsstelling na overlijden van de pachter. Dit heeft&#13;
geresulteerd in een ingewikkelde passage op blz. 133 e.v., waar eerst onder de noemer&#13;
'tekstverklaring en kritiek' het systeem van art. 54 Pw wordt gelaakt en vervolgens ook&#13;
de rechtspraak er van langs krijgt. Door die rechtspraak is, aldus de schrijver, soms 'de&#13;
rechtsfiguur van de indeplaatsstelling vervormd, uit de hand gelopen.' Zo te zien heeft&#13;
Rodrigues Lopes vooral moeite met het feit dat de pacht na overlijden van de pachter kan&#13;
worden voortgezet door erfgenamen - zelfs testamentaire erfgenamen -, die niet behoren&#13;
tot de kring van verwanten en medepachters die in diens plaats kunnen worden gesteld&#13;
(art. 54 lid 2). Hij is kennelijk van mening, dat de voortzetting van de pacht met de erfgenamen&#13;
(art. 54 lid 1) alleen dienst doet om de indeplaatsstelling van art. 54 lid 2 mogelijk&#13;
te maken. Vandaar zijn stelling, dat de erfgenaam 'zeker niet het recht (heeft) verlenging&#13;
van de pachtovereenkomst te verzoeken' (blz. 135 onder). Dat het hof de erfgenamen als&#13;
volwaardige pachters beschouwt '(..) is het gevolg van een vergaand vrije interpretatie&#13;
van als dwingend bedoeld recht en bepaald geen uitnodiging aan een eigenaar om tot verpachting&#13;
over te gaan, temeer daar te zijner tijd in een verlengingsgeding deze nieuwe&#13;
pachter meestal weer veel kans heeft.' (blz. 136). Wie zulke krachtige taal bezigt, moet&#13;
het beweerde wel kunnen waarmaken. Rodrigues Lopes doet dat niet. Zeker zijn er op het&#13;
systeem van art. 54 aanmerkingen te maken. En ook de rechtspraak laat hier wel eens een&#13;
steekje vallen. Maar het is voor een rechter een wel erg grote krachttoer om een bepaling,&#13;
luidende 'de pachtovereenkomst gaat niet van rechtswege teniet door de dood van de (...)&#13;
pachter' zó te interpreteren, dat iemand die via erfopvolging pachter is geworden zelfs&#13;
geen mogelijkheid tot het vragen van verlenging zou hebben! Waarop zou dat moeten berusten?&#13;
Ik zou hier die 'vergaand vrije interpretatie van als dwingend bedoeld recht' nog&#13;
eerder aan de schrijver toedichten dan aan de rechtspraak. Dat geldt ook, zij het in mindere mate, voor de situatie waarin de rechter beoordelingsvrijheid heeft, zoals bij de beslissing&#13;
naar billijkheid op een vordering tot ontbinding van de verpachter (art. 54 lid 5). Het&#13;
is verdedigbaar dat men hier strenger moet zijn voor pachters die niet behoren tot de kring&#13;
van art. 54 lid 2, maar een ander oordeel kan nog niet als een soort uitwas worden betiteld.&#13;
Verder is de auteur, wederom blijkens het voorwoord, 'anders gaan denken' over de&#13;
verhouding tussen zakelijke en persoonlijke rechten. Dit wordt op voor mij niet geheel te&#13;
vatten wijze uitgewerkt op blz. 44. Begrijp ik het daar gestelde goed, dan is Rodrigues&#13;
Lopes van mening dat bijv. een agrarisch erfpachtsrecht - ook na de vestiging - voornamelijk&#13;
bestaat uit een op pacht gelijkende overeenkomst. '(...) Zakelijke rechten kunnen&#13;
alleen bestaan in samenhang met persoonlijke rechten', aldus Rodrigues Lopes. Hier&#13;
wordt mijns inziens miskend, dat een zakelijk recht van wezenlijk andere aard is dan een&#13;
persoonlijk recht. De pachtovereenkomst is een duurovereenkomst en geeft over en weer&#13;
de uit wet en contract voortvloeiende verplichtingen; de obligatoire overeenkomst van&#13;
verlening van het recht van erfpacht strekt daarentegen slechts tot het vestigen van het zakelijke&#13;
recht met een door de wet en - via de erfpachtsvoorwaarden - door partijen bepaalde&#13;
inhoud. Door de vestiging zijn de uit die overeenkomst voortvloeiende&#13;
verbintenissen nagekomen en is er geen persoonlijk recht meer. Slechts het zakelijke recht&#13;
resteert. Het feit dat de wederzijdse rechten en plichten niet afwijken van die bij een persoonlijk&#13;
recht als pacht verandert daar niets aan. Wellicht zou de auteur op dit punt in een&#13;
volgende druk nóg anders kunnen gaan denken?&#13;
Ook sommige andere passages, die niet expliciet een eigen mening weergeven, roepen&#13;
een reactie op. Een paar voorbeelden:&#13;
- Op blz. 45 bespreekt Rodrigues Lopes in het kader van een verhandeling over de positie&#13;
van de eigenaar-belegger het in een pachtovereenkomst gemaakte beding, dat de pacht op&#13;
een bepaald tijdstip vrijwillig wordt beëindigd. Een dergelijk beding is nietig. Rodrigues&#13;
Lopes is echter van mening, dat op zo'n beding wel acht kan worden geslagen in een ver&#13;
lengingsprocedure, mede omdat 'nietig niet wil zeggen zonder rechtsgevolg, doch zonder&#13;
het aanstonds beoogde rechtsgevolg.' Iets eerder stelt hij zelfs, dat zo'n afspraak bij een&#13;
beslissing naar billijkheid op een verlengingsverzoek 'beslissend kan zijn'. Naar zijn me&#13;
ning is deze gedachte in de jurisprudentie 'onvoldoende doorgedrongen'. Ik zou denken&#13;
dat de rechter op een dergelijk beding terecht geen acht slaat. Nietigheid betekent hier in&#13;
derdaad: zonder enig rechtsgevolg. Bij de beslissing naar billijkheid mogen de beweegredenen&#13;
voor het maken van het beding - indien daaruit belangen van partijen blijken -&#13;
worden meegewogen, maar het beding als zodanig niet. Zelfs in een leer waarin de gevolgen&#13;
van nulliteiten door de billijkheid worden bepaald zou men niet komen tot de door&#13;
Rodrigues Lopes bepleite 'beslissende' betekenis. (Dezelfde problematiek komt overigens&#13;
genuanceerder c.q. juister aan de orde op blz. 103 en 210).&#13;
- Onmiddellijk daarop gaat Rodrigues Lopes in op de mogelijkheid een verklaring voor&#13;
recht te vorderen dat een overeenkomst geen pachtovereenkomst is. Rodrigues Lopes vervolgt&#13;
dat pogingen daartoe 'vergeefs zijn ondernomen' en noemt dan als voorbeelden een&#13;
uitspraak van de Centrale Grondkamer (resultaat: niet-ontvankelijk) en één van de pachtkamer&#13;
van het Arnhemse hof (niet bevoegd), beide overigens met fouten in de vindplaats&#13;
vermelding. Bij de verwijzing naar de uitspraak van de CG kan worden aangetekend dat&#13;
een verklaring voor recht niet van een grondkamer kan worden verkregen (die was hier ook niet gevorderd) en dat bovendien de CG - als beslissing op een voorvraag - tot de&#13;
conclusie kwam dat er i.c. juist géén pachtovereenkomst was. De uitspraak van de pachtkamer&#13;
is in dit kader nietszeggend, omdat de eiser de verkeerde rechter had gekozen: hij&#13;
had zich bij de gewone rechter moeten vervoegen. Wellicht had hij daar gelijk gekregen.&#13;
Dat de pachtrechter zich hier onbevoegd verklaarde wordt door Rodrigues Lopes elders&#13;
(blz. 12) 'verrassend en bedenkelijk' genoemd, maar is uitvloeisel van de wet en van&#13;
reeds lang bestaande rechtspraak van de Hoge Raad, waarin de grondslag van de vordering&#13;
als beslissend voor de bevoegdheid van de rechter wordt aangemerkt. Het zou mijns&#13;
inziens bedenkelijker zijn als de pachtrechter die rechtseenheid zou doorbreken.&#13;
Overigens staat de passage op blz. 45 in het teken van de mogelijkheid voor een eigenaar&#13;
om een gebruiksovereenkomst aan te gaan, gevolgd door het vorderen van een verklaring&#13;
voor recht dat de overeenkomst géén pacht is. De zin van een dergelijk handelen ontgaat&#13;
mij. Waarom zou iemand zoiets doen?&#13;
- Uit de passage op blz. 98 over kennisgeving van niet verdere verlenging bij aangeteken&#13;
de brief kan men niet opmaken, dat zich in de uitspraken van het hof een kentering heeft&#13;
voorgedaan (aansluiting bij het huidige art. 3:37 lid 3 BW). Vooral de uitspraak van 30&#13;
oktober 1986, Agr.R. 4066, waaruit een duidelijk andere uitkomst voortvloeide dan uit de&#13;
eerder vermelde gelijksoortige uitspraak uit 1980, is misleidend weergegeven. Overigens&#13;
betreffen de hier opgenomen uitspraken met nummers 3705 en 3764 dezelfde beschikking.&#13;
- In de min of meer hierop aansluitende passage (blz. 99/100) wordt een drietal uitspraken&#13;
behandeld waarin twee maal was opgezegd en door de pachter pas naar aanleiding&#13;
van de tweede opzegging verlenging was verzocht. De procedures leidden tot verschillen&#13;
de uitkomsten. Rodrigues Lopes doet voorkomen alsof ieder van deze beslissingen geheel&#13;
anders had kunnen uitpakken. Hij besluit als volgt: 'Er moet rechtszekerheid zijn en&#13;
slechts één der partijen kan aan het langste eind trekken. Elke afwijking van de wet&#13;
(vorm, tekst, einddatum, termijn) maakt het de rechter zeer moeilijk en werkt voor de partijen&#13;
als een loterij.' De suggestie van willekeur die hieruit spreekt blijkt misplaatst als&#13;
men van die uitspraken kennisneemt. De omstandigheden waren bepaald niet dezelfde.&#13;
Natuurlijk had de rechter steeds een knoop door te hakken, maar dat gebeurde m.i. in alle&#13;
gevallen heel verantwoord en in ieder geval grondig gemotiveerd. Daarbij werd vooral&#13;
gekeken naar de omstandigheden rond de eerste kennisgeving (vergelijk in dit verband&#13;
ook Hof Arnhem 17 maart 1988, Agr.R. 1988, 4184). Trouwens, tot welk resultaat zou&#13;
den die 'wet' of 'rechtszekerheid' in dergelijke gevallen moeten leiden?&#13;
- Van een vergelijkbare formele opvatting getuigt de passage op blz. 97 (opzegging bij&#13;
niet-aangetekende brief): 'Nu men - per geval zelfs - over de rechtvaardigheid kan twisten,&#13;
pleit veel voor de nadruk op de rechtszekerheid, zoals die gelegen is in slaafse navol&#13;
ging van het wettelijk vormvereiste.' Dit zou betekenen een terugkeer naar de oude&#13;
opvatting van het hof (door de schrijver overigens niet vermeld; zie bijv. de uitspraak van&#13;
6 maart 1972, P 1973, 3111). Die oude opvatting is juist verlaten naar aanleiding van jurisprudentie&#13;
van de Hoge Raad, hetgeen de rechtseenheid (en daarmee ook de rechtszekerheid)&#13;
dient. Overigens biedt ook de volgende formule zekerheid: wordt op een&#13;
opzegging bij niet-aangetekende brief een verlengingsverzoek ingediend, dan wordt dit in&#13;
behandeling genomen; blijft het verzoeken van verlenging achterwege, dan is niet geldig&#13;
opgezegd. De pachter ondervindt dan nooit nadeel van de verkeerde handelwijze van de&#13;
verpachter, terwijl al te groot formalisme wordt vermeden. - Dat in ons rechtsstelsel afstand van een toekomstig recht zou zijn uitgesloten (blz. 103),&#13;
is mij onbekend. Het tegenovergestelde volgt uit bijv. art. 3:97 jo. 98 BW. De door Rodrigues&#13;
Lopes vermelde verklaring van een pachter dat hij geen verlenging zou vragen werd&#13;
in de betreffende uitspraak - waarvan de vindplaats verkeerd is weergegeven - terecht&#13;
nietig geacht wegens strijd met dwingend recht (art. 36 jo. 57 Pw).&#13;
- In de passage over 'ongeautoriseerde ingebruikgeving aan derden' als grond voor het&#13;
afwijzen van een verlengingsverzoek wordt de indruk gewekt, dat de pachtrechter op dit&#13;
punt veel door de vingers ziet. De jurisprudentie is de pachter zelfs 'bijzonder goed ge&#13;
zind', aldus Rodrigues Lopes (blz. 109). Hij grondt dit predikaat op drie uitspraken. De&#13;
veel grotere reeks uitspraken waarbij pachtovereenkomsten om de genoemde reden niet&#13;
werden verlengd is voor zijn oordeel kennelijk niet van belang. De beschouwing over ontbinding&#13;
van de pacht wegens ingebruikgeving aan anderen (blz. 166/167) is terecht genuanceerder.&#13;
- Op blz. 121 wordt met enige nadruk gesteld dat de pachter een voorkeursrecht heeft in&#13;
dien de verpachter vervreemdt aan zijn broer. Ten onrechte, omdat vervreemding aan een&#13;
bloedverwant in de tweede graad van de zijlijn in het genoemde art. 56e lid 1 onder b is&#13;
uitgezonderd van de aanbiedingsplicht.&#13;
- Op blz. 156/157 wordt ingegaan op de schending van het voorkeursrecht van de pachter.&#13;
De schrijver baseert de vordering van de pachter ex art. 56h lid 3 tegen zijn voormalige&#13;
verpachter op onrechtmatige daad; was het voorkeursrecht 'al dan niet gepreciseerd'&#13;
opgenomen in de pachtovereenkomst, dan is de schending volgens Rodrigues Lopes niet&#13;
alleen een onrechtmatige daad, maar ook wanprestatie. Rodrigues Lopes: 'De pachter bevindt&#13;
zich nu in een veel voordeliger positie. Niet alleen wordt nu de schuld van de ver&#13;
pachter verondersteld, maar ook behoort een actie tegen de koper tot de mogelijkheden.&#13;
De koper heeft namelijk onrechtmatig jegens de pachter gehandeld, indien hij bewust&#13;
misbruik heeft gemaakt van de wanprestatie van de verpachter.' Ik kan die voordeliger&#13;
positie niet zien. Waarom zou de pachter bij schending van het voorkeursrecht sec geen&#13;
actie hebben tegen de derde die deze schending heeft bevorderd? Die derde kan dan toch&#13;
uitlokker c.q. medepleger van die onrechtmatige daad zijn? Bovendien berust deze passage&#13;
toch al op een misvatting: de vordering van het derde lid van art. 56h is een vordering&#13;
uit wanprestatie, omdat de geschonden verplichting (art. 56b) door wetsduiding deel uit&#13;
maakt van de pachtovereenkomst.&#13;
- Een uitvloeisel van dezelfde gedachtengang treft men aan op blz. 163 onder, waar Rodrigues&#13;
Lopes het toerekenbaar niet nakomen van in de wet geformuleerde verplichtingen&#13;
beschouwt als onrechtmatig handelen (in strijd met een 'wettelijke rechtsplicht'). Bij&#13;
strijd met een wettelijke plicht als criterium voor onrechtmatigheid gaat het echter om&#13;
plichten die geen verbintenissen opleveren (zie bijv. Asser-Hartkamp nr. 34). De pachter&#13;
die bijv. niet als 'goed pachter' handelt (art. 25 Pw) pleegt dus alleen wanprestatie en niet&#13;
(tevens) een onrechtmatige daad. Ook op andere plaatsen duikt deze misvatting op (bijv.&#13;
blz. 57 einde eerste alinea).&#13;
Het bovenstaande is een stevige greep uit de kritische opmerkingen die men bij de inhoud&#13;
van het boek zou kunnen plaatsen. Dat hier en daar een wat scherpe toon doorklinkt is&#13;
mede ingegeven door het feit dat Rodrigues Lopes zelf de harde kritiek niet schuwt, vooral&#13;
op de rechtspraak! Dergelijke uitingen springen in het oog en roepen niet de mildste reacties&#13;
op. Zoals boven is gesteld, bevat het boek in hoofdzaak een feitelijke behandeling van het pachtrecht. En de presentatie van de feiten maakt een grondige indruk. Het is dan&#13;
jammer als men met enige regelmaat over die eigenzinnige meningen struikelt. Overigens&#13;
is zeker niet iedere eigen kanttekening van de schrijver aanvechtbaar; zo maakt hij bijv.&#13;
op blz. 141 op mijns inziens goede gronden bezwaar tegen de opvatting van het hof, dat&#13;
een vordering ex art. 49a Pw, ingesteld door een pachter die de pensioengerechtigde leeftijd&#13;
nadert, als verkapte indeplaatsstelling moet worden afgewezen.&#13;
CONCLUSIE&#13;
Ten opzichte van de eerste druk is het boek van Rodrigues Lopes verbeterd. Dit geldt in&#13;
het bijzonder voor het eerste gedeelte, waarin thans minder zijpaden worden bewandeld.&#13;
'Pacht' van Rodrigues Lopes neemt ten opzichte van de andere werken over pachtrecht&#13;
een eigen plaats in. Het is beknopter dan het door mij bewerkte commentaar van Houwing,&#13;
actueler dan het handboek van De Haan en uitgebreider dan de verhandeling van&#13;
Brunner in de Asser-serie. Maar ook in andere opzichten neemt het een eigen plaats in:&#13;
het werk leest door zijn compacte formule moeizamer dan de andere pachtboeken en de&#13;
ingenomen eigen standpunten zijn vaak onorthodox en - naar mijn mening - bijna even&#13;
vaak discutabel. Voor het overige is het een zeer informatief werk, waarin vooral veel jurisprudentie&#13;
de revue passeert.</content><legacyfootnotes/><footnotes><footnote/></footnotes><auteurs>Prof. mr. A.H.T. Heisterkamp</auteurs><published>1995-05-01 00:00:00</published><modified>1995-05-01 00:00:00</modified><editiondate>1995-05-01</editiondate><htmlpath>https://denhollander.info/artikel/6013</htmlpath></article>
</articles></edition>