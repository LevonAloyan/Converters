<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1998</searchword><id>5755</id><udhid>UDH:TvAR/5755</udhid><titel>Samenloop van verlengings- en indeplaatsstellings-procedures: wijziging van rechtspraak</titel><searchwords><searchword>TvAR 3/1998</searchword><searchword>UDH:TvAR/5755</searchword></searchwords><attachments><attachment><name>1998_nr 3_Artikel_Hoog.pdf</name><extention>pdf</extention><url>https://denhollander.info/download/5687/ci</url></attachment></attachments><inleiding>1.&#13;
Inleiding&#13;
In 1984 is in de Pachtwet art. 38a ingevoerd, dat bepaalt dat de pachtkamer na een gedane opzegging van de pachtovereenkomst het verzoek tot verlenging van de pachtovereenkomst afwijst indien de pachter voor het einde van de lopende pachtter-mijn de leeftijd van 65 jaren heeft bereikt of zal bereiken, en de verpachter om die reden bezwaar maakt tegen de verlenging van de pachtovereenkomst.1 Gelijktijdig werd ingevoerd art. 45 lid 3, dat een soortgelijke regeling bevat voor het geval dat de pachter in de opvolgende pachtperiode de leeftijd van vijfenzestig jaren zal bereiken. De regeling heeft er in de praktijk toe geleid dat nagenoeg in alle gevallen waarin de pachter de leeftijd van 65 jaren bereikt, de pachtovereenkomst door de verpachter wordt opgezegd.&#13;
Het blijkt in de praktijk dat in veel gevallen de pachter zijn opvolging door middel van indeplaatsstelling eerst regelt wanneer hij met een opzegging van de pachtover-eenkomst wordt geconfronteerd. Op grond van art. 36 lid 2 Pachtwet dient de opzeg-ging - de kennisgeving dat geen verlenging wordt gewenst - niet eerder dan drie jaren en uiterlijk één jaar voor het einde van de pachtovereenkomst te geschieden. In de meeste gevallen blijkt dat de opzegging zo laat mogelijk wordt gedaan, derhalve iets meer dan één jaar voor het einde van de pachtovereenkomst. Vanzelfsprekend wordt eerst na de opzegging van de pachtovereenkomst de verlengingsprocedure actueel, maar meestal ook eerst dan stelt de pachter een vordering tot indeplaatsstelling in.&#13;
De vaste rechtspraak tot voor kort was dat, gezien het constitutieve karakter van het vonnis waarbij de indeplaatsstelling wordt uitgesproken, indeplaatsstelling niet meer kan geschieden na de contractuele einddatum van de pachtovereenkomst. Wordt de pachtovereenkomst een jaar voor het einde ervan door de verpachter opgezegd en stelt de pachter eerst dan een vordering tot indeplaatsstelling in, dan zou de procedu-re derhalve - zo nodig in twee instanties - binnen dat ene jaar moeten zijn afgerond. Het is duidelijk dat dat doorgaans niet mogelijk is. De pachter die wacht met het instellen van een vordering tot indeplaatsstelling totdat hij een opzegging van de pachtovereenkomst ontvangt, loopt derhalve grote kans het gepachte te verliezen. Niet alleen heeft de verpachter er in een dergelijke situatie belang bij de procedure zo langzaam mogelijk te laten verlopen, ook binnen de rechterlijke macht kunnen zich omstandigheden voordoen die tot vertraging van de afwikkeling van de zaak leiden.2 Na zich jarenlang op het hiervoor genoemde standpunt te hebben gesteld, heeft het Pachthof in het arrest Schulpen/Custers dit standpunt verlaten.</inleiding><content>2. Het arrest Schulpen/Custers&#13;
In het arrest Schulpen/Custers3 was de vordering van de pachter tot indeplaatsstelling in eerste aanleg toegewezen. Tegen het vonnis voerden de verpachters onder meer als grief aan dat de pachtkamer van het kantongerecht ten onrechte had verzuimd de pachter niet-ontvankelijk te verklaren in zijn vordering tot indeplaatsstelling, althans hem die te ontzeggen, op grond van de omstandigheid dat de lopende pachttermijn zeer spoedig definitief zou eindigen, waarmee in dit geval bedoeld werd 'eindigen behoudens eventuele verlenging van de pachtovereenkomst'. In tijd: de dagvaarding in hoger beroep dateerde van 4 juli 1997 en de pachtovereenkomst zou eindigen op 9 november 1997; in deze periode zouden de memorie van grieven, de memorie van antwoord, de eventuele mondelinge behandeling van de zaak en/of het pleidooi, als-mede het arrest moeten vallen, hetgeen praktisch vanzelfsprekend niet mogelijk was. Gezien tegen de achtergrond van de op dat moment vaste rechtspraak van het pacht-hof was de grief van de verpachters begrijpelijk.&#13;
Tegen de verwachting van beide partijen in komt het pachthof evenwel tot een ander oordeel, waarmee zij haar koers nadrukkelijk wijzigt. Zij doet dat met een beroep op de wijziging van art. 52 Wetboek van Burgerlijke Rechtsvordering (Rv) met in het verlengde daarvan het arrest Smokehouse/Culimer,4 en wel met de volgende overweging:&#13;
Uit het nieuwe art. 52 Rv en de parlementaire behandeling daarvan blijkt dat het uitgangs-punt, dat aan constitutieve vonnissen pas werking kan toekomen nadat deze in kracht van gewijsde zijn gegaan, is losgelaten. Dit blijkt ook uit het arrest van de Hoge Raad van 20 januari 1995, NJ 1995, 413.&#13;
3. Art. 52 Rv en het arrest Smokehouse/Culimer&#13;
Het oude art. 52 Rv gaf drie gevallen waarin de rechter een uitspraak uitvoerbaar bij voorraad moest verklaren. Art. 53 Rv gaf een limitatieve opsomming van negen geval-len waarin de rechter een uitspraak uitvoerbaar bij voorraad kon verklaren. Tegen art.&#13;
52 bestond het bezwaar dat de daarin opgenomen verplichting te ver ging; tegen art.&#13;
53 dat het limitatief karakter van de daarin opgenomen gevallen een te grote beper king betekende.5 Naar het oordeel van de regering dienden beide regelingen te wor den gewijzigd, hetgeen heeft geleid tot het huidige art. 52 lid 1 Rv, dat bepaalt dat, tenzij uit de wet of uit de aard van de zaak anders voortvloeit, de rechter desgevor- derd kan verklaren dat zijn vonnis uitvoerbaar bij voorraad zal zijn niettegenstaande daartegen aan te wenden rechtsmiddelen.6 De rechter heeft daarmee de vrijheid ver kregen naar eigen inzicht te bepalen of zijn uitspraak uitvoerbaar bij voorraad zal zijn, met dien verstande dat de uitvoerbaarheid bij voorraad slechts uitgesproken kan worden indien deze gevorderd is.7&#13;
In de zaak Smokehouse/Culimer - het arrest waarop het Pachthof zich beroept -ging het om de opheffing van een op verzoek van Culimer onder Smokehouse gelegd conservatoir vreemdelingenbeslag op een aan Smokehouse in eigendom toebehorende partij gerookte zalm. De president van de rechtbank wees de vordering tot opheffing van het beslag in kort geding af. Het hof vernietigde het vonnis van de president en wees de vordering tot opheffing toe, evenwel zonder de eveneens gevorderde uitvoer-baarverklaring bij voorraad. Een reden voor de weigering van de uitvoerbaarheid bij voorraad bleek niet uit het arrest van het hof. Ten aanzien van de vordering tot uit-voerbaarverklaring bij voorraad gaf de Hoge Raad de volgende overweging:&#13;
Bij de beoordeling van de op art. 53 Rv gegronde vordering dient het volgende voorop te worden gesteld. De opheffing van een beslag door de rechter doet een nieuwe rechtstoestand van het beslagen goed ontstaan welke in beginsel eerst met het in kracht van gewijsde gaan van de uitspraak een aanvang neemt. De rechter kan echter de opheffing van het beslag op de voet van art. 52 Rv. uitvoerbaar bij voorraad verklaren en eventueel aan die uitvoerbaarver-klaring bij voorraad de voorwaarde verbinden dat tot een door hem te bepalen bedrag zeker-heid wordt gesteld. Het enkele feit dat, zo de rechter een beslag opheft, voor de werking van die uitspraak geen vorm van tenuitvoerlegging vereist is, brengt nog niet met zich mee dat zich een geval als bedoeld in de aanhef van art. 52 lid 1 voordoet, waarin 'de aard van de zaak' uitvoerbaarheid bij voorraad uitsluit.&#13;
De Hoge Raad oordeelde daarmee in de geest van hetgeen de regering stelde in de toelichting op het huidige art. 52 Rv: de nieuwe rechtstoestand die door de rechter-lijke uitspraak ontstaat, neemt eerst met het in kracht van gewijsde gaan van de uit-spraak een aanvang, tenzij de rechter de uitspraak uitvoerbaar bij voorraad verklaart.&#13;
4. Nogmaals: het arrest Schulpen/Custers&#13;
Naar aanleiding van de wijziging van art. 52 Rv en - secundair - het arrest Smoke-house/Culimer overweegt het Pachthof het volgende:&#13;
Beide partijen gaan ervan uit dat het hof na deze expiratiedatum een vonnis tot indeplaats-stelling niet meer kan bekrachtigen en evenmin, met vernietiging van een vonnis, waarbij de vordering tot indeplaatsstelling is afgewezen, die indeplaatsstelling alsnog kan uitspreken. Gezien eerdere uitspraken van de pachtkamer van dit hof ligt het voor de hand dat partijen daarvan uit zijn gegaan.&#13;
De rechtsontwikkeling, blijkende uit de aanpassing van art. 52 Rv met ingang van 1 januari 1992 en de aan die aanpassing voorafgaande parlementaire behandeling, brengt het hof ech-ter thans tot een ander oordeel.&#13;
Uit het nieuwe art. 52 Rv en de parlementaire behandeling daarvan blijkt dat het uitgangs-punt, dat aan constitutieve vonnissen pas werking kan toekomen nadat deze in kracht van gewijsde zijn gegaan, is losgelaten. Dit blijkt ook uit het arrest van de Hoge Raad van 20 januari 1995, NJ 1995, 413. Nu door de rechter aan een vonnis van constitutieve aard onmiddellijke werking kan wor-den gegeven (met als gevolg dat bij eventuele vernietiging achteraf kan blijken dat de rechts-verhouding een andere is geweest dan op grond van dat vonnis voorshands mocht worden aangenomen) acht het hof geen voldoende grond meer aanwezig om te oordelen dat een vonnis van de rechter in eerste aanleg, houdende indeplaatsstelling, vanwege het constitutie-ve karakter daarvan niet meer kan worden bekrachtigd na de expiratiedatum van de pacht-overeenkomst.&#13;
De gedachtegang van het Pachthof ligt geheel in de lijn van de hiervoor aangehaalde standpunten van de regering en de Hoge Raad. In één opzicht gaat het Pachthof ver-der, namelijk waar het constateert dat uit het nieuwe art. 52 Rv en de parlementaire behandeling daarvan blijkt dat het uitgangspunt, dat aan constitutieve vonnissen pas werking kan toekomen nadat deze in kracht van gewijsde zijn gegaan, is losgelaten, hetgeen ook zou blijken uit het arrest Smokehouse/Culimer. Voorzover ik kan zien houden zowel de regering als de Hoge Raad juist vast aan het uitgangspunt dat aan constitutieve vonnissen pas werking kan toekomen nadat zij in kracht van gewijsde zijn gegaan, doch heeft de rechter de - nagenoeg - volledige vrijheid in voorkomende gevallen anders te beslissen.&#13;
5. Praktische aspecten&#13;
De wijziging van de rechtspraak van het Pachthof heeft de nodige consequenties voor de praktijk, en met name voor de procedurele aspecten daarin. Juist teneinde mogelij-ke fricties in de praktijk te voorkomen, geeft het Pachthof een aantal specifieke over-wegingen:&#13;
Dit oordeel heeft ook gevolgen voor de situatie waarin de vordering tot indeplaatsstelling aanvankelijk is afgewezen, maar de rechter in hoger beroep tot een ander oordeel komt. Ook in die situatie moet het - nu dat ook in andere situaties wordt aanvaard - niet onoverkome-lijk worden geacht dat naderhand alsnog blijkt dat de pachtovereenkomst vanaf een eerder tijdstip met een andere pachter is gaan voortduren. Daarbij dient wel te gelden dat de vorde-ring kennelijk strekt tot indeplaatsstelling vóór de expiratiedatum van de pachtovereen-komst en dat de vordering vóór die datum is ingesteld.&#13;
Het hof is van oordeel dat het vorenstaande geldt zowel voor bij voorraad uitvoerbaar ver-klaarde vonnissen als voor vonnissen waarbij dat niet het geval is. Indien voor de laatst-bedoelde gevallen de mogelijkheid tot bekrachtiging na expiratiedatum uitgesloten zou worden geacht, zou sprake zijn van een ongelijke behandeling van soortgelijke gevallen. De uitkomst van een procedure, gevoerd in de periode rond de expiratiedatum van de pacht-overeenkomst, zou in belangrijke mate afhankelijk worden van de wijze waarop deze - in het pachtrecht in eerste aanleg vaak door formeelrechtelijk minder onderlegde partijen en gemachtigden - aanhangig wordt gemaakt en voorts door het tempo van afhandeling en de aandacht die dit formele punt krijgt. Aldus zou een rechtsongelijkheid ontstaan die niet door materiële verschillen wordt gerechtvaardigd.&#13;
Het is de vraag of deze laatste overweging wel houdbaar is, gezien het feit dat zowel de regering als de Hoge Raad als uitgangspunt hanteren dat aan constitutieve vonnis-sen pas werking kan toekomen nadat zij in kracht van gewijsde zijn gegaan, doch dat rechter desgevorderd anders kan beslissen. Daarop sluit ook art. 53 Rv aan, dat bepaalt dat indien het vonnis niet uitvoerbaar bij voorraad is verklaard de oorspronkelijke eiser indien tegen het vonnis een rechtsmiddel is aangewend, alsnog incidenteel uitvoerbaarverklaring bij voorraad daarvan zal kunnen vorderen. Op zich is het standpunt van het Pachthof echter wel te billijken, nu art. 53 slechts toepasbaar is indien hoger beroep is ingesteld. Het niet uitvoerbaar verklaarde vonnis tot inde-plaatsstelling in eerste aanleg waartegen niet is geappelleerd en dat is gewezen na de expiratiedatum van de pachtovereenkomst, valt immers buiten de werking van art. 53 Rv. Ten slotte geeft het Pachthof nog een aantal aanvullende overwegingen, kennelijk bedoeld als instructie aan partijen en de rechter in eerste aanleg:&#13;
Het vorenstaande neemt niet weg dat het van groot belang blijft, dat vorderingen tot inde-plaatsstelling tijdig aanhangig worden gemaakt en voortvarend worden afgewikkeld tenein-de problemen, die kunnen ontstaan bij verschil van oordeel tussen de rechter in eerste instantie en die in hoger beroep, zo veel mogelijk te beperken.&#13;
De onderhavige zaak brengt in verband met de vereiste rechtszekerheid mee, dat de rechter steeds in zijn uitspraak tot uitdrukking dient te brengen met ingang van welk tijdstip de indeplaatsstelling ingaat, opdat de verpachter weet wie zijn contractspartner is. Behoudens indien anders blijkt uit de formulering van de vordering dient aangenomen te worden dat de vordering strekt tot indeplaatsstelling met ingang van de datum van het vonnis in eerste aan-leg of, indien dat vonnis niet vóór expiratie van de pachtovereenkomst wordt gewezen, met ingang van de laatste dag van de lopende pachtovereenkomst.&#13;
Tenzij bijzondere gronden aanwezig zijn voor een ander oordeel ligt het voor de hand om bij toewijzing van de vordering dienovereenkomstig de ingangsdatum vast te leggen.&#13;
Ook deze overwegingen lijken - althans gedeeltelijk - te zijn ingegeven door de lacu-nes in het procesrechtelijk inzicht van partijen en hun gemachtigden in pachtproce-dures in eerste aanleg, waarin geen verplichte procesvertegenwoordiging bestaat, een probleem dat overigens groter is geworden na de afschaffing van het deurwaarders-monopolie bij dagvaardingen.&#13;
6.&#13;
Conclusie&#13;
Met het arrest Schulpen/Custers is het Pachthof 'omgegaan' met betrekking tot de mogelijkheid de indeplaatsstelling uit te spreken na de expiratiedatum van de pacht-overeenkomst, nu zij niet langer aanneemt dat het vonnis tot indeplaatsstelling eerst ingaat op het moment van het in kracht van gewijsde gaan daarvan. Ik heb reeds eer-der8 aangegeven welke problemen - met name met betrekking tot de tijdsduur van de indeplaatstellingsprocedure - zich voordeden onder de oude rechtspraak; problemen waarop met name de pachter geen invloed had. De gevolgen daarvan waren aanzien-&#13;
lijk: in het meest extreme geval kon het het einde van een geheel bedrijf betekenen.&#13;
De huidige uitspraak van het Pachthof maakt een einde aan deze situatie en brengt&#13;
partijen in een evenwichtiger positie ten opzichte van elkaar, een ontwikkeling die als&#13;
gelukkig kan worden gekwalificeerd.</content><legacyfootnotes>1. Art. 38a, ingevoegd bij Wet van 28 juni 1984, Stb. 1984, 388 en in werking getreden op 1 november 1984.&#13;
2. Zie over deze problematiek mijn artikel 'Samenloop van verlengings- en indeplaatsstellingsprocedures', Agr.r. 1989, p. 331 e.v.&#13;
3. Pk. Hof Arnhem 13 januari 1998, rolnr. P97/527, (nog) niet gepubliceerd.&#13;
4. HR 20 januari 1995, NJ 1995, 413.&#13;
5. Zie de Parlementaire Geschiedenis Nieuw Burgerlijk Wetboek, wijziging Wetboek van Burgerlijke Rechtsvordering, commentaar op art. 52 Rv, MvT Inv. p. 27.&#13;
6. Ingevoerd bij wet van 7 mei 1986, Stb. 1986, 295, in werking getreden op 1 januari 1992.&#13;
7. Ik laat de situatie dat een uitspraak qua karakter niet voor uitvoerbaarheid bij voorraad vatbaar is, hier buiten beschouwing.&#13;
8. Zie noot 2.</legacyfootnotes><footnotes><footnote/></footnotes><auteurs>Mr. drs. P.A. de Hoog</auteurs><published>1998-03-01 00:00:00</published><modified>1996-10-22 00:00:00</modified><editiondate>1998-03-01</editiondate><htmlpath>https://denhollander.info/artikel/5755</htmlpath></article>
</articles></edition>