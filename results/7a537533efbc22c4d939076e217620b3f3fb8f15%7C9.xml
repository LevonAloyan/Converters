<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2021</searchword><id>16787</id><udhid>UDH:TvAR/16787</udhid><titel>Het begrip ‘agrarische waarde’</titel><searchwords><searchword>TvAR 7/8/2021</searchword><searchword>UDH:TvAR/16787</searchword></searchwords><attachments><attachment><name>21773.pdf</name><extention>pdf</extention><url>https://denhollander.info/download/21773/ci</url></attachment></attachments><inleiding/><content>&lt;h3&gt;1. Afbakening&lt;/h3&gt;&lt;p&gt;Niet in het minst door het arrest van de Hoge Raad van 13 februari 2004 is het begrip ‘agrarische waarde’ dé maatstaf voor waardering van landbouwbedrijven in het kader van bedrijfsopvolging in de familiesfeer. Hierna wil ik inzoomen op dit waardebegrip en met name ingaan op de toepassing ervan in de praktijk.&lt;/p&gt;&lt;p&gt;Men kan stellen dat het begrip agrarische waarde verwarring oproept en ook voor velen ‘verdacht’ is vanwege de geur van ‘onzakelijkheid’, bevoordeling en subjectiviteit. Verwarrend, omdat het begrip agrarische waarde ook wordt gebruikt waar men bedoelt: de marktwaarde van de grond uitgaande van (voortdurende) agrarische bestemming, zoals bijvoorbeeld binnen het onteigeningsrecht of bij de toepassing van de &lt;span class="italic"&gt;landbouwvrijstelling&lt;/span&gt; in de inkomstenbelasting.[2] Verdacht, omdat de agrarische waarde bij grondgebonden landbouwbedrijven doorgaans veel lager ligt dan de (som van de) marktwaarde van alle individuele vermogensbestanddelen van het bedrijf. Daarmee duiken percepties van bevoordeling en schending van de legitieme snel op.&lt;/p&gt;&lt;p&gt;Tegenover deze verdenking is het goed om te benadrukken dat de grondgebonden landbouw in Nederland te maken heeft met een discrepantie tussen de marktwaarde van met name de landbouwgrond en het rendement van het bedrijf, welke discrepantie op dit moment groter is dan ooit. Landbouwgrond in Nederland is schaars en er is de voortdurende druk van aanwending van landbouwgrond voor andere functies. Gecombineerd met een daling van de financieringsrente heeft dat in veel gebieden juist de laatste jaren geleid tot ongekend sterke stijging van de marktwaarde van landbouwgrond, waarbij er uiteraard wel grote regionale verschillen zijn.&lt;/p&gt;&lt;p&gt;De moderne akkerbouwer of melkveehouder die zijn bedrijf bij de tijd probeert te houden en verder professionaliseert, ziet dit met lede ogen aan. Hij heeft hier zelf niet om gevraagd heeft en heeft er ook niets aan als zijn bedrijf in de familiesfeer moet worden gecontinueerd. Het maakt uitbreiding van zijn bedrijf alleen maar moeilijker en levert de nodige problemen en discussies op bij bedrijfsopvolging door de volgende generatie. &lt;/p&gt;&lt;p&gt;Met het hanteren van het begrip agrarische waarde bij bedrijfsopvolging wordt in feite de rand van het haalbare opgezocht: welke prijs kan de opvolger betalen voor de overname waarna hij het bedrijf nog &lt;span class="italic"&gt;juist lonend&lt;/span&gt; kan exploiteren? En als de familie daar al uit komt, en broers en zussen zich schikken in het vast blijven zitten van al dat vermogen in de landbouwgrond van (voortaan) hun broer of zus, meent menig jurist of fiscalist dat erfrechtelijk casu quo fiscaal die agrarische waarde naar objectieve maatstaven toch echt niet deugt. Voor hen is de &lt;span class="italic"&gt;liquidatiewaarde&lt;/span&gt; als hoogste (directe) opbrengstwaarde van het bedrijf eigenlijk toch de enig objectief juiste waarde, waarmee gelijk duidelijk is: het te gelde maken van die waarde betekent direct liquidatie van het bedrijf ‘as it is’.&lt;/p&gt;&lt;p&gt;De goedwillenden spreken dan over familietradities in de landbouw en gewoonterecht op grond waarvan het gebruik is dat gewaardeerd wordt op basis van voortzetting door een eigen kind. Ook dat ademt nog iets uit van: het deugt eigenlijk niet, maar we moeten toch een beetje redelijk zijn; de menselijke maat, ook in de landbouw.&lt;/p&gt;&lt;p&gt;Laat duidelijk zijn dat we het hier feitelijk hebben over de keuze waardering op basis van hoogste directe opbrengst van het bedrijf als zodanig, of waardering van de onderneming als geheel op basis van voortzetting van het bedrijf. In dit laatste geval waarderen we ‘going concern’, op basis van de kasstromen van de onderneming.[3] Elke accountant of waarderingsdeskundige zal dan bij extensieve landbouwondernemingen steevast veel lager uit komen dan de directe opbrengstwaarde (liquidatiewaarde) van de onderneming. Daar is niets subjectiefs aan. De agrarische waarde is feitelijk ook een waarde ‘going concern’. Op de verschillen met waardering op basis van de kasstromen van de onderneming ga ik hierna in. De bijna morele vraag waar het telkens weer om draait is: waarderen we, zoals dat toch eigenlijk hoofdregel is, een gezond extensief landbouwbedrijf going concern, ook als de directe opbrengstwaarde van het bedrijf door de bijzondere waarde van het bedrijfsmiddel landbouwgrond veel hoger ligt? Of gebieden de economische wetten in die situatie zonder meer tot liquidatie van het bedrijf als enig objectief te rechtvaardigen scenario en daarmee maximale genoegdoening van legitimarissen en de fiscus?&lt;/p&gt;&lt;h3&gt;2. Erfrechtelijke context&lt;/h3&gt;&lt;p&gt;Het begrip agrarische waarde heeft zijn oorsprong in het fiscaal recht. Daar wordt hierna op ingegaan in onderdeel 3. &lt;/p&gt;&lt;p&gt;Hof Amsterdam 23 november 1995.&lt;/p&gt;&lt;p&gt;In het civiel recht komt het begrip agrarische waarde voor in het arrest van Hof Amsterdam van 23 november 1995.[4] In dit arrest oordeelt het hof onder meer als volgt over een vennootschappelijk verblijvingsbeding:&lt;/p&gt;&lt;blockquote&gt;‘&lt;span class="italic"&gt;5.2 Nicolaas c.s. gaan er daarbij van uit, dat de eisen van redelijkheid en billijkheid die tussen erfgenamen in acht dienen te worden genomen in een geval als het onderhavige meebrengen, dat een zoon die met de vader een vennootschap onder firma vormt waarin een verblijvensbeding als het onderhavige wordt opgenomen dat recht geeft niet alleen op overname van het aandeel van de vader in de vennootschap (in casu onder meer omvattende het gebruiksrecht van het betrokken &lt;/span&gt;onroerend goed) doch ook op overname van de eigendom van dat goed zelf waarin zij tezamen het bedrijf uitoefenden en wel tegen de zogenaamde agrarische waarde, zich in beginsel op zulk een beding kan beroepen en dat daarmede niet in wezen sprake is van een materiële schenking aan de zoon die voor erfrechtelijke inkorting vatbaar is.&lt;/blockquote&gt;&lt;p&gt;5.3 Het hof is van oordeel dat deze opvatting van Nicolaas c.s. juist is, in overeenstemming met de rechtspraktijk en de, ook door de fiscus gerespecteerde, eisen van de maatschappelijke ontwikkelingen op het gebied van de landbouw. Uit een beding als het onderhavige valt de kennelijke wens van de in het bedrijf met de zoon samenwerkende vader af te leiden dat de zoon te zijner tijd het bedrijf zal kunnen voortzetten tegen een overnameprijs waarbij voortzetting van de exploitatie nog juist haalbaar is, hetgeen in het algemeen niet als een handeling uit liberaliteit moet worden gekenschetst. Van erfgenamen mag in een geval als het onderhavige in verband met de eisen van redelijkheid en billijkheid worden verwacht dat zij ‘&lt;span class="italic"&gt;zulk&lt;/span&gt; &lt;span class="italic"&gt;een beding respecteren&lt;/span&gt;.’&lt;/p&gt;&lt;p&gt;Het hof ziet in de &lt;span class="italic"&gt;redelijkheid en billijkheid&lt;/span&gt; waar deelgenoten in een gemeenschap jegens elkaar aan gehouden zijn, de legitimiteit van de ‘juist lonende exploitatie-waarde’ als waarderingsgrondslag. Motief voor die waardering is volgens het hof de wens tot voortzetting van de onderneming door de zoon en niet de wens tot bevoordeling.&lt;/p&gt;&lt;p&gt;Artikel 4:38 BW en haar wetsgeschiedenis&lt;/p&gt;&lt;p&gt;Het begrip agrarische waarde is ook te vinden in de parlementaire geschiedenis van het op 1 januari 2002 in werking getreden art. 38 van boek 4 van het Burgerlijk Wetboek. Aldaar is sindsdien opgenomen het ‘recht van de vergeten bedrijfsopvolger’:&lt;/p&gt;&lt;blockquote&gt;‘Op verzoek van een kind of stiefkind van de erflater kan de kantonrechter, mits daardoor een zwaarwegend belang van het kind of stiefkind wordt gediend en in vergelijking hiermede het belang van de rechthebbende niet ernstig wordt geschaad, de rechthebbende verplichten tot overdracht tegen een redelijke prijs aan het kind of stiefkind, dan wel diens echtgenoot, van de tot de nalatenschap of de ontbonden huwelijksgemeenschap behorende goederen die dienstbaar waren aan een door de erflater uitgeoefend beroep of bedrijf dat door het kind of stiefkind dan wel diens echtgenoot wordt voortgezet.’&lt;/blockquote&gt;&lt;p&gt;Over de hier bedoelde ‘redelijke prijs’ is door de minister gezegd:&lt;/p&gt;&lt;blockquote&gt;‘Er is ook gevraagd naar de redelijke prijs. Dat begrip redelijke prijs komt ook elders voor in het BW, namelijk bij de koop in artikel 4 van Boek 7. Wanneer er een koop is gesloten zonder dat de prijs is bepaald, is de koper een redelijke prijs verschuldigd. Welke zijn de factoren die kunnen spelen bij de bepaling wat een redelijke prijs is? Een belangrijke factor lijkt ons de waarde te zijn die zo'n goed in het economisch verkeer heeft. De waarde die in het economisch verkeer wordt toegekend, zou je in zekere zin de bovengrens kunnen noemen van de prijs waar je in dit verband aan moet denken, want er zijn ook andere elementen die meespelen. In de toelichting bij de introductie van 4.2A.2.9 hebben wij daarover gezegd dat de prijs zodanig moet zijn, dat het niet onmogelijk is om het bedrijf voort te zetten. Daarbij komt een ander element naar voren dat ook door de heer Van den Berg naar voren is gebracht, namelijk de vraag van het rendement. Het verwachte rendement zal mede prijsbepalend zijn en in zekere zin ook waardedrukkend. Een voorbeeld uit de praktijk betreft bedrijfsvoortzetting in de agrarische wereld. Daar hanteert men het begrip agrarische waarde. Daar speelt het rendement een doorslaggevende rol.’[5]&lt;/blockquote&gt;&lt;p&gt;Hoge Raad 13 februari 2004; het ‘standaardarrest’&lt;/p&gt;&lt;p&gt;Men kan zeggen dat het begrip agrarische waarde zijn hoogtepunt heeft bereikt in het arrest van de Hoge Raad van 13 februari 2004.[6] In die zaak speelde een min of meer traditionele agrarische bedrijfsopvolging: zoon had het agrarisch bedrijf eerst met vader en later met moeder in maatschapsverband geëxploiteerd en het bedrijf overgenomen tegen de in de maatschapsakte afgesproken agrarische waarde. Na het overlijden van de laatste ouder stellen zijn zussen zich op het standpunt dat in de bedrijfsoverdracht een schenking besloten had gelegen waardoor hun legitieme portie zou zijn geschonden. Hierbij speelde ook dat volgens de akte van maatschap alleen de onroerende zaken tegen de agrarische waarde konden worden overgenomen. De Hoge Raad hijst uiteindelijk de agrarische waarde als waarderingsmaatstaf hoog op het schild:&lt;/p&gt;&lt;p class="inspringen"&gt;&lt;span class="italic"&gt;‘3.4.2 De onderdelen (..) komen erop neer dat het hof geen inzicht heeft gegeven in de gedachtegang die geleid heeft tot zijn oordeel dat, voor beantwoording van de vraag of de moeder in 1991 een materiële schenking aan K. heeft gedaan, de bedrijfsinventaris en het vee in aanmerking moeten worden genomen naar hun waarde in het economische verkeer en niet naar hun — lagere — agrarische waarde. Dit wordt als volgt uitgewerkt. Voor zover het hof voor zijn oordeel slechts bepalend heeft geacht de letterlijke tekst van de vennootschapsstatuten en niet de overige omstandigheden van het geval — de bedoeling van K. en zijn moeder dat hij het bedrijf te zijner tijd alleen zou kunnen voortzetten, het feit dat de rechtsbetrekking tussen deelgenoten wordt beheerst door de maatstaven van redelijkheid en billijkheid, het algemeen belang dat gelegen is in de continuïteit van de bedrijfsvoering — heeft het blijk gegeven van een onjuiste rechtsopvatting. Zou het hof zich wel rekenschap hebben gegeven van de te dezen toepasselijke maatstaf, dan valt met geen mogelijkheid in te zien hoe het hof heeft kunnen komen tot zijn oordeel dat de bedrijfsinventaris en het vee niet naar de agrarische waarde, maar naar de waarde in het economische verkeer in aanmerking dienen te worden genomen. Onderdeel I.2.7 voegt hieraan nog toe dat het maken van een onderscheid in die zin dat deels wordt gewaardeerd tegen de agrarische waarde en deels tegen de waarde in het economische verkeer ook onverenigbaar is met de door het hof tot uitgangspunt genomen definitie van het begrip agrarische waarde, te weten 'het bedrag dat maximaal kan worden gefinancierd bij een nog net lonende exploitatie.' Bij dat uitgangspunt leidt immers, zoals het hof met betrekking tot de waardering van 'de opstallenschuld' (..) wel lijkt te hebben ingezien, iedere verhoging van de schuldpositie van de vennootschap tot een verlaging van de, voor de agrarische waarde bepalende, financieringsruimte met eenzelfde bedrag.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;3.4.3 Het gaat hier om de vraag welke maatstaf moet worden aangelegd bij de waardering van vermogensbestanddelen — bedrijfsinventaris en vee — in het kader van de verdeling in 1991 van de gemeenschap van een vennootschap onder firma ter uitoefening van een melkveebedrijf, in een geval waarbij enerzijds uitgangspunt moet zijn dat de vennootschapsstatuten ten aanzien van de onroerende zaken waardering tegen agrarische waarde voorschrijven, terwijl daarin enig voorschrift omtrent de bij de waardering van de andere vermogensbestanddelen toe te passen maatstaf ontbreekt, en anderzijds dat het de bedoeling van de beide vennoten (K. en zijn moeder) was dat een van hen (K.) te zijner tijd het (familie)bedrijf zou kunnen voortzetten, welke bedoeling ook is verwezenlijkt.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;3.4.4 In een dergelijk geval is, zoals het hof blijkens zijn oordeel dat bij het melkquotum moet worden uitgegaan van de agrarische waarde ten aanzien van dat vermogensbestanddeel wél heeft onderkend (rov. 4.27), niet beslissend dat de vennootschapsstatuten alleen de onroerende zaken noemen als vermogensbestanddelen die tegen agrarische waarde gewaardeerd moeten worden. &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;In de eerste plaats zal mede in aanmerking genomen moeten worden &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;a) dat ook naar het in 1991 geldende recht de rechtsbetrekkingen tussen deelgenoten in een gemeenschap worden beheerst door de maatstaven van redelijkheid en billijkheid, die in het algemeen in de weg staan aan een waardering die voortzetting van een (nog juist lonend) bedrijf onmogelijk maakt en &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;b) dat het steeds de bedoeling van de beide vennoten (K. en zijn moeder) is geweest dat een van hen (K.) het bedrijf na de ontbinding van de vennootschap zou kunnen voortzetten tegen voldoening van een vergoeding waarbij exploitatie van het bedrijf nog juist lonend was. &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Daarnaast dient de aard van de rechtsverhouding tussen de deelgenoten te worden meegewogen. Deze wordt in dit geval gekenmerkt door het feit dat het hier gaat om de samenwerking in het kader van een in familieverband uitgeoefend melkveebedrijf waarin eerst de vader, nadien (vanaf omstreeks 1962) de vader en K. (met ingang van 1 januari 1974 als vennoten), en vervolgens (vanaf 1983) K. en, zij het in aanmerkelijk mindere mate, zijn moeder activiteiten hebben ontplooid. &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;(..).’&lt;/span&gt;&lt;/p&gt;&lt;p&gt;De Hoge Raad noemt als pijlers voor de agrarische waarde als passende waarderingsmaatstaf: de redelijkheid en billijkheid tussen de deelgenoten, de bedoeling van een juist lonende exploitatie na voortzetting door de opvolger en de aard van de rechtsbetrekking.&lt;/p&gt;&lt;p&gt;(lagere) rechtspraak na 2004&lt;/p&gt;&lt;p&gt;In veel lagere rechtspraak na 2004 wordt gerefereerd aan dit arrest. In dat verband mag niet onvermeld blijven het arrest van Hof Den Haag van 16 juni 2020.[7] In die zaak had een bedrijfsopvolger het agrarische bedrijf overgenomen tegen agrarische waarde en was hij vervolgens door de ouders in hun testament onterfd. Dat was voor de opvolger aanleiding om op zijn beurt een beroep te doen op zijn legitieme portie. Anders dan de rechtbank wees het hof zijn eis toe:&lt;/p&gt;&lt;p class="inspringen"&gt;&lt;span class="italic"&gt;‘32. Geïntimeerde gaat bij de waardering uit van de waarde van de individuele vermogensbestanddelen. Naar het oordeel van het hof is dit geen juist uitgangspunt gezien het feit dat het gaat om de waardering van een agrarische onderneming. De agrarische onderneming dient in zijn geheel te worden gewaardeerd conform hetgeen partijen met elkaar zijn overeengekomen.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;33. Op basis van hetgeen het hof hiervoor heeft overwogen, is het hof van oordeel dat de bedrijfsoverdracht van erflater aan appellant is geschied op zakelijke gronden die hun basis vinden in hetgeen partijen in 1986 met elkaar zijn overeengekomen en is uitgewerkt in de overeenkomst van verdeling maatschapsvermogen. De zakelijkheid van de transactie wordt mede ingegeven door het anti-speculatiebeding dat in de overeenkomst van verdeling maatschapsvermogen nauwkeurig is uitgewerkt. Voorts volgt uit de overgelegde stukken dat de wijze waarop erflater en appellant hun samenwerking hebben beëindigd erop was gericht dat appellant de onderneming nog lonend zou kunnen exploiteren. Uit de processtukken volgt dat de agrarische waarde voor erflater en appellant het uitgangspunt voor de waardering is geweest. Bij de agrarische waarde is een lonende exploitatie in het algemeen mogelijk.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;34. Uit het testament van erflater van 19 december 2011 blijkt niet dat erflater er zich rekenschap van heeft gegeven dat hij al in 1986 met appellant in de overeenkomst van maatschap heeft bepaald hoe de bedrijfsoverdracht in zijn werk zal gaan. Dat erflater wellicht in 1997 of in 2011 bij het passeren van zijn testament andere gedachtes heeft gekregen doet er niet aan af dat hij zich in 1986 al jegens appellant contractueel had verbonden. Naar het oordeel van het hof ligt in deze bedrijfsoverdracht geen gift besloten. De grieven van appellant treffen dus doel. Hetgeen overigens door partijen is gesteld, en het door geïntimeerde gedane bewijsaanbod, acht het hof niet relevant voor zijn oordeel en het hof gaat daar ook niet verder op in.’&lt;/span&gt;&lt;/p&gt;&lt;p&gt;Men kan stellen dat dit oordeel van het hof het sluitstuk is: bij overdracht van het bedrijf aan een opvolgend kind na een periode van samenwerking is de agrarische waarde als waarderingsmaatstaf over het algemeen zakelijk en ligt daarin geen gift besloten. Gevolg daarvan is dat een onterfde opvolger zich met succes kan beroepen op zijn legitieme portie.&lt;/p&gt;&lt;p&gt;Meerwaardeclausule&lt;/p&gt;&lt;p&gt;In de praktijk pleegt wordt over het algemeen niet volstaan met het ‘sec’ overdragen van het agrarische bedrijf tegen agrarische waarde, maar wordt daaraan een &lt;span class="italic"&gt;anti-speculatiebeding&lt;/span&gt; of &lt;span class="italic"&gt;meerwaardeclausule&lt;/span&gt; verbonden. Het hof ziet mede hierin de bevestiging dat aan de bedrijfsoverdracht tegen agrarische waarde geen bevoordelingsbedoeling ten grondslag ligt. In de zaak die leidde tot het arrest van 13 februari 2004, kwam de rechter niet zo ver, omdat in die zaak de zoon uiteindelijk had overgenomen zonder dat daarbij een meerwaardeclausule was overeengekomen. Op dat punt werd de zaak verwezen om te onderzoeken of het achterwege laten van een meerwaardeclausule op vrijgevigheid berustte. Het verwijzingshof kwam tot het oordeel dat dit niet het geval was.&lt;/p&gt;&lt;p&gt;Men kan echter stellen dat het aan de bedrijfsoverdracht tegen agrarische waarde verbinden van een meerwaardeclausule alleszins logisch en redelijk is en, inderdaad, onderstreept dat de overdrager juist niet beoogt de verkrijger te bevoordelen.&lt;/p&gt;&lt;h3&gt;3. Fiscale context en historie&lt;/h3&gt;&lt;p&gt;Het begrip agrarische waarde heeft in het fiscale vorm gekregen in de sfeer van het recht van schenking (heden: schenkbelasting).&lt;/p&gt;&lt;p&gt;Resolutie 25 augustus 1965&lt;/p&gt;&lt;p&gt;De bron van het begrip agrarische waarde ligt in de resolutie (aanschrijving) voor het registratierecht en het schenkingsrecht van 25 augustus 1965, nr. D 5/4310. Daarin wordt erkend dat in de familiesfeer de prijs gebaseerd wordt op het nog juist lonend kunnen (blijven) exploiteren van de onderneming; &lt;span class="italic"&gt;‘(,,...) dat de opvolger het bedrijf zal voortzetten en daartoe slechts in staat zal zijn, als hem een nog juist lonende exploitatie wordt mogelijk gemaakt&lt;/span&gt;’. De inspecteurs dienen in deze gevallen van de mogelijkheid tot naheffing niet dan met terughoudendheid gebruik te maken. De wijze waarop overeenkomstig de bedoeling van de resolutie een redelijke waarde wordt vastgesteld, is overgelaten aan het beleid van de inspecteur.&lt;/p&gt;&lt;p&gt;Hoge Raad 30 oktober 1985: subjectieve factoren&lt;/p&gt;&lt;p&gt;Bij de toepassing van de aanschrijving uit 1965 rees discussie over de vraag in hoeverre de agrarische waarde geobjectiveerd moet worden vastgesteld. Kunnen ook subjectieve elementen een rol spelen bij de vaststelling van de agrarische waarde?&lt;/p&gt;&lt;p&gt;De belastingdienst objectiveerde in hoge mate en wel met de stelling dat de agrarische waarde nooit lager zou kunnen zijn dan de objectieve waarde in verpachte staat. De gedachte hierbij was dat vanuit het pachtrecht en de pachtprijsnormering er van uit mag worden gegaan dat als een agrariër zijn landbouwgronden zou overdragen en (terug) pachten, hij per definitie in staat zou moeten zijn de onderneming lonend te exploiteren.&lt;/p&gt;&lt;p&gt;Deze discussie mondde uit in het arrest van 31 oktober 1985. De staatssecretaris stelde dat het hof ten onrechte een aantal subjectieve factoren in aanmerking had genomen bij de vaststelling van de agrarische waarde. Hij noemde:&lt;/p&gt;&lt;ul&gt;&lt;li class="streepjes"&gt;de samenstelling van het gezin van de bedrijfsopvolger;&lt;/li&gt;&lt;li class="streepjes"&gt;de mogelijkheid van goedkoper financiering met behulp van familieleden en daarmee samenhangend het bedrag, dat men voornemens is jaarlijks af te lossen;&lt;/li&gt;&lt;li class="streepjes"&gt;de vermogenspositie van de opvolger alsmede diens capaciteiten als ondernemer.&lt;/li&gt;&lt;/ul&gt;&lt;p&gt;De Hoge Raad overwoog onder meer:[8]&lt;/p&gt;&lt;blockquote&gt;‘Het eerste middel komt op tegen de door het Hof aan de aanschrijving gegeven uitlegging, evenwel tevergeefs. 's Hofs uitlegging van de aanschrijving, hierop neerkomende dat de aanschrijving niet inhoudt dat de agrarische waarde ten minste dient te worden gesteld op de waarde in verpachte staat van de over te dragen onroerende goederen omdat zij uitsluitend het oog heeft op voortzetting van de bedrijfsuitoefening door een kind van de ondernemer door middel van overdracht van de onroerende goederen tegen een prijs die een lonende exploitatie nog juist mogelijk maakt en derhalve niet door middel van overdracht aan een derde met voorbehoud van pacht ten behoeve van het kind, kan, als van feitelijke aard en geen nadere motivering behoevende, in cassatie niet met vrucht worden bestreden.’&lt;/blockquote&gt;&lt;p&gt;Vervolgens verwijst de Hoge Raad op het punt van de feitelijke beoordeling van de door belanghebbende berekende agrarische waarde.&lt;/p&gt;&lt;p&gt;Waarde in verpachte staat&lt;/p&gt;&lt;p&gt;Dit arrest was het startsein voor de staatssecretaris om zijn beleid aan te passen. Voortaan ging de goedkeuring niet verder dan dat landbouwgrond in aanmerking mag worden genomen voor de waarde in verpachte staat.[9] Dat bleef ook de maatstaf toen dit beleid werd gecodificeerd middels de &lt;span class="italic"&gt;betalings- en kwijtscheldingsfaciliteiten&lt;/span&gt; in de artikelen 25 en 26 van de Invorderingswet 1990.&lt;/p&gt;&lt;p&gt;Met ingang van 1 januari 2002 is deze regeling vervangen door de &lt;span class="italic"&gt;bedrijfsopvolgingsregeling&lt;/span&gt; in hoofdstuk IIIA van de Successiewet 1956, zoals die thans nog steeds bestaat. Binnen die regeling komt de waarde in verpachte staat niet meer voor. In plaats daarvan wordt naar de waarde van de onderneming als geheel gekeken, met de waardebegrippen &lt;span class="italic"&gt;waarde going concern&lt;/span&gt; en &lt;span class="italic"&gt;liquidatiewaarde&lt;/span&gt;.[10]&lt;/p&gt;&lt;p&gt;Tot 2002 werd in de praktijk van de agrarische bedrijfsopvolging aangesloten bij het goedkeurende beleid dat uitging van de waarde in verpachte staat, temeer nu de betalings- en kwijtscheldingsfaciliteiten nog een extra marge van 25% boden.&lt;/p&gt;&lt;p&gt;Bedrijfsopvolgingsregeling&lt;/p&gt;&lt;p&gt;Met de inwerkingtreding van de bedrijfsopvolgingsregeling verviel de basis daarvoor. In de plaats daarvan kwam de wettelijke regeling waarbij feitelijk de &lt;span class="italic"&gt;waarde going concern&lt;/span&gt; uitgangspunt is gecombineerd met een aanvullende vrijstelling die in stappen is opgelopen tot 83%. In het kader van de uitvoering van de nieuwe regeling kwamen landbouwbedrijfsleven en belastingdienst in 2004 tot een &lt;span class="italic"&gt;rekenmodel&lt;/span&gt; voor de waarde going concern.[11] Dit rekenmodel is voor wat betreft de primaire opbrengsten en kosten sterk genormeerd en geobjectiveerd, met name door aan te sluiten bij de Kwantitatieve informatie voor verschillende agrarische sectoren van Wageningen University &amp; Research (WUR).&lt;/p&gt;&lt;p&gt;Door dit alles is deze waarde going concern weinig bruikbaar bij de bedrijfsopvolging in een concreet geval en is de praktijk, met civiele rugdekking, terug gevallen op het begrip agrarische waarde als grondslag voor de prijsbepaling bij opvolging van vooral grondgebonden landbouwbedrijven. Dat leidt over het algemeen tot een prijsvorming die fiscaal (ruim) gedekt wordt door de bedrijfsopvolgingsregeling.&lt;/p&gt;&lt;h3&gt;4. Inzoomen op het begrip agrarische waarde&lt;/h3&gt;&lt;p&gt;Het begrip agrarische waarde wordt veelal gezien als een waarde die beïnvloed wordt door &lt;span class="italic"&gt;subjectieve&lt;/span&gt; factoren, precies waar de staatssecretaris zich ook over beklaagde in het arrest uit 1985. Nu had hij zelf ook wel een erg stevig standpunt ingenomen door te stellen dat de agrarische waarde nooit lager zou kunnen zijn dan de objectieve waarde in verpachte staat. Dat ging de Hoge Raad kennelijk toch te ver uitgaande van de tekst van de resolutie uit 1965.&lt;/p&gt;&lt;p&gt;Overigens is de indruk dat de objectieve waarde in verpachte staat heden ten dage nog minder een bruikbare maatstaf is geworden voor bij bedrijfsopvolging, aangezien de vaststelling van die waarde over het algemeen plaatsvindt door het inventarissen van (markt)gegevens van transacties van landbouwgrond in verpachte staat. De prijsvorming bij die transacties lijkt steeds losser te staan van het opbrengend vermogen van de grond. De overwegingen van de eigenaar-belegger werken ook door, zoals de kans op het pachtvrij komen.&lt;/p&gt;&lt;p&gt;De vraag blijft in welke mate subjectieve factoren een rol spelen bij de vaststelling van de agrarische waarde.&lt;/p&gt;&lt;p&gt;Financierbaarheid&lt;/p&gt;&lt;p&gt;Inherent aan de bewoordingen ‘juist lonende exploitatie’ staat de financierbaarheid bij de agrarische waarde feitelijk centraal. Dit klinkt ook door in het arrest van 2004 als de Hoge Raad, na het aanhalen van de definitie die het hof geeft aan de agrarische waarde, te weten ‘&lt;span class="italic"&gt;het bedrag dat maximaal kan worden gefinancierd bij een nog net lonende exploitatie&lt;/span&gt;’, overweegt:&lt;/p&gt;&lt;blockquote&gt;‘Bij dat uitgangspunt leidt immers, zoals het hof met betrekking tot de waardering van 'de opstallenschuld' (..) wel lijkt te hebben ingezien, iedere verhoging van de schuldpositie van de vennootschap tot een verlaging van de, voor de agrarische waarde bepalende, financieringsruimte met eenzelfde bedrag.’&lt;/blockquote&gt;&lt;p&gt;Kortom: de financieringsruimte is de voor de vaststelling van de agrarische waarde de overwegende factor. Dat is een andere invalshoek dan bij de vaststelling van de waarde going concern, waarbij, meer vanuit de optiek van de investeerder-belegger, over het algemeen de verwachte kasstromen uit de onderneming verdisconteerd worden op basis van een rendement dat past bij het risico van de onderneming.&lt;/p&gt;&lt;p&gt;Het bepalen van die financieringsruimte kan op zichzelf in hoge mate op objectieve wijze plaatsvinden. Toch liggen hier subjectieve elementen op de loer.&lt;/p&gt;&lt;p&gt;Welke winst en kasstromen worden tot uitgangspunt genomen bij de vaststelling van de financieringsruimte? Over het algemeen zal ook de familie de slechte ondernemer niet willen belonen met een lagere overnamesom. De begrote financiële bedrijfsresultaten zullen in redelijke mate geobjectiveerd moeten worden, zoals ook de bank dat zal verlangen. Er is veel benchmark van de redelijk gelijkvormige bedrijfsprocessen in de landbouw, waardoor over het algemeen objectivering van de resultaten goed mogelijk zal zijn.&lt;/p&gt;&lt;p&gt;Een potentieel subjectief element kan ook zitten in de mate van bereidheid van de overdrager om bij te dragen aan de financiering van de overname op een eventueel soepele wijze. Daarbij valt te denken aan het verstrekken van leningen met beperkte of geen zekerheid of met geen of een soepele aflossingsplicht. Ook op dit punt hebben partijen het zelf in de hand om te objectiveren en een en ander in redelijkheid af te wegen.&lt;/p&gt;&lt;p&gt;Misschien potentieel wel het meest subjectieve element bij de vaststelling van de agrarische waarde werd ook genoemd door zowel de staatssecretaris als advocaat-Generaal Moltmaker in het arrest uit 1986 namelijk de eigen inkomens- en vermogenspositie van de overnemer. Kan van de overnemer een hogere overnamesom verlangd worden als zijn inkomens- of vermogenspositie hem in staat stelt een groter bedrag te financieren?&lt;/p&gt;&lt;p&gt;Ik zou menen dat juist op dit punt de redelijkheid en billijkheid de uitkomst moeten bepalen. Zo zijn de aard van de extra inkomsten of de afkomst van het vermogen wellicht relevante factoren. Hoe dan ook zal de familie over het algemeen op het vinkentouw zitten als de overnemer het financieel al goed heeft.&lt;/p&gt;&lt;p&gt;‘Juist lonend’&lt;/p&gt;&lt;p&gt;En wanneer is sprake van juist lonend? Gaat het hier enkel om een redelijk vergoeding voor de verrichte arbeid en het ondernemerschap of speelt bijvoorbeeld de inkomensbehoefte van de opvolger nog een rol, bijvoorbeeld als hij een groot gezin moet onderhouden?&lt;/p&gt;&lt;p&gt;En dan het woordje ‘juist’. Mag van de opvolger verwacht worden dat hij zich tot de nek in de schulden steekt? &lt;/p&gt;&lt;p&gt;Ik meen dat deze punten zich over het algemeen in redelijkheid zullen oplossen. Zeker als er naast de bedrijfsopvolger nog andere kinderen zijn aan wie het ook allemaal uit te leggen moet zijn, moet het mogelijk zijn om redelijke uitgangspunten te hanteren bij de vaststelling van de agrarische waarde zonder dat die daarmee een sterk subjectief karakter krijgt.&lt;/p&gt;&lt;p&gt;Dat onderstreept het ‘redelijkheids- en billijkheidskarakter’ van de agrarische waarde als voornamelijk civielrechtelijk geënt waardebegrip. De redelijkheid objectiveert en de natuurlijke tegenstelling van belangen binnen de agrarische gezinnen met meerdere kinderen zal in het algemeen tot die redelijke uitkomst leiden en geen bijzondere argwaan hoeven te wekken van de inspecteur schenkbelasting.&lt;/p&gt;&lt;p&gt;Overigens is het belang voor de belastingdienst bij de juiste vaststelling van de agrarische waarde in een concreet geval sinds 2002 feitelijk weggevallen. Door de bepaling in art. 11, lid 1, Successiewet 1956 dat hetgeen wordt overgenomen op grond van een verblijvings-, toedelings- of overnemingsbeding uit een vennootschapsovereenkomst geacht wordt krachtens schenking te zijn verkregen, zal hij toch wel het volle verschil tussen de liquidatiewaarde van de onderneming en de feitelijk verschuldigde prijs als schenking aanmerken. Relevant is slechts nog of die schenking volledig gedekt wordt door de voorwaardelijke vrijstellingen van de bedrijfsopvolgingsregeling. Meestal zal dit het geval zijn.&lt;/p&gt;&lt;h3&gt;5. Concrete toepassing bij bedrijfsopvolging in de familiesfeer&lt;/h3&gt;&lt;p&gt;Op basis van de in redelijkheid vastgestelde uitgangspunten zal over het algemeen een agrarisch bedrijfsadviseur of accountant in staat zijn om tot een goede berekening van de agrarische waarde te komen. Er zal een begroting moeten worden gemaakt van de -eventueel geobjectiveerde- opbrengsten en kosten. Ook de kennis van hoe ver de bank zal willen gaan met eventuele externe financiering is hierbij van belang. Binnen de berekening zal doorgaans rekening worden gehouden met een redelijke marge als buffer voor tegenvallers of een slecht jaar.&lt;/p&gt;&lt;p&gt;Voor juristen is het meer van belang hoe zij de agrarische waarde verankeren in de akten van maatschap en firma.&lt;/p&gt;&lt;p&gt;Inbrengwaarde&lt;/p&gt;&lt;p&gt;Dat begint feitelijk al met de inbrengwaarde. Als bij de toekomstige overname de agrarische waarde als maatstaf in het vooruitzicht wordt gesteld, dient dit dan ook de maatstaf voor de inbrengwaarde te zijn?&lt;/p&gt;&lt;p&gt;Hof ’s-Gravenhage wees dit in ieder geval af als zijnde ‘onzakelijk’ in zijn uitspraak van 14 februari 1995.[12] Nu kan men over de vraag naar de zakelijkheid van de agrarische waarde voor de fiscale winstbepaling een heel boekje open doen, maar ik meen dat het reeds vanuit de civiel-juridische context van het begrip agrarische waarde niet voor de hand ligt om voor deze waarde bij aanvang van de maatschap of firma in te brengen en de inbrenger te crediteren.[13] Zo moet nog maar af worden gewacht of het uiteindelijk wel tot een definitieve overname tegen agrarische waarde komt. De opvolger kan nog afhaken of het komt, om wat voor reden dan ook, tot liquidatie van de onderneming.&lt;/p&gt;&lt;p&gt;Bovendien ligt met name in het arrest van 2004 besloten dat de bedrijfsopvolger zich feitelijk eerst in de agrarische waarde moet ‘inverdienen’ door gezamenlijke exploitatie van de onderneming in vennootschapsverband. Daar vloeit tevens uit voort dat uiteindelijk niet de agrarische waarde van de (objectieve) onderneming als geheel wordt vastgesteld, maar dat de agrarische waarde feitelijk de &lt;span class="italic"&gt;prijs&lt;/span&gt; is die de opvolger uiteindelijk verschuldigd wordt als hij de andere vennoten -doorgaans de vorige generatie- uitkoopt en hun aandeel in de onderneming overneemt of verkrijgt. Vaststelling van de agrarische waarde is derhalve feitelijk de prijsbepaling van het over te nemen aandeel in het vermogen van de vennootschap.&lt;/p&gt;&lt;p&gt;Op basis hiervan ligt het voor de hand dat als de som van de marktwaarden van de individuele vermogensbestanddelen (de liquidatiewaarde) hoger ligt dan een waardering die is gebaseerd op voortzetting, de inbrengwaarde wordt gesteld op die hogere waarde.&lt;/p&gt;&lt;p&gt;Daar is niet mee in strijd dat de Hoge Raad in het civiele recht heeft geoordeeld dat als de vennootschap eenmaal tot stand is gekomen, de inbreng heeft plaatsgevonden en de overnamerechten zijn vastgelegd, het ondernemingsvermogen zodanig gebonden is, dat dit dan in principe moet worden gewaardeerd volgens de waarderingsmaatstaf die wordt gehanteerd bij de overnamerechten.[14]&lt;/p&gt;&lt;p&gt;Berekeningen bij uitoefening vennootschappelijk overnemingsbeding&lt;/p&gt;&lt;p&gt;Als het na een periode van samenwerking uiteindelijk daadwerkelijk tot overneming op basis van agrarische waarde komt, ligt het voor de hand om eerst vast te stellen wat het aandeel van de vennoten is in het vennootschappelijk vermogen volgens dezelfde waarderingsmaatstaf als die welke gehanteerd is voor de bepaling van de inbrengwaarde, de liquidatiewaarde.&lt;/p&gt;&lt;p&gt;Daarna kan getoetst worden of een juist lonende exploitatie van de onderneming mogelijk is als de overnamesom zou worden gesteld op dit aandeel van de overdrager in het vennootschappelijk vermogen. Doorgaans zal dit niet het geval zijn en zal vervolgens de overnamesom moeten worden ‘afgewaardeerd’ tot een niveau waarbij nog wel juist lonende exploitatie van de onderneming mogelijk is.&lt;/p&gt;&lt;p&gt;Deze ‘afwaardering’, het verschil met de liquidatiewaarde, is dan tevens de basis voor de meerwaardeclausule die partijen meestal overeenkomen.&lt;/p&gt;&lt;p&gt;De bedrijfsopvolger zou kunnen tegenwerpen dat er bij deze wijze van vaststelling van de overnamesom feitelijk geen rekening wordt gehouden met wat hij tijdens de maatschap of firma al heeft opgebouwd. Dat opgebouwde kan betreffen een aandeel in de waardeontwikkeling van met name de onroerende zaken en productierechten, maar ook reservering van zijn aandeel in de winst. Een eventueel aandeel van de opvolger in de waardeontwikkeling van bijvoorbeeld de landbouwgronden kan geen invloed hebben op de hoogte van de agrarische waarde (de overnamesom), omdat juist die waarde niet de maatstaf kan zijn om tot een overnamesom te komen waarbij nog een lonende exploitatie mogelijk is.&lt;/p&gt;&lt;p&gt;Wel is het redelijk om bij de vaststelling van de overnamesom rekening te houden met het door de opvolger gereserveerde (niet geconsumeerde) aandeel van hem in de jaarwinsten.&lt;/p&gt;&lt;p&gt;Waar de regeling van dit alles in de akte van maatschap of firma al ingewikkeld genoeg is, is het formuleren van een passende meerwaardeclausule een nog veel complexere aangelegenheid, maar dat gaat het bestek van deze bijdrage te buiten.&lt;/p&gt;&lt;h3&gt;6. Slot&lt;/h3&gt;&lt;p&gt;Sinds 2002 spelen fiscale goedkeuringen geen rol meer bij de vaststelling van de overnamesom bij opvolging in de familiesfeer van extensieve landbouwbedrijven. Feitelijk is de praktijk terug gevallen op het civiel recht met de agrarische waarde als ‘redelijkheidswaarde’. De financierbaarheid van de overname staat daarbij voorop, ervan uitgaande dat de overnemer het bedrijf nog juist lonend moet kunnen exploiteren. Op onderdelen zullen naar redelijkheid de uitgangspunten moeten worden geformuleerd om tot de in het concrete geval juiste agrarische waarde te komen. Daarbij valt te denken aan eventuele objectivering van de bedrijfsresultaten, de invloed van eventuele vriendelijke familiefinanciering op de hoogte van de overnamesom en aan hetgeen verstaan wordt onder ‘lonend’ en ‘juist lonend’. Eventueel kunnen betrokken die uitgangspunten reeds invullen in de akte van maatschap of firma.&lt;/p&gt;&lt;p&gt;Verder is een goede redactie van de overnameafspraken in die akte van groot belang, uitmondend in een uitwerking van de meerwaardeclausule voor het verschil tussen de liquidatiewaarde van de onderneming en de agrarische waarde (overnamesom).&lt;/p&gt;&lt;p&gt;De alsmaar stijgende prijzen van landbouwgrond en de afnemende rol van de familiegewoontes nopen des te meer tot grote nauwkeurigheid bij de vaststelling van de agrarisch waarde in het concrete geval&lt;/p&gt;&lt;p&gt;Door de ruime voorwaardelijke vrijstelling van de bedrijfsopvolgingsregeling voor de schenk- en erfbelasting wordt de bedrijfsopvolger doorgaans geen schenkbelasting verschuldigd bij overname tegen agrarische waarde. De fiscaliteit zou toch weer invloed krijgen op de hoogte van de overnamesom als de bedrijfsopvolger wel schenkbelasting verschuldigd zou worden. Daarmee zou dan immers rekening moeten worden gehouden in het kader van het uitgangspunt van ‘juist lonende exploitatie’.&lt;/p&gt;&lt;p&gt;Gelukkig wordt in het ambtelijke rapport ‘Bouwstenen voor een beter belastingstelsel’ binnen een van de beleidsopties met betrekking tot de bedrijfsopvolgingsregeling geopperd om de vrijstelling op onderdelen weliswaar aan te passen, maar om daarbij de huidige vrijstelling van 100% voor het verschil tussen de liquidatiewaarde en de lagere waarde going concern te laten bestaan.[15] Daarmee lijkt men wel te erkennen dat dit deel van de regeling noodzakelijk is voor -in het bijzonder agrarische- ondernemingen.&lt;/p&gt;</content><legacyfootnotes/><footnotes><footnote>1 André Verduijn is fiscalist bij Countus te Zwolle.</footnote><footnote>2 Art. 3.12 Wet inkomstenbelasting 2001</footnote><footnote>3 Zoals het begrip waarde going concern ook gebruikt wordt binnen de bedrijfsopvolgingsregeling van art. 35b e.v. Successiewet 1956.</footnote><footnote>4 Hof Amsterdam 23 november 1995, nr. 879/1987, ECLI:NL:GHAMS:1995:AD2433, &lt;span class="italic"&gt;NJ&lt;/span&gt; 1997, 725.</footnote><footnote>5 &lt;span class="italic"&gt;Kamerstukken II&lt;/span&gt; 1996/97, 17 141, nr. 21, p. 25.</footnote><footnote>6 HR 13 februari 2004, nr. C02/233HR, ECLI:NL:PHR:2004:AN8172, &lt;span class="italic"&gt;NJ&lt;/span&gt; 2004, 653, m.nt. W.M. Kleijn.</footnote><footnote>7 Hof Den Haag 16 juni 2020, nr. 200.262.524/01 (ECLI:NL:GHDHA:2020:2297).</footnote><footnote>8 HR 30 oktober 1985, nr. 22 730, &lt;span class="italic"&gt;BNB&lt;/span&gt; 1986/32, ECLI:NL:HR:1985:BH2105.</footnote><footnote>9 Resolutie van 30 juni 1987, nr. 287–9104, &lt;span class="italic"&gt;BNB&lt;/span&gt; 1987/255 (VN 18 juli 1987, punt 12; &lt;span class="italic"&gt;FED &lt;/span&gt;1987/451; PW nr. 19 523), de resolutie van 21 oktober 1992, nr. VB92/2108, &lt;span class="italic"&gt;BNB&lt;/span&gt; 1993/14 (&lt;span class="italic"&gt;VN&lt;/span&gt; 15 oktober 1992, punt 25 en 5 november 1992, punt 5) en de resolutie van 24 augustus 1993, nr. VB 93/299, &lt;span class="italic"&gt;BNB&lt;/span&gt; 1993/285 (&lt;span class="italic"&gt;VN&lt;/span&gt; 9 september 1993, punt 6).</footnote><footnote>10 De bedrijfsopvolgingsregeling is mede gebaseerd op het Rapport Werkgroep modernisering successiewetgeving van de Commissie Moltmaker ‘De warme, de koude en de dode hand’ van 13 maart 2000, &lt;span class="italic"&gt;V-N&lt;/span&gt; 2000/14.15.</footnote><footnote>11 De basis van het rekenmodel ligt thans in de onderdelen 7.3, 7.4 en 7.5 van het besluit van 16 november 2015, nr. BLKB2015/1346M, &lt;span class="italic"&gt;Stcrt&lt;/span&gt;. 2015, 41921; V-N 2015/63.16.</footnote><footnote>12 Hof 's-Gravenhage 14 februari 1995, nr. 93/2276, ECLI:NL:GHSGR:1995:AW1361, &lt;span class="italic"&gt;V-N&lt;/span&gt; 1995/2067, 7.</footnote><footnote>13 Over de zakelijkheid van de agrarische waarde in de fiscale winstsfeer: Verduijn, &lt;span class="italic"&gt;TvAR&lt;/span&gt; 2009, p. 204-212.</footnote><footnote>14 HR 3 mei 1968, &lt;span class="italic"&gt;NJ&lt;/span&gt; 1968,267 (Otten-Otten).</footnote><footnote>15 Syntheserapport Bouwstenen voor een beter belastingstelsel, p. 57, rapport bij brief d.d. 18 mei 2020 van de staatssecretaris van Financiën.</footnote></footnotes><auteurs>mr. A. Verduijn RB﻿</auteurs><published>2021-08-18 10:21:50</published><modified>2021-08-18 11:47:15</modified><editiondate>2021-08-18</editiondate><htmlpath>https://denhollander.info/artikel/16787</htmlpath></article>
</articles></edition>