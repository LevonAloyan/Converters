<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2004</searchword><id>3723</id><udhid>UDH:TvAR/3723</udhid><titel>De CV is niet altijd een alternatief voor verleasen van melkquotum</titel><searchwords><searchword>TvAR 7/8/2004</searchword><searchword>UDH:TvAR/3723</searchword></searchwords><attachments><attachment><name>2004_nr 78_Artikel_Harten.pdf</name><extention>pdf</extention><url>https://denhollander.info/download/3719/ci</url></attachment></attachments><inleiding>1 Inleiding&#13;
‘Papa ne fume plus une pipe sur son sofa’. Met de nieuwe Regeling superheffing en&#13;
melkpremie 2004 (hierna: Regeling) is het verleasen van het gehele melkquotum niet&#13;
meer mogelijk. De tijd van sofaboeren lijkt voorbij. Gewezen melkveehouders zoeken&#13;
echter naarstig naar oplossingen om het quotum (nog) niet van de hand te doen. In het&#13;
maartnummer van Agrarisch recht1 gaat R.G.M. Jansen uitgebreid in op de mogelijkheid&#13;
van de commanditaire vennootschap (CV) als optimale oplossing voor het verleasen&#13;
van melkquotum. Dit klinkt verleasers als muziek in de oren, maar zij moeten&#13;
toch oppassen geen zware pijp te roken. Iedere oplossing zal essentieel anders zijn dan&#13;
verleasen. Naar onze mening kan een quotumhouder best deelnemen in een CV, mits&#13;
– hij zijn quotum overdraagt, of&#13;
– zelf een wezenlijk aandeel blijft leveren in de melkproductie.&#13;
Bij een goede oplossing draagt de voormalige verleaser een financieel risico. Dat&#13;
zal ook moeten gelden voor de CV. Zo niet, dan draagt hij een ander risico, namelijk&#13;
van het vervallen van zijn melkquotum aan de nationale reserve.2</inleiding><content>2 De verleaser op zoek&#13;
Laat ons eens kijken naar de positie van quotumhouder A die in melkjaar 2003/2004&#13;
zijn quotum heeft ‘verleast’ en nu een alternatief zoekt. Hij wil graag op de sofa&#13;
plaatsnemen en collega B het quotum laten benutten.&#13;
Verleasen is de ingeburgerde, maar onjuiste aanduiding van de overdracht van&#13;
melkquotum voor de duur van één melkjaar. De Regeling stelt de volgende beperkingen&#13;
aan het verleasen (art. 5):&#13;
– minimaal 10.000 kg verleasen;&#13;
– max. 75.000 kg leasen;&#13;
– niet leasen en verleasen in hetzelfde jaar.&#13;
Dit komt overeen met de beperkingen van de voorgaande Regeling superheffing 1993.&#13;
Nieuw is de extra beperking vanwege de productie-eis: een quotumhouder moet&#13;
minimaal 70% van zijn quotum benutten voor de levering van melk of melkproduc-&#13;
ten. Wie minder benut, raakt het resterende quotum het volgende melkjaar kwijt en&#13;
krijgt het pas weer terug als hij de 70% binnen 2 jaar weer haalt (art. 3 en 4). Bij de&#13;
berekening van de 70%-benutting telt verkocht melkquotum wel mee, maar aangekocht&#13;
melkquotum niet.&#13;
Voorbeeld&#13;
Quotumhouder A heeft op 1 april 2004 300.000 kg melkquotum. Hij moet dan tot 1 april&#13;
2005 minimaal 210.000 kg melk afleveren. 90.000 kg kan hij onbenut laten of verleasen.&#13;
Produceert hij in 2004/2005 slechts 200.000 kg, dan vervalt 100.000 kg melkquotum vanaf&#13;
1 april 2005. Als hij echter in het melkjaar 2005/2006 of in 2006/2007 toch weer 210.000 kg&#13;
productie haalt, dan krijgt hij de vervallen 100.000 kg weer terug (en kan deze weer verleasen).&#13;
Verkoopt hij in 2004/2005 100.000 kg, dan hoeft hij slechts minimaal 140.000 kg&#13;
(70% van 200.000 kg) te produceren. Koopt hij daarentegen 100.000 kg aan, dan blijft de&#13;
productie-eis in 2004/2005 op 210.000 kg staan (maar in 2005/2006 280.000 kg).&#13;
Het voorgaande betekent ook dat het wel mogelijk is om in een jaar meer dan 30% te&#13;
verleasen, mits de productie het volgende jaar of het jaar daarna weer op het vereiste&#13;
niveau is van 70%. De Centrale Organisatie Superheffing (COS) werkt echter niet&#13;
mee aan het verleasen van 100% van het quotum. De verleaser moet altijd minimaal&#13;
8000 kg quotum overhouden.3&#13;
Evenmin is het mogelijk om quotum een jaar onbenut te laten (en eventueel grotendeels&#13;
te verleasen), om het als onbenut quotum te verkopen. Door het onvoldoende&#13;
benutten vervalt het immers. De quotumhouder moet het dan eerst weer zelf terugkrijgen&#13;
(door minimaal 70% te gaan produceren) voordat hij het kan verkopen. Dit&#13;
betekent dat A de keus heeft:&#13;
– of weer zelf actief producent worden, uiterlijk in 2006/2007. In dat geval kan hij in&#13;
2004/2005 zijn melkquotum minus 8.000 kg voor de laatste keer verleasen;&#13;
– of het melkquotum permanent overdragen aan een andere producent, uiterlijk in&#13;
januari 2005.&#13;
3 Definitie producent&#13;
Het befaamde Thomsen-arrest4 is een aanzet geweest voor de Commissie om de&#13;
Europese verordening voor de melkquotering versneld aan te passen en het verleasen&#13;
van het gehele quotum te verbieden. Melkquotum mag geen beleggingsobject of&#13;
oudedagsvoorziening zijn, maar behoort toe aan actieve producenten van koemelk.&#13;
Onder ‘producent’ verstaat de nieuwe zuivelverordening 1788/2003: “landbouwer of&#13;
bedrijfshoofd5…wiens bedrijf zich op het grondgebied van de Gemeenschap bevindt&#13;
en die melk produceert en vermarkt of voorbereidingen treft om dit in een zeer nabije&#13;
toekomst te doen.”&#13;
Een ‘landbouwer’ is “een natuurlijke of rechtspersoon (dan wel een groep van&#13;
natuurlijke of rechtspersonen, ongeacht de rechtspositie van de groep en haar leden&#13;
volgens het nationale recht), waarvan het bedrijf zich bevindt op het grondgebied van&#13;
de Gemeenschap… en die een landbouwactiviteit uitoefent”.&#13;
‘Bedrijf’, ten slotte, is “het geheel van productie-eenheden dat door de landbouwer&#13;
wordt beheerd en zich bevindt op het grondgebied van een zelfde lidstaat”.&#13;
Op zich stellen deze definities geen exacte criteria waaraan een regeling voor het&#13;
benutten van melkquotum moet voldoen. Een samenwerkingsverband, zoals een&#13;
maatschap, kan (als groep) een goede rechtsvorm zijn voor een melkveebedrijf. Naar&#13;
ons idee staat echter wel centraal dat het de quotumhouder moet zijn die (in de uitoefening&#13;
van het bedrijf) melk aflevert. De vorming van een groep mag dat niet doorbreken.&#13;
Maar hoe kun je nagaan of daaraan wordt voldaan? We nemen daarvoor de&#13;
CV als voorbeeld.&#13;
4 Inbreng in een CV&#13;
Is de commanditaire vennootschap de ideale oplossing om het verbod op het verleasen&#13;
van het hele quotum te ontwijken? Allereerst: een CV is een bijzondere maatschap,&#13;
een samenwerkingsverband van natuurlijke en/of rechtspersonen. Een maatschap is&#13;
een oplossing als zij feitelijk een bedrijf beheert dat melk produceert. Maar niet iedere&#13;
CV doet dat! Zoals gezegd, menen wij dat steeds voldaan moet worden aan de eis dat&#13;
de quotumhouder feitelijk zelf de melk produceert en vermarkt.&#13;
Stel, quotumhouder A brengt zijn melkquotum als commanditair vennoot in een CV&#13;
in met B. Hiervoor zijn verschillende mogelijkheden: inbreng in zuiver genot, inbreng&#13;
in economische eigendom en inbreng ‘in eigendom’ of ‘juridisch’6.&#13;
4.1 Juridische inbreng&#13;
Bij inbreng in eigendom in de CV moet het quotum in principe worden overgeschreven&#13;
op naam van de CV. Dat is de leveringshandeling waarmee het quotum gemeenschappelijk&#13;
eigendom wordt. Deze permanente overdracht bij COS moet gepaard&#13;
gaan met overdracht van landbouwgrond. Dit kan zijn verkoop of een zakelijk&#13;
gebruiksrecht, maar in de praktijk wordt vaak gekozen voor (eenmalige) verpachting&#13;
aan de CV. Staat het quotum op naam van de CV, dan moet deze ook feitelijk producent&#13;
zijn. Toegestaan is dat alle werkzaamheden door de beherend vennoot worden&#13;
uitgevoerd.7 De commanditaire vennoot mag een vaste vergoeding krijgen voor zijn&#13;
inbreng en hoeft niet te delen in verliezen van de CV.&#13;
Probleem 1:&#13;
Meestal zal B zelf ook quotum hebben. Hij zal dat dan ook aan de CV moeten overdragen.&#13;
Het is namelijk niet meer mogelijk dat een bedrijf twee quota heeft die voor&#13;
de superheffing als één worden gezien.8 En COS registreert niet meerdere quota&#13;
(meerdere bedrijven) op hetzelfde adres. De vraag is dan of B die overdracht wel mag&#13;
en wil doen. Vaak niet, denken wij.&#13;
Probleem 2:&#13;
A zal in bepaalde gevallen zijn quotum weer terug willen hebben, bijvoorbeeld om&#13;
het aan een ander te verkopen als de CV niet naar wens functioneert. Dit is slechts&#13;
voor een deel te regelen, bijvoorbeeld door een pachtcontract met dezelfde looptijd&#13;
als de CV. Bij een faillissement van de CV valt het melkquotum in de failliete boedel.&#13;
Probleem 3:&#13;
Een pachter die dankzij de pachtgronden melkquotum heeft verkregen, kan in beginsel&#13;
alleen met toestemming van zijn verpachter op deze manier aan een CV meedoen.9&#13;
In het bestek van dit artikel kunnen we de positie van de pachter niet verder behandelen.&#13;
Al met al is juridische inbreng van melkquotum in een CV geen ideale oplossing. Dit&#13;
geldt overigens evenzo voor andere vormen van maatschap. Maar hoe zit het met economische&#13;
inbreng?&#13;
4.2 Economische inbreng&#13;
Bij inbreng door A van het melkquotum in zuiver genot of economische eigendom&#13;
blijft het melkquotum normaal gesproken op zijn naam geregistreerd. Civielrechtelijk&#13;
is het geen probleem dat A quotum inbrengt in een CV zonder zelf te (zijn betrokken&#13;
bij het) melken. Maar bestuursrechtelijk, op grond van de Verordening en de Regeling,&#13;
zal A, als hij quotumhouder blijft, toch ook producent moeten blijven. Dat is hij&#13;
zeker als hij (regelmatig) in de stal staat en koeien melkt. Ook degene die jongvee verzorgt,&#13;
kan in bepaalde omstandigheden worden gezien als producent. Onzes inziens&#13;
zal wel minimaal vereist zijn dat hij binnen het bedrijf zeggenschap heeft over en&#13;
financiële risico’s loopt in de melkveehouderij. De CV zal wezenlijk anders moeten&#13;
zijn en meer moeten inhouden dan verhuur van melkquotum, in combinatie eventueel&#13;
met een opfokcontract voor jongvee en/of een pachtcontract. Wie enkel thuis&#13;
zit en een pijp rookt op de sofa is in geen geval producent in de zin van artikel 5 let-&#13;
ters c en d van EG-verordening 1788/2003. Het begrip producent vereist dus een&#13;
actieve rol van de quotumhouder.&#13;
Het voorgaande betekent dat economische inbreng in principe niet kan voldoen aan&#13;
de wens van een quotumhouder om als ‘sofaboer’ te participeren in een CV.&#13;
Maar er is nog een alternatief, namelijk een combinatie van economische inbreng en&#13;
permanente overdracht. Daarbij draagt A het quotum weliswaar over aan de CV (of&#13;
aan B), maar met voorbehoud van de eigendom van het quotum. Het is dan A zelf die&#13;
het quotum economisch inbrengt. De redenering daarbij is dat de registratie bij COS&#13;
wel bepalend is voor de vraag wie houder is van het quotum, en dus degene is die het&#13;
kan en moet benutten, maar niets zegt over de titel van het houderschap.&#13;
Hoewel het juridisch gezien mogelijk is dat de eigendom van melkquotum bij A ligt,&#13;
terwijl de CV van A en B het gebruiksrecht (en economisch risico) heeft, moet wel&#13;
worden opgemerkt dat een dergelijke regeling nog niet in procedures is uitgetest. Zo&#13;
is denkbaar dat de minister of de Europese Commissie niet accepteert dat het&#13;
gebruiksrecht op deze manier wordt afgesplitst en geëxploiteerd. Evenmin is zeker&#13;
dat een curator in faillissement van de CV zal meewerken aan het teruggeven van het&#13;
melkquotum aan A. Bovendien bestaat de kans dat de pachtrechter een dergelijke&#13;
overdracht toch als wanprestatie van een pachter zal zien. Ook al heeft de pachter het&#13;
quotum niet vervreemd, hij geeft het wel feitelijk uit handen. Dus ook op deze&#13;
manier zijn de eerder genoemde drie problemen nog niet volledig opgelost.&#13;
5 Naar een oplossing?&#13;
Bij het creëren van oplossingen voor quotumhouders die liever nog niet willen verkopen&#13;
kan de overheid een helpende hand bieden.&#13;
Allereerst zou zij kunnen toestaan dat twee quotumhouders op dezelfde locatie&#13;
gevestigd zijn. Dit biedt een quotumhouder de kans de melkproductie te hervatten of&#13;
te verplaatsen naar een locatie die beter geschikt is. Zo kan hij investeringen besparen&#13;
of schaalvoordelen bereiken door samenwerking met een andere producent. Eventueel&#13;
kan hieraan de voorwaarde verbonden worden dat zij in maatschap een melkveebedrijf&#13;
exploiteren. Noodzakelijk is dat niet. Want waarom zouden twee veehouders voor&#13;
hun eigen bedrijf geen gebruik mogen maken van dezelfde gebouwen en/of grond?&#13;
Bijvoorbeeld als de een ’s zomers produceert en de ander ’s winters?&#13;
Ten tweede, of in de plaats van het voorgaande, kan de overheid een regeling treffen&#13;
om melkquotum op naam van de maatschap te registreren zonder grondtransactie.&#13;
Een dergelijke mogelijkheid ontbreekt in de Regeling, terwijl deze door afschaffing&#13;
van het ‘samenvoegen’ juist extra wenselijk is.10 Quotumhouders blijven dan wel&#13;
gerechtigd tot het quotum, hoewel het op een andere naam staat. Voorwaarde is weer&#13;
wel dat de quotumhouder actief deelneemt in de maatschap (zie hiervoor).&#13;
Bovendien biedt deze oplossing pachters, die grond hebben waarop melkquotum&#13;
rust met een verpachtersclaim, de mogelijkheid om deel te nemen in een maatschap,&#13;
zonder het risico van wanprestatie tegenover de verpachter.&#13;
Ten slotte moet de overheid ook duidelijkheid geven over de vraag of het verhuren&#13;
van melkquotum in alle gevallen in strijd is met Regeling en Verordening en niet&#13;
wachten tot er geschillen ontstaan over quotumtransacties of controles van administratie.&#13;
Wij doelen vooral op ‘permanente overdracht’ (in de zin van de Regeling) van&#13;
melkquotum in samenhang met en voor de duur van eenmalige pacht. Tot en met&#13;
vorig jaar was het voor de COS geen probleem als dergelijke overdrachten werden&#13;
gemeld mits de pacht minimaal 2 jaar duurde. Zowel bij begin als einde van die eenmalige&#13;
pacht kon dan quotum overgaan, respectievelijk op pachter en op verpachter&#13;
(of eventueel met een ‘ABC- regeling’ op een derde). Niet zeker is of dat beleid blijft&#13;
gelden.&#13;
6 Tot slot&#13;
Al met al is het met de nieuwe Regeling superheffing en melkpremie 2004 duidelijk&#13;
dat het verleasen van het hele quotum niet meer mogelijk is. Ideale, risicoloze oplossingen&#13;
voor quotumhouders die nog niet willen verkopen zijn er niet. Oplossingen&#13;
zijn wel mogelijk met behulp van de bestaande instrumenten maatschap en pacht.&#13;
Maar het zou op zijn minst prettig zijn als de COS en de minister op korte termijn&#13;
duidelijkheid willen geven over de grenzen daarvan. Anders zal de rechter dat moeten&#13;
doen. Papa peut continuer à fumer sa pipe. Pas plus sur son sofa, mais peut-être&#13;
ensemble avec son voisin (et la vache qui rit).</content><legacyfootnotes>* Beide auteurs zijn werkzaam bij GIBO Accountants en Adviseurs.&#13;
De tekst is afgesloten op 15 juni 2004.&#13;
1. Agr.r. 2004, p. 132-144.&#13;
2. Dit op basis van de fraus-legisbepaling in art. 22 van de Regeling, in samenhang met de sanctie op het&#13;
niet zelf benutten van melkquotum (art 3 van de Regeling).&#13;
3. Dit is eigen beleid van de COS, gepubliceerd in hun circulaire ‘Uitvoering superheffingsregeling&#13;
heffingsperiode 2004/2005’, te raadplegen op de website van het Productschap voor Zuivel.&#13;
4. Agr.r. 2002/5124.&#13;
5. In de zin van art. 2 onder a) van Verordening (EG) nr. 1782/2003 van de Raad van 29 september 2003 tot&#13;
vaststelling van gemeenschappelijke voorschriften voor regelingen inzake rechtstreekse steunverlening in&#13;
het kader van het gemeenschappelijke landbouwbeleid en voor steunregelingen voor landbouwers.&#13;
6. Ook deze termen worden vaak maar ten onrechte gebruikt. Iedere inbreng is juridisch, maar met de&#13;
term juridische inbreng wordt bedoeld dat het betreffende vermogensrecht tot het gemeenschappelijke&#13;
vermogen (van de maatschap) gaat behoren. Omdat quotum geen stoffelijke zaak is wordt niet het&#13;
eigendom maar het vermogensrecht zelf gemeenschappelijk.&#13;
7. Om te voorkomen dat een CV als VOF wordt aangemerkt, waardoor de commanditaire vennoot hoofdelijk&#13;
aansprakelijk wordt voor CV-schulden, mag de commanditaire vennoot geen overwegende&#13;
zeggenschap hebben in het bedrijf of rechtshandelingen met derden aangaan. Het is dus niet verboden,&#13;
hoewel meestal niet de wens van de commanditaire vennoot, dat hij in het bedrijf meewerkt. Ook mag&#13;
hij zich zeggenschap over ingebrachte grond voorbehouden.&#13;
8. Het betreffende artikel 28 van de Regeling superheffing 1993 komt in de nieuwe regeling niet meer voor.&#13;
9. Een belangrijke uitzondering geeft Pachthof Arnhem 18 mei 2004, (LJN-nr. AP 0080, zaaknr.03/1006P).&#13;
In de jurisprudentierubriek van dit nummer onder nr. 5227 opgenomen.&#13;
10. Te verdedigen is dat de Verordening, gezien de definities, zelfs verplicht stelt dat het quotum van een&#13;
bedrijf op naam van de betreffende producent wordt gesteld. Met de huidige Regeling zou dat misschien&#13;
kunnen met een ruime interpretatie van artikel 10 lid 4, al is dat daarvoor niet bedoeld.&#13;
</legacyfootnotes><footnotes><footnote/></footnotes><auteurs>mr. drs. C.C. van Harten en mr. ir. J.M.M. Kroon</auteurs><published>2004-07-01 00:00:00</published><modified>2004-07-01 00:00:00</modified><editiondate>2004-07-01</editiondate><htmlpath>https://denhollander.info/artikel/3723</htmlpath></article>
</articles></edition>