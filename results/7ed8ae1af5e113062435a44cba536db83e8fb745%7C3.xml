<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2001</searchword><id>5633</id><udhid>UDH:TvAR/5633</udhid><titel>Financiering van de coöperatie en haar juridische structuur (deel I). Juridische knelpunten in de financiering van de coöperatieve onderneming</titel><searchwords><searchword>TvAR 10/2001</searchword><searchword>UDH:TvAR/5633</searchword></searchwords><attachments><attachment><name>2001_nr 10_Artikel_Sangen.pdf</name><extention>pdf</extention><url>https://denhollander.info/download/5565/ci</url></attachment></attachments><inleiding>1. Inleiding&#13;
De wijze van financiering van coöperaties en het zoeken naar nieuwe financieringsvormen&#13;
is een onderwerp dat binnen coöperatieve gelederen regelmatig aanleiding is&#13;
tot discussie. In het bijzonder is in het recente verleden de vraag opgeworpen of het&#13;
binnen coöperatieve ondernemingen mogelijk is een gedeelte van de behoefte aan risicodragend&#13;
kapitaal aan te trekken buiten de kring van de leden. Met name rees deze&#13;
vraag tegen de achtergrond van de veronderstelling dat bestaande vormen van zelffinanciering,&#13;
d.w.z. de vorming van risicodragend en garantievermogen door de leden&#13;
zelf, niet meer volledig in staat bleken te zijn de coöperatieve onderneming te voorzien&#13;
van de benodigde solvabiliteit.1 In deze discussie is ook aandacht besteed aan de&#13;
juridische structuur van de coöperatie en aan de beperkingen die het rechtskarakter&#13;
van de coöperatie met zich brengt ten aanzien van de financiering van haar bedrijfsactiviteiten.&#13;
Centraal in deze bijdrage staat de vraag of de rechtsvorm van de coöperatie&#13;
een wezenlijke belemmering vormt voor een adequate financiering met risicodragend&#13;
kapitaal afkomstig van de eigen leden. In de volgende aflevering van Agrarisch&#13;
Recht verschijnt deel II van Financiering van de coöperatie en haar juridische structuur,&#13;
waarin de vraag centraal staat welke mogelijkheden er zijn om coöperaties te&#13;
financieren met risicodragend vermogen afkomstig van niet-leden, al dan niet ter&#13;
beurze. Blijken zal dat de wettelijke regeling van de rechtsvorm coöperatie daartoe&#13;
voldoende ruimte biedt. Wel zijn er juridische knelpunten op andere gebieden, zoals&#13;
op het gebied van de belastingheffing en het mededingingsrecht, die thans worden&#13;
besproken. Tevens worden ideeën geopperd om de knelpunten ten aanzien van de&#13;
interne financiering van de coöperatie weg te nemen.</inleiding><content>2. Problemen rond zelffinanciering&#13;
De wettelijke regeling van de coöperatie gaat ervan uit dat de coöperatie haar solvabiliteit&#13;
ontleent aan de ledenaansprakelijkheid van art. 2:55 BW: in geval van ontbinding&#13;
zijn de leden gehouden tot aanzuivering van het gehele tekort. Dit W.A.-regime komt&#13;
in de praktijk slechts sporadisch voor.2 Grote agrarische coöperaties in Nederland kennen&#13;
doorgaans een beperkte ledenaansprakelijkheid. Gebruikelijk is deze beperkte aansprakelijkheid&#13;
te maximeren tot een bepaald bedrag per lid, waarbij de hoogte tevens&#13;
gekoppeld is aan de omvang van het zakelijk verkeer dat een lid met zijn coöperatie in&#13;
een x-aantal voorafgaande boekjaren heeft onderhouden. Regelmatig komt het voor dat&#13;
er sprake is van een bepaalde mate van schulddefiniëring in die zin dat de statuten bepalen&#13;
dat door de leden gedane verplichte stortingen op geïndividualiseerde eigen vermogensrekeningen&#13;
op het maximumbedrag uit hoofde van het B.A.-regime in mindering&#13;
komen. In een aantal gevallen is de ledenaansprakelijkheid geheel uitgesloten. Eigen&#13;
vermogen wordt dan verkregen door de vorming van een algemene reserve door het&#13;
jaarlijks inhouden van (een gedeelte van) het exploitatieoverschot. Aldus ontstaat er een&#13;
vermogen waarop de leden gedurende hun lidmaatschap geen aanspraak kunnen&#13;
maken. In dit verband wordt er dan ook gesproken van ‘vermogen in de dode hand’.3&#13;
Een aanspraak op uitkering van het opgebouwde vermogen is er in de regel wel in het&#13;
geval (een gedeelte van) het exploitatieoverschot naar rato van de omvang van het zakelijk&#13;
verkeer wordt geboekt op een geïndividualiseerde vermogensrekening. Uitkering&#13;
vindt dan plaats in geval van regelmatige uittreding, of bij bedrijfsbeëindiging.&#13;
3. Economische knelpunten&#13;
Het reserveren van (een gedeelte van) het exploitatieoverschot is vanuit het gezichtspunt&#13;
van het individuele lid niet zonder bedenkingen. Primair is het lid immers voor&#13;
zijn inkomen afhankelijk van hetgeen in een boekjaar aan hem wordt uitgekeerd.&#13;
Deze inkomensvormende functie van de coöperatie komt met name onder druk te&#13;
staan bij die coöperaties die het zakelijk verkeer met de leden afrekenen op basis van&#13;
het kostendekkingsbeginsel volgens het systeem van voorschotprijzen gevolgd door&#13;
nabetalingen. Een reservering van het exploitatieoverschot heeft dan immers een&#13;
negatieve invloed op een eventuele nabetaling. In besluitvormingstermen gesproken&#13;
doet zich hier steeds een spanning gevoelen tussen het door het bestuur te behartigen&#13;
belang van de coöperatie op lange termijn, ter waarborging van de continuïteit, en het&#13;
belang van individuele leden op korte termijn bij een hoge uitbetalingsprijs. Deze&#13;
spanning doet zich minder gevoelen indien het zakelijk verkeer tussen de leden en&#13;
hun coöperatie wordt afgerekend op grond van marktconforme prijzen, omdat de&#13;
leden immers dan reeds verzekerd zijn van een bepaalde vaste vergoeding voor geleverde&#13;
producten. Uiteraard bestaat een dergelijke zekerheid voor het lid alleen indien&#13;
de leden op grond van de statuten aan het lidmaatschap een leveringsrecht ontlenen.4 Het een en ander doet echter niet af aan het feit dat er voor wat betreft het vermogen&#13;
in de dode hand sprake kan zijn van wat men noemt een ‘horizonprobleem’: de&#13;
leden zien niet of, en zo ja, op welke wijze het gevormde vermogen in de dode hand&#13;
uiteindelijk ten goede komt aan die leden, die tijdens hun lidmaatschap hebben bijgedragen&#13;
aan de vorming van het eigen vermogen.5 Dit probleem zou kunnen worden&#13;
opgelost door het lid een aanspraak te geven op uitkering van zijn aandeel in het&#13;
opgebouwde vermogen in geval van bedrijfsbeëindiging. Het effect is evenwel dat&#13;
daardoor het vermogen alsnog de coöperatie verlaat.6 Er zijn echter aanwijzingen dat&#13;
het horizonprobleem ook kan worden opgelost door het verhandelbaar maken van de&#13;
geïndividualiseerde vermogensaanspraken, via het creëren van een interne markt. De&#13;
Amerikaanse studie van Iliopoulous laat zien dat de mogelijkheid van verhandelbaarheid&#13;
van de vermogenstitels gekoppeld aan een restrictief toelatingsbeleid en een afrekening&#13;
van het zakelijk verkeer op basis van marktconforme prijzen, er toe kan leiden&#13;
dat leden eerder bereid zijn te investeren in de eigen coöperatie. In de waarde van&#13;
deze vermogenstitels komt als het ware het recht op winst tot uitdrukking. De mogelijkheid&#13;
om deze waarde te verzilveren door verkoop van deze vermogentitels is derhalve&#13;
onafhankelijk van de duur van het lidmaatschap geworden.&#13;
Een derde probleem bij de vorming van eigen vermogen door reservering is dat de&#13;
leden voor het op deze wijze aan de coöperatie ter beschikking gestelde kapitaal geen&#13;
financiële vergoeding krijgen. Deze vergoeding wordt geacht onderdeel uit te maken&#13;
van de uitbetalingsprijs. Onder deze omstandigheden kan het zelfs zo zijn dat leden&#13;
die niet of in mindere mate bijdragen aan de financiering, omdat zij een gering zakelijk&#13;
verkeer met de coöperatie onderhouden, in een gunstiger positie verkeren dan&#13;
grote leden. Toepassing van het proportionaliteitsbeginsel kan hier slechts ten dele&#13;
een oplossing bieden. Naast het hier bedoelde interne freerider-gedrag kan er ook&#13;
sprake zijn van extern freerider-gedrag in die zin dat door de prijsstellende invloed&#13;
van de coöperatie niet alleen derden die met de coöperatie handelen dezelfde hoge&#13;
prijs ontvangen voor geleverde producten, maar ook derden die met branchegenoten&#13;
handelen die uit concurrentieoverwegingen gedwongen zijn dezelfde prijs te betalen&#13;
als de coöperatie aan haar leden doet. Ook dit freerider-probleem kan door de introductie&#13;
van verhandelbare vermogenstitels worden geëlimineerd. Overigens biedt de&#13;
wettelijke regeling van de coöperatie voldoende vrijheid: winstaanspraken kunnen op&#13;
basis van de statuten zonder meer worden gekoppeld aan het bezit van deze vermogenstitels.&#13;
De invoering ervan behoeft echter steeds een besluit van de algemene vergadering.&#13;
4. Fiscale knelpunten&#13;
Ongeacht de aard van de coöperatieve samenwerking sluit de fiscale wetgever voor&#13;
wat betreft de belastingheffing over het door de coöperatieve onderneming gegenereerde&#13;
resultaat aan bij de rechtsvorm van de coöperatie. De coöperatie is als zelfstandig belastingplichtig lichaam vennootschapsbelasting verschuldigd over de door haar&#13;
behaalde winst.7 De uitgekeerde winst wordt bij de ontvanger belast met inkomstenbelasting&#13;
c.q. vennootschapsbelasting al naar gelang de ontvanger een natuurlijk persoon&#13;
of rechtspersoon is. Dit klassieke stelsel leidt in beginsel tot dubbele belastingheffing,&#13;
zij het dat door verschillende faciliteiten de werking van het klassieke stelsel&#13;
ten aanzien van de naamloze en besloten vennootschap wordt gemitigeerd, zoals door&#13;
toepassing van de fiscale eenheid, de deelnemingsvrijstelling voor rechtspersonen en&#13;
het aanmerkelijk belangregime voor natuurlijke personen. Ook voor coöperaties&#13;
geldt in beginsel het klassieke stelsel met de daaraan verbonden dubbele belastingheffing:&#13;
bij de coöperatie wordt vennootschapsbelasting geheven over de ‘winst’, over&#13;
de uitgedeelde winst is inkomstenbelasting c.q. vennootschapsbelasting verschuldigd.&#13;
Let wel, natuurlijke personen/leden van een coöperatie kunnen op dit moment geen&#13;
gebruik maken van een aanmerkelijk belangregeling. Wel bestaat er de mogelijkheid&#13;
dat op de winst van de coöperatie de zogenaamde verlengstukwinst onder strikte&#13;
voorwaarden in mindering kan worden gebracht.8 Deze aftrek van verlengstukwinst&#13;
wordt echter alleen genoten indien (cumulatief):&#13;
– de winst wordt uitgekeerd direct volgend op het boekjaar waarin de winst werd&#13;
behaald;&#13;
– de winst uitsluitend wordt uitgekeerd aan leden/natuurlijke personen;&#13;
– de winst wordt uitgekeerd naar rato van de omvang van het zakelijk verkeer/ledenprestaties;&#13;
– de coöperatie zelf het zakelijk verkeer met de leden heeft onderhouden en niet via&#13;
een of meer dochtermaatschappijen die het bedrijf doen uitoefenen.&#13;
Op dit laatste punt kan men overigens spreken van een ongewenste discrepantie&#13;
tussen de civielrechtelijke mogelijkheid het bedrijf ten behoeve van de leden te doen&#13;
uitoefenen, en de fiscale regeling van de verlengstukaftrek.9 Kan de verlengstukwinstaftrek&#13;
niet worden toegepast, bijvoorbeeld omdat de winst moet worden gereserveerd&#13;
of de bedrijfsuitoefening is ondergebracht in een of meer dochters, dan is er&#13;
sprake van een torenhoge heffing.10 In vergelijking tot de belastingdruk bij kapitaalvennootschappen,&#13;
waarbij gebruik gemaakt kan worden van de deelnemingsvrijstelling&#13;
c.q. de aanmerkelijk belangregeling, is het verschil in belastingdruk noch verklaarbaar&#13;
noch te rechtvaardigen. Een dergelijke belastingdruk is zonder meer niet&#13;
bevorderlijk voor de bereidheid van leden het uitgekeerde bedrag te herinvesteren in&#13;
de eigen coöperatie. Bovendien leidt de huidige fiscale behandeling van coöperaties er toe dat leden niet (meer) bereid zijn winsten door middel van reservering ter beschikking&#13;
te laten van de coöperatie, omdat dan geen gebruik kan worden gemaakt van de&#13;
verlengstukwinst, terwijl vergoedingen op ingebracht kapitaal niet aftrekbaar zijn.&#13;
Een derde probleem is dat de enkele aanwezigheid van leden/rechtspersonen een&#13;
nadelige invloed heeft op de omvang van de verlengstukwinst, omdat alleen de winst&#13;
uitgekeerd aan natuurlijke personen wordt meegenomen in de verlengstukaftrek. Tot&#13;
slot bestaat er nog de marktprijsproblematiek: voor de toepassing van de verlengstukaftrek&#13;
moet de winst worden vastgesteld. Indien de coöperatie werkzaam is volgens&#13;
het systeem van voorschotprijzen met nabetalingen c.q. naheffingen, moet door de&#13;
fiscus worden bepaald of het totaal van de door de coöperatie aan haar leden verleende&#13;
vergoedingen niet bovenmatig is, d.w.z. geen verkapte winstuitkering behelst.&#13;
Daarvoor zoekt de fiscus aansluiting bij de ‘marktprijs’. Indien de betrokken coöperatie&#13;
echter prijsleider is, is het vaststellen van de marktprijs een fictie, terwijl indien&#13;
de marktprijs lager wordt gesteld, de coöperatie in kwestie in feite wordt bestraft&#13;
voor haar eigen succes.11&#13;
Op dit moment wordt er vanuit coöperatieve kring gepleit voor een aanpassing&#13;
van het voor coöperaties geldende belastingregime dat meer aansluit bij de financieringsbehoefte&#13;
van coöperaties en leidt tot een meer evenwichtige belastingheffing bij&#13;
coöperaties en haar leden.12 De staatssecretaris van Financiën heeft toegezegd dit te&#13;
zullen bezien en het belastingregime voor coöperaties te moderniseren. Het is op dit&#13;
moment echter nog onduidelijk of, en zo ja, op welke wijze en op welke termijn het&#13;
een en ander wordt aangepast.&#13;
5. Mededingingsrechtelijke knelpunten&#13;
Belemmeringen voor een adequate zelffinanciering zijn ook gelegen in het nationale&#13;
en communautaire mededingingsrecht, in het bijzonder op het gebied van de toepassing&#13;
van het kartelverbod van art. 6 Mw respectievelijk art. 81 EG-Verdrag. In de&#13;
regel zullen de leden immers op basis van de statuten verplicht zijn deel te nemen aan&#13;
de financiering van de coöperatie in de vorm van een combinatie van ledenaansprakelijkheid,&#13;
het betalen van een geldsom bij toetreding, de verplichting deel te nemen in&#13;
een geïndividualiseerde eigen vermogensrekening en in voorkomende gevallen om bij&#13;
te dragen in de aanzuivering van een eventueel exploitatie- en/of balanstekort. Essentieel&#13;
voor een goede werking van deze vormen van zelffinanciering was en is dat de&#13;
leden zich niet zonder meer door opzegging van het lidmaatschap aan de verplichting&#13;
kunnen onttrekken. Naar huidig verenigingsrecht heeft het lid evenwel de bevoegdheid – een bevoegdheid die hem niet kan worden ontnomen – het lidmaatschap steeds&#13;
te beëindigen met ingang van het boekjaar, volgend op het jaar waarin werd opgezegd.&#13;
13 M.a.w. het lidmaatschap kan niet op een langere termijn dan 2 jaar worden&#13;
gesteld. Onderzoek naar statuten van coöperaties laat evenwel zien dat er andere&#13;
feitelijke mogelijkheden in de statuten worden opgenomen die de leden ervan weerhouden&#13;
het lidmaatschap te beëindigen. Ik noem in dit verband: de verplichting tot&#13;
betaling van een uittreegeld, een beperking in de mogelijkheid tot opzegging tot een&#13;
x-aantal leden per jaar, de verplichting alle openstaande schulden aan de coöperatie&#13;
onmiddellijk te voldoen, c.q. de verbeurdverklaring van aan het lid toekomende gelden&#13;
ingeval van niet-reguliere beëindiging van het lidmaatschap. Al deze statutaire&#13;
voorzieningen hebben als doel de onderlinge financiële solidariteit te bevorderen met&#13;
het oog op het functioneren en het waarborgen van de continuïteit van de&#13;
coöperatie.14 Overeenkomstig hiermee staat art. 2:60 BW toe aan de uittreding voorwaarden&#13;
te verbinden in overeenstemming met het doel en strekking van de coöperatie.&#13;
Uit de jurisprudentie naar aanleiding van art. 2:60 BW blijkt dat de rechter een&#13;
belangenafweging maakt tussen enerzijds het belang van het lid bij vrije uittreding,&#13;
anderzijds het belang van de coöperatie bij behoud van haar continuïteit en het&#13;
belang van de blijvende leden. In de regel zal de uittreevoorwaarde die aan in dit laatste&#13;
voldoet, op grond van art. 2:60 BW in stand blijven.15&#13;
De jurisprudentie naar aanleiding van het kartelverbod van art. 6 Mw en art. 81&#13;
EG-Verdrag (art. 85 EG-Verdrag oud) is aanmerkelijk strenger. In het kader van de&#13;
vraag of ten aanzien van een bepaald lid door het stellen van voorwaarden aan de uittreding&#13;
onoirbare beperkingen worden opgelegd, wordt onderzocht of daardoor&#13;
feitelijk aan het lid de mogelijkheid wordt ontnomen zich te wenden tot andere&#13;
producenten. Daarbij wordt veel waarde gehecht aan de feitelijke marktpositie die&#13;
een coöperatie binnen de markt inneemt. Hoewel wordt erkend dat een coöperatieve&#13;
samenwerking als zodanig geen kartel inhoudt en juist door haar functie als countervailing&#13;
power prijscorrigerend kan werken, is de coöperatie niet als zodanig onttrokken&#13;
aan de werking van het kartelverbod.16 Slechts in het geval dat de uittreevoorwaarde&#13;
economisch noodzakelijk is voor het kunnen functioneren van de coöperatie&#13;
is de rechter bereid de uittreevoorwaarde in stand te laten ondanks de mogelijkheid&#13;
dat daardoor de concurrentie kan worden aangetast.17 Echter, in het hier bedoelde&#13;
DLG-arrest betrof het een coöperatie die geen sterke marktpositie had, terwijl het&#13;
bovendien slechts ging om een enkele uittreevoorwaarde die, zo werd feitelijk vastgesteld,&#13;
noodzakelijk was voor het goed kunnen functioneren van de coöperatie en het&#13;
behoud van haar onderhandelingspositie op de markt. Uit de uittreegeldarresten&#13;
blijkt evenwel dat een cumulatie van uittreevoorwaarden steeds verdacht is en al snel leidt tot een situatie dat de mededinging wordt beperkt.18 Na verwijzing werd de&#13;
combinatie van uittreevoorwaarden, waardoor de leden feitelijk de mogelijkheid&#13;
werd ontnomen zich tot een andere producent te wenden, nietig verklaard.19&#13;
6. Civielrechtelijke knelpunten&#13;
Hierboven kwam reeds art. 2:36 lid 1 laatste volzin BW met betrekking tot de mogelijkheid&#13;
tot opzegging van het lidmaatschap aan de orde en art. 2:60 BW met betrekking&#13;
tot het stellen van uittreevoorwaarden. Beide regels zijn van dwingend recht en&#13;
kunnen derhalve niet worden uitgesloten in de statuten. Hetzelfde geldt voor art. 2:36&#13;
lid 4 BW: in geval van een besluit tot omzetting, fusie of splitsing kan een lid met&#13;
onmiddellijke ingang zijn lidmaatschap beëindigen. Een bestaande uittreevoorwaarde&#13;
dient evenwel, behoudens een beroep op nietigheid, te worden nagekomen.20 Ook&#13;
deze bepaling is van dwingend recht. Hoewel zij niet rechtstreeks raakt aan de financiering&#13;
van de coöperatie, vormt zij wel een niet gewenste belemmering in de mogelijkheden&#13;
om de coöperatie in het kader van een voorgenomen wijziging van de&#13;
financieringsstructuur te reorganiseren. Ik doel daarbij in het bijzonder op de mogelijkheid&#13;
bepaalde bedrijfsactiviteiten van de coöperatie te scheiden in afzonderlijke&#13;
werkmaatschappijen door middel van een afsplitsing (zie art. 2:334a lid 3 BW),21 of op&#13;
de mogelijkheid tot het aangaan van een juridische fusie met een andere coöperatie.22&#13;
Ook de omzetting in een naamloze vennootschap met het oog op een eventuele&#13;
beursgang of een door te voeren aandelenfusie wordt ernstig belemmerd,23 indien een&#13;
aanzienlijk aantal leden de bevoegdheid heeft het lidmaatschap van de coöperatie op&#13;
te zeggen, uiteraard onder medeneming van een deel omzet en van door de leden in&#13;
de coöperatie geïnvesteerd kapitaal. De gedachte van de wetgever dat de coöperatie in&#13;
feite een vereniging van personen is die in beginsel recht hebben op vrije toetreding,&#13;
doet mijns inziens geen recht aan het feit dat de coöperatie een economisch samenwerkingsverband&#13;
is waarin de leden participeren bij de gratie van onderlinge economische&#13;
solidariteit. De dwingendrechtelijke regel van art. 2:36 lid 4 BW is zonder&#13;
meer in strijd met de redelijkheid en billijkheid die participanten in een economisch samenwerkingsverband jegens elkaar dienen na te leven. Niet valt in te zien waarom&#13;
art. 2:36 lid 4 BW als dwingendrechtelijke bepaling van toepassing zou moeten zijn&#13;
op een coöperatie.24&#13;
In dit verband ware ook aandacht te besteden aan de werking van art. 2:36 lid 3&#13;
BW dat de mogelijkheid biedt aan leden van een coöperatie onmiddellijk het lidmaatschap&#13;
op te zeggen, indien er sprake is van een besluit om de rechten van leden te&#13;
beperken respectievelijk hun verplichtingen te verzwaren, en wel binnen een maand&#13;
nadat het besluit aan hen bekend is geworden c.q. is meegedeeld. Ook hier geldt dat&#13;
in het kader van een herstructurering van de financiering, bijv. door de invoering van&#13;
een verplichting tot deelname aan een kapitaalrekening, rechten en plichten worden&#13;
gewijzigd. Het slagen van een dergelijke herstructurering is echter afhankelijk van de&#13;
instandhouding van het ledenbestand. Art. 2:36 lid 3 BW is echter een bepaling van&#13;
regelend recht, die mijns inziens bij coöperaties standaard in de statuten zou moeten&#13;
worden uitgesloten. Daar is reden te meer voor, omdat in de jurisprudentie niet steeds&#13;
op correcte wijze met de toepassing van art. 2:36 lid 3 BW wordt omgeschreven, nu&#13;
wel is beslist dat er ook dan sprake kan zijn van een verzwaring van verplichtingen&#13;
indien een reeds bestaande verplichting feitelijk wordt opgelegd die de facto een verzwaring&#13;
voor het lid inhoudt.25&#13;
7. Naar nieuwe vormen van zelffinanciering&#13;
Hierboven is een aantal economische, fiscale, mededingings- en civielrechtelijke knelpunten&#13;
in de financiering van de coöperatie belicht. Hieruit bleek dat met name de&#13;
fiscale behandeling van gereserveerde winst, door het ontbreken van de mogelijkheid&#13;
gebruik te maken van de verlengstukaftrek en de relatief hoge belastingdruk, er toe&#13;
leidt dat de leden niet (meer) bereid zijn verder te investeren in het vermogen van de&#13;
coöperatie. Dit zou wellicht anders kunnen zijn indien de leden de mogelijkheid zouden&#13;
hebben hun ‘eigendomsaanspraken’, belichaamd in op naam gestelde eigen vermogenstitels,&#13;
te verzilveren door verkoop. Ook thans bestaat er een groot aantal&#13;
agrarische coöperaties die een eventueel exploitatieoverschot niet meer toevoegen aan&#13;
de algemene reserves, maar aan eigen vermogensrekeningen. Het lid wordt op een&#13;
dergelijke rekening jaarlijks gecrediteerd naar rato van de omvang van het zakelijk&#13;
verkeer. In enkele gevallen zijn aan deze vermogensrekeningen, in dat geval aangeduid&#13;
als coöperatieve aandelen, tevens leveringsrechten verbonden. Door het nemen&#13;
van meer van deze aandelen kan men tevens leveringsrechten uitbreiden. Door het&#13;
creëren van een interne markt zou, in theorie, een lid de waarde van eigendomsrechten&#13;
kunnen verzilveren.&#13;
Evenwel blijkt dat voor zover de leden krachtens de statuten verplicht zijn deel te&#13;
nemen aan dergelijke eigen vermogensrekeningen, de daarop uit het exploitatieoverschot&#13;
geboekte bedragen niet worden betrokken in de verlengstukaftrek. De fiscus&#13;
gaat er van uit dat er in een dergelijk geval geen uitkering heeft plaatsgevonden, omdat de tegoeden per saldo het vermogen van de coöperatie niet hebben verlaten.26&#13;
Aanpassing van de fiscale behandeling van het resultaat van de coöperatie is uit oogpunt&#13;
van haar financiering absoluut gewenst.&#13;
De vraag rijst of de bestaande eigen vermogensrekeningen c.q. coöperatieve aandelen&#13;
geschikt zijn voor verhandeling. Ondanks het feit dat de statuten kunnen bepalen&#13;
dat de leden aanspraak hebben op het vermogen van de coöperatie en haar vermogensgroei&#13;
blijkt de verhandelbaarheid van dergelijke aanspraken de facto beperkt tot&#13;
de kring van de leden die met de coöperatie een zakelijk verkeer onderhouden. In de&#13;
praktijk blijkt er een directe relatie te bestaan tussen de omvang van het zakelijk verkeer&#13;
en de mate waarin het lid (verplicht) dient deel te nemen in deze financieringsvormen.&#13;
Let wel, deze eigen vermogensrekeningen geven op zich geen recht op een&#13;
aandeel in het jaarresultaat; de waarde komt pas tot uitdrukking bij verkoop dan wel,&#13;
indien de statuten zulks bepalen, bij beëindiging van het lidmaatschap.27&#13;
Er zijn zowel in de literatuur28 als in de praktijk29 aanwijzingen dat de hierboven&#13;
gesignaleerde problemen ten aanzien van eigen vermogensrekeningen oplosbaar zijn&#13;
door de invoering van vermogenstitels die zowel aanspraak geven op een gedeelte van&#13;
het jaarresultaat als ook op het vermogen en de vermogensgroei. Deelname aan dergelijke&#13;
vermogenstitels is voor de leden facultatief met het oog op de fiscale behandeling:&#13;
een exploitatieoverschot wordt uitgekeerd aan de leden, waarbij de leden de&#13;
keuze hebben het uitgekeerde bedrag aan te wenden ter storting op de vermogenstitel.&#13;
Teneinde op deze wijze voldoende eigen vermogen door vrijwillige stortingen van&#13;
de leden terug te ontvangen, is het noodzakelijk dat hierop een aantrekkelijk vaststaand&#13;
rendement kan worden behaald. Daarbij kan men denken aan een cumulatief&#13;
preferente aanspraak op de jaarwinst. Het behalen van koerswinst is vervolgens&#13;
mogelijk door de vermogenstitel te verkopen aan leden, of zelfs aan derden.&#13;
Reeds eerder wees ik erop dat een dergelijke inkleding van de zelffinanciering&#13;
alleen tot stand kan worden gebracht indien er een ontkoppeling plaats vindt tussen&#13;
enerzijds de te verstrekken vergoedingen aan de leden ter zake van het zakelijk verkeer,&#13;
anderzijds de vergoedingen aan de leden en/of derden voor het door hen verstrekte&#13;
risicodragend kapitaal.30 Of een dergelijke ontkoppeling tussen het zakelijk&#13;
verkeer en de deelname in het risicodragend vermogen mogelijk en/of gewenst is, is&#13;
mijns inziens in eerste en laatste instantie afhankelijk van de door de leden gewenste&#13;
economische verbondenheid met hun coöperatie. Evenwel blijkt uit onderzoek dat een dergelijke ontkoppeling tevens afhankelijk is van de aard van de coöperatieve&#13;
onderneming en van haar stadium in ontwikkeling.31&#13;
Het een en ander impliceert ook dat er afstand wordt gedaan van de economische&#13;
verbondenheid tussen de leden onderling, die in het verleden tot uitdrukking kwam&#13;
in het gegeven dat het zakelijk verkeer tussen de leden en hun coöperatie wordt afgewikkeld&#13;
op basis van het kostendekkingsbeginsel en het proportionaliteitsbeginsel.&#13;
Immers, een afwikkeling van het zakelijk verkeer tussen de leden en hun coöperatie&#13;
op grond van deze beginselen zou betekenen dat het aantrekken van risicodragend&#13;
kapitaal van leden, voor zover de door hen verstrekte gelden geen verband meer houden&#13;
met het zakelijk verkeer, en/of van derden alleen mogelijk is indien aan hen een&#13;
vaste, al dan niet preferente vergoeding in het vooruitzicht zou worden gesteld. Problematisch&#13;
hierbij is echter, dat binnen het concept van het kostendekkingsbeginsel,&#13;
de ‘winst’ van een coöperatie een manipuleerbare grootheid is, of minder pejoratief&#13;
uitgedrukt, het sluitstuk is van de exploitatierekening waarover ook leden die niet&#13;
vrijwillig deelnemen in de eigen vermogensvorming beslissen. Mijns inziens is dit&#13;
probleem met toepassing van het kostendekkingsbeginsel niet oplosbaar, ook niet&#13;
door aan de leden/investeerders c.q. aan derden een statutair goedkeuringsrecht toe te&#13;
kennen ten aanzien van besluiten van de coöperatie tot wijziging van de statuten&#13;
waarin de vaste vergoeding is neergelegd. De conclusie is dat de invoering van de hier&#13;
bedoelde vrijwillige vermogenstitels teneinde risicodragend kapitaal van leden en/of&#13;
derden aan te trekken slechts mogelijk is, indien (de leden van) de coöperatie afstand&#13;
doen van het kostendekkingsbeginsel en het zakelijk verkeer wordt afgerekend op&#13;
basis van marktconforme, in met de leden aangegane duurovereenkomsten vastgelegde,&#13;
vergoedingen.&#13;
De juridische structuur van de coöperatie kan met het oog hierop aldus worden&#13;
ingericht dat er een scheiding wordt aangebracht tussen eerste en tweede lijnsactiviteiten.&#13;
In de eerste lijnsactiviteiten vindt het zakelijk verkeer met de leden plaats hetgeen&#13;
wordt ondergebracht in een aparte subholding. Het bestuur oefent gezien haar&#13;
vertegenwoordigingsbevoegdheid het stemrecht uit op de aandelen in deze subholding;&#13;
tevens vormt zij in deze subholding de raad van commissarissen zodat er een&#13;
personele unie ontstaat. Essentieel hierbij is dat, voor zover de subholding voldoet&#13;
aan de criteria van het structuurregime, het (verlichte) structuurregime wordt toegepast&#13;
op het niveau van de coöperatie, zodat het bestuur van de coöperatie in de&#13;
algemene vergadering van de subholding haar ontslagbevoegdheid behoudt ten aanzien&#13;
van de bestuurders van de subholding.32 Op dezelfde wijze kunnen de tweede&#13;
lijnsactiviteiten, waaronder veredelingsactiviteiten en acquisities en buitenlandse deelnemingen&#13;
die geen directe relatie hebben met de primaire verwerking van de door de&#13;
leden geleverde goederen, worden ondergebracht in een aparte subholding. Aldus&#13;
ontstaan er twee gescheiden geldstromen: een marktconforme vergoeding door de eerste lijnsholding aan de leden voor de door hen geleverde goederen. Voor zover&#13;
deze vennootschap winst maakt, staat de winst ter beschikking van de coöperatie.&#13;
Deze kan desgewenst volledig worden gereserveerd. De door de vennootschap aan de&#13;
coöperatie uitgekeerde winst kan echter ook, onder bepaalde voorwaarden, door de&#13;
coöperatie aan de leden naar rato van de omvang van het zakelijk verkeer en naar rato&#13;
van de kwaliteit worden uitgekeerd boven op de marktconforme vergoeding als een&#13;
soort ledenplusprijs.&#13;
De leden kunnen vervolgens extra delen in het vermogen van de coöperatie en in&#13;
de winst van tweede lijnsactiviteiten door het nemen (tegen volstorting) van daartoe&#13;
in het leven geroepen participaties op het niveau van de coöperatie. Deze participaties&#13;
geven recht op een aandeel in de door de tweede lijnsvennootschappen gegenereerde&#13;
winst.33 Hetgeen aan de coöperatie als aandeelhouder aan dividend wordt uitgekeerd,&#13;
moet krachtens de statuten van de coöperatie met een bepaalde cumulatieve preferentie&#13;
aan de houders van de participatiebewijzen worden uitgekeerd.&#13;
De vraag kan rijzen of een dergelijke coöperatie nog wel voldoet aan de wettelijke&#13;
omschrijving van art. 2:53 lid 1 BW, aangezien in de doelstelling van een dergelijke&#13;
coöperatie besloten ligt dat de winst ook ten goede komt aan anderen dan de leden&#13;
die met de coöperatie een zakelijk verkeer onderhouden. Zelfs biedt de constructie de&#13;
mogelijkheid dat derden in het vermogen van de coöperatie investeren. Voorop staat&#13;
dat, voor zover de statuten niet anders bepalen, de leden uit hoofde van hun lidmaatschap&#13;
geen recht hebben op uitkering van de winst.34 Immers, het voordeel dat zij&#13;
genieten door het onderhouden van een zakelijk verkeer ligt in dit geval besloten in&#13;
de marktconforme vergoeding. Wel zal er bij een dergelijke afwikkeling van het zakelijk&#13;
verkeer een zwaardere wissel worden getrokken op de ledenbinding. Het coöperatieve&#13;
karakter van een dergelijke coöperatie komt immers hierin tot uitdrukking dat&#13;
de leden aan het lidmaatschap een exclusief recht ontlenen hun goederen aan te bieden&#13;
c.q. goederen en/of diensten van de coöperatie af te nemen. Daartegenover staat dan,&#13;
de ook in de statuten verankerde plicht van de coöperatie een zakelijk verkeer met de&#13;
leden te onderhouden conform de statutaire doelstelling.35&#13;
8. Conclusie&#13;
De financiering van de coöperatie vindt traditioneel plaats door middel van zelffinanciering,&#13;
aanvankelijk door middel van de ledenaansprakelijkheid, later door de vorming&#13;
van vermogen in de dode hand en door de introductie van eigen vermogensrekeningen.&#13;
Door haar wettelijke doelstelling en de daaruit voortvloeiende inkomensvormende&#13;
functie voor de leden worden coöperaties niet gefinancierd door risicodragend&#13;
kapitaal afkomstig van niet-leden. Hoewel aangewezen op zelffinanciering is er een aantal knelpunten op economisch, fiscaal, mededingings- en civielrechtelijk&#13;
vlak die een belemmering vormen dat leden blijven investeren in de eigen coöperatie.&#13;
In het bijzonder is dit het geval ten aanzien van de wijze van belastingheffing over het&#13;
resultaat van de coöperatie. Aanpassing hiervan is dringend gewenst. Wel blijkt de&#13;
wettelijke regeling van de coöperatie voldoende ruimte te bieden ook andere vormen&#13;
van zelffinanciering te construeren, waarbij een ontkoppeling plaatsvindt tussen enerzijds&#13;
de primaire vergoeding aan de leden in het kader van de afwikkeling van zakelijk&#13;
verkeer, anderzijds de vergoeding aan leden en/of derden in het kader van door&#13;
hen ter beschikking gesteld risicodragend kapitaal. Tevens biedt de hierboven&#13;
beschreven scheiding tussen eerste en tweede lijnsactiviteiten een opening voor een&#13;
eventuele participatie van niet-leden in het risicodragend vermogen van de coöperatie&#13;
al dan niet door middel van een beursgang. Dit is het onderwerp van deel II van deze&#13;
bijdrage en verschijnt in het volgende nummer van Agrarisch Recht. </content><legacyfootnotes>1. Zie de rapporten van de Nationale Coöperatieve Raad voor de land- en tuinbouw, thans gevestigd te&#13;
Den Haag, uit 1973 Struktuur van de grote landbouwkoöperatie en uit 1990 De financiering van de coöperatieve&#13;
onderneming. De financiering stond ook centraal, zij het vanuit fiscaalrechtelijk perspectief, in&#13;
L.G.M. Stevens/J.J.M. Jansen, Grondslagen van het fiscale recht en de fiscale behandeling van coöperaties,&#13;
uitgave vanwege NICE te Nijenrode en de NCR, Den Haag 1997, en daarbij behorende bijlage van&#13;
J.W.B.M Kemperkink/J.Th.L. Nillesen/M.E. van Rossum, Operatie belastingheffing coöperatie. Zie&#13;
voor de civielrechtelijke aspecten G.J.H. van der Sangen, Rechtskarakter en financiering van de coöperatie,&#13;
uitgave vanwege het Schoordijk Instituut, W.E.J. Tjeenk Willink, Deventer 1999.&#13;
2. Zie Van der Sangen, a.w., bijlage 1, p. 543.&#13;
3. Zie over dit begrip G. van Dijk, Leven uit de ‘dode hand’; over toekomstig coöperatief ondernemerschap,&#13;
inaugurele rede LUW 1991.&#13;
4. Zie G.J.H. van der Sangen, ‘Financiering van de coöperatie met beleggingskapitaal’, in: De coöperatieve&#13;
onderneming. Vijf thema’s over de veranderende rol van de coöperatie, R.C.J. Galle/G.J.H. van der&#13;
Sangen (red.), uitgave vanwege het Schoordijk Instituut, W.E.J. Tjeenk Willink, Deventer 1999, p. 52-54.&#13;
5. Zie hierover C. Iliopoulos, ‘Verhandelbare eigendomsrechten bij coöperaties’, in: Coöperatie, nr. 563,&#13;
augustus 2000, p. 20 en 21.&#13;
6. Uiteraard is het mogelijk dat de statuten daaraan nadere voorwaarden verbinden bijvoorbeeld dat de&#13;
solvabiliteit dat toelaat, dat er niet meer dan een x-aantal leden per boekjaar hiervan gebruik heeft&#13;
gemaakt en dat het bestuur een zekere staffel hierop toepast naar mate de duur van het lidmaatschap.&#13;
7. Zie art. 2 Wet Vpb 1969.&#13;
8. Zie art. 9 Wet Vpb 1969.&#13;
9. Civielrechtelijk wordt immers toegestaan dat de coöperatie haar bedrijf doet uitoefenen door een of&#13;
meer werkmaatschappijen. Uiteraard is dan wel van belang dat de leden de mogelijkheid blijven behouden&#13;
het zakelijk verkeer met een van deze daartoe aangewezen werkmaatschappijen aan te gaan, op&#13;
straffe van het niet voldoen aan de wettelijke omschrijving van art. 2:53 lid 1 BW. Dit veronderstelt dat&#13;
de coöperatie doorslaggevende zeggenschap kan uitoefenen binnen deze beleidsafhankelijke maatschappij.&#13;
Deze civielrechtelijke mogelijkheid tot coöperatieve concernvorming is in het kader van de verlengstukaftrek&#13;
door de fiscale wetgever nog niet onderkend c.q. gefaciliteerd.&#13;
10. Een en ander leidt buiten het geval van staking van de onderneming van het lid tot een belastingdruk&#13;
over het exploitatieoverschot tot maximaal 74%. Zie hierover J.B.W.M. Kemperink, ‘Is de coöperatieve&#13;
rechtsvorm uniek’, in: Coöperaties en nv’s: fiscale rivalen?, Van Dijk/Faber (red.), Van Gorkum 2000,&#13;
p. 30.&#13;
11. Zie hiervoor M.E. van Rossum, ‘Knelpunten bij belastingheffing van coöperaties en leden’, in: Van&#13;
Dijk/Faber, Coöperaties en nv’s: fiscale rivalen?, Van Gorkum 2000, p. 47-56 en de daar genoemde literatuur&#13;
en J.J.M. Jansen, Belastingheffing van coöperaties en haar leden, Fiscale Monografieën, nr. 80,&#13;
Kluwer, Deventer 1996.&#13;
12. Zie o.a. de pleidooien van Jansen, a.w. en diens ‘Onzekere fiscale toekomst van coöperaties’ in: De coöperatieve&#13;
onderneming, Galle/Van der Sangen (red.), p. 95-109, alsmede J.Th.L. Nelissen, ‘Belastingheffing&#13;
van coöperatieve ondernemingen in het perspectief van de rechtsvormneutraliteit’, in voornoemde&#13;
bundel, p. 111-132 en diens bijdrage ‘De belastingheffing van coöperatieve ondernemingen in nationaal&#13;
en internationaal perspectief’ in: Van Dijk/Faber, Coöperaties en nv’s: fiscale rivalen?, Van Gorkum&#13;
2000, p. 63-82.&#13;
13. Zie art. 2:36 lid 1, laatste volzin jo. 53a BW.&#13;
14. Zie over deze vormen van ledenbinding Van der Sangen, a.w., p. 336 e.v.&#13;
15. Zie Van der Sangen, a.w., p. 183 en 184.&#13;
16. Wel geldt voor landbouwcoöperaties die bepaalde producten verwerken die op de zogenaamde Bijlage&#13;
II van EG-Vo. 26/62 staan vermeld, dat een dergelijke coöperatie niet onderworpen is aan het kartelverbod.&#13;
De werking van deze verordening is echter slechts beperkt tot coöperaties die zelf het product&#13;
voortbrengen en/of daarin handelen.&#13;
17. HvJ EG 15 december 1994, C-250/92, Jur. 1994, I-5641 (Dansk Landbrugs Grovvareselskab).&#13;
18. Arresten HvJ EG 12 december 1995, NJ 1996, 665 inzake Dijkstra/Friesland Frico Domo, Oude&#13;
Luttikhuis/Coberco, Van Roessel e.a/Campina Melkunie en De Bie/Campina Melkunie. Zie hierover&#13;
I.W. VerLoren van Themaat, ‘De uittreegeldarresten’, Agrarisch recht 1996, p. 54-63.&#13;
19. Zie bijv. Hof Den Bosch 29 april 1997, NJkort 1997, 39.&#13;
20. Van der Sangen, a.w., p. 186.&#13;
21. Deze reorganisatiemogelijkheid is mede van belang voor de in § 7 te bespreken mogelijkheden tot financiering&#13;
van zogenaamde ‘tweede lijnsactiviteiten’.&#13;
22. De reden tot een juridische fusie kan bijv. ook gelegen zijn in een dwangreorganisatie teneinde een&#13;
faillissement van de alsdan verdwijnende coöperatie te voorkomen, zoals bleek bij de fusie tussen&#13;
Coberco en het noodlijdende Heino Krause. Zie HR 13 oktober 2000, RvdW 2000, 205.&#13;
23. In het ontbreken van een aandelenstructuur wordt wel een van de zwaktes van de rechtsvorm coöperatie&#13;
gezien in vergelijking met de naamloze vennootschap. Immers, de verkrijgende naamloze vennootschap&#13;
kan een acquisitie in de vorm van een aandelenfusie ‘betalen’ door aan de aandeelhouders van de&#13;
over te nemen vennootschap eigen aandelen uit te reiken. De aandelenfusie gaat dan gepaard met een&#13;
emissie c.q. verkoop van aandelen in de verkrijgende vennootschap. Een dergelijke mogelijkheid heeft&#13;
een coöperatie niet, tenzij de verkrijgende coöperatie daartoe overdraagbare vermogenstitels creëert. Zie&#13;
deel II van deze bijdrage in het volgende nummer van Agrarisch Recht.&#13;
24. In soortgelijke zin R.C.J. Galle, De coöperatie, uitgave vanwege het Schoordijk Instituut, W.E.J. Tjeenk&#13;
Willink, Zwolle 1993, p. 284.&#13;
25. Zie Rb Zwolle 15 juli 1992, NJ 1995, 55.&#13;
26. Zie hierover J.B.W.M. Kempering, ‘Nieuw coöperatief perspectief: winsten integraal uitdelen aan de&#13;
leden?’, TVVS 1992, nr. 92/6, p. 142-148, alsmede Jansen, a.w., p. 150-155.&#13;
27. Zie hierover Van der Sangen, a.w., p. 315 e.v., alsmede diens bijdrage ‘Financiering van de coöperatie&#13;
met beleggingskapitaal’, in: De coöperatieve onderneming, Galle/Van der Sangen (red.), p. 49 en 50.&#13;
28. Zie mijn bijdrage in de in noot 27 genoemde bundel, C. Iliopoulos, ‘Verhandelbare eigendomsrechten&#13;
bij coöperaties’, Coöperatie, nr. 563, augustus 2000, p. 20 en 21, alsmede G. van Dijk/K.J. Poppe, ‘Maak&#13;
onderscheid tussen eerste en tweede lijnsfinanciering’, Coöperatie Magazine, nr. 533, december 1992,&#13;
p. 8 en 9. Aanzetten hiervoor zijn ook te vinden bij W.A. Verburg, ‘Coöperaties “going public”’, in: De&#13;
coöperatieve onderneming, Galle/Van der Sangen (red.), p. 89.&#13;
29. Voorbeelden zijn te vinden bij De Zeven Provinciën (Friesland Coberco Dairy Foods) – zie hierover&#13;
Van der Sangen, a.w., p. 438 en 439 – en bij Koninklijke Cebeco Groep – zie hierover R.C.J. Galle,&#13;
‘Cebeco wijzigt organisatiestructuur en financiering’, Coöperatie, nr. 564, oktober 2000, p. 22 en 23.&#13;
30. Van der Sangen, t.a.p., p. 50 e.v..&#13;
31. Zie O.-F. van Bekkum, Cooperative Models and Farm Policy Reform, uitgave vanwege het NICE, Van&#13;
Gorkum 2000, waaruit blijkt dat de bereidheid te investeren in de eigen coöperatie geringer is naar mate&#13;
er sprake is van een groot vermogen in de dode hand, met een achterban met een collectieve structuur&#13;
en zonder dat er sprake is van productdifferentiatie.&#13;
32. In een dergelijk geval is de subholding-nv immers vrijgesteld van het structuurregime op grond van art.&#13;
2:153 lid 3 sub a BW. Zie hierover M.E. Schreurs-Engelaar, Organen van de coöperatie, uitgave vanwege&#13;
het Van der Heijden Instituut, nr. 46, Kluwer, Deventer 1995, p. 191-192 en Van der Sangen, a.w., p. 264.&#13;
33. Vergelijk in dit verband de mogelijkheden besproken door T.H. Liem/D.J. Ex, ‘Tracking stock: een&#13;
alternatief voor splitsing van beursvennootschappen?’, Ondernemingsrecht 2000-11, p. 313-317.&#13;
34. Art. 2:26 lid 3 jo. 53a BW geeft slechts aan dat een eventuele winst kan worden uitgekeerd. Een uitdrukkelijke&#13;
bepaling zoals bij de nv en bv in art. 2:105/216 lid 1 BW dat de winst ten goede komt aan de&#13;
leden ontbreekt.&#13;
35. Zie Van der Sangen, t.a.p., p. 52.&#13;
</legacyfootnotes><footnotes><footnote/></footnotes><auteurs>dr. G.J.H. van der Sangen</auteurs><published>2001-10-01 00:00:00</published><modified>1999-10-26 00:00:00</modified><editiondate>2001-10-01</editiondate><htmlpath>https://denhollander.info/artikel/5633</htmlpath></article>
</articles></edition>