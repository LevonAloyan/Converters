<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2006</searchword><id>4103</id><udhid>UDH:TvAR/4103</udhid><titel>Kroniek Wet voorkeursrecht gemeenten 2005-2006</titel><searchwords><searchword>TvAR 11/2006</searchword><searchword>UDH:TvAR/4103</searchword></searchwords><attachments><attachment><name>2006_nr 11_Artikel_Sluysmans.pdf</name><extention>pdf</extention><url>https://denhollander.info/download/4062/ci</url></attachment></attachments><inleiding>1 Inleiding&#13;
Het gemeentelijk voorkeursrecht blijft de gemoederen in beweging houden. Het aanzienlijke&#13;
aantal gerechtelijke uitspraken dat het voorbije jaar is verschenen, is daarvan&#13;
een stille getuige. De hoofdmoot van die jurisprudentie bestaat uit administratieve&#13;
rechtspraak, gevolg van procedures waarin (meestal) grondeigenaren ageren tegen de&#13;
belasting van hun eigendom met een gemeentelijk voorkeursrecht. Het merendeel van&#13;
dergelijke procedures is bij voorbaat al kansloos. Slechts zeer zelden – bijvoorbeeld in&#13;
geval van essentiële fouten op het formele vlak – slaagt een grondeigenaar erin het&#13;
voorkeursrecht aan te tasten.&#13;
Onverstoorbaar blijven ontwikkelaars daarnaast zoeken naar manieren om de gevolgen&#13;
van de vestiging van een gemeentelijk voorkeursrecht te omzeilen. Ook die&#13;
pogingen leiden zeer zelden tot succes, hoe creatief men ook te werk gaat. De “Wvgbestendige&#13;
samenwerkingsovereenkomst” hebben wij nog niet weten te ontdekken,&#13;
evenmin als de middeleeuwse alchemisten ooit de steen der wijzen hebben gevonden.&#13;
Wij blijven echter zoeken.&#13;
Aan het slot van onze bijdrage van vorig jaar1 verwezen wij naar de aanstaande evaluatie&#13;
van de wetswijziging van 2002, die ons inziens een nuttige bijdrage zou kunnen&#13;
leveren aan een brede discussie over nut en noodzaak van de Wvg. Bij het ter perse&#13;
gaan van dit tijdschrift had ons helaas nog geen evaluatierapport bereikt. In deze bijdrage&#13;
zullen wij daarom – zoals gebruikelijk – met name uitgebreid aandacht besteden&#13;
aan het klassieke tweetal van de vestiging van het voorkeursrecht en de toepassing&#13;
van artikel 26 Wvg. Verder komt aan de orde de zogenaamde prijsvaststellingsprocedure,&#13;
alsmede de relatie tussen de nieuwe Wet kenbaarheid publiekrechtelijke beperkingen&#13;
en de Wvg.&#13;
</inleiding><content>2 Vestiging van het voorkeursrecht&#13;
2.1 Reikwijdte belanghebbendenbegrip&#13;
Kan een vereniging van eigenaren van een appartementencomplex opkomen tegen de&#13;
vestiging van een voorkeursrecht? In de zaak die leidde tot de uitspraak van de rechtbank&#13;
Maastricht van 25 november 20052 staat centraal de positie van de vereniging&#13;
van eigenaren van een flatgebouw, gelegen aan de Deken Tijsenstraat te Sittard. Het&#13;
flatgebouw in kwestie bevindt zich op een perceel waarop de gemeente Sittard-&#13;
Geleen een voorkeursrecht heeft verlengd op de voet van artikel 2 lid 4 Wvg. Tegen&#13;
dat besluit komt de vereniging van eigenaren op in de kennelijke veronderstelling dat&#13;
zij daarmee als belangenbehartiger van de eigenaren optreedt.&#13;
De rechtbank overweegt dat alleen degene wiens belang rechtstreeks bij een besluit is&#13;
betrokken tegen dat besluit bezwaar kan maken. Onder verwijzing naar de artikelen&#13;
1 en 10 Wvg merkt de rechtbank op dat de vereniging alleen een rechtstreeks belang&#13;
bij het besluit heeft voor zover zij eigenaar is van een of meer appartementsrechten of&#13;
rechthebbende op een ten aanzien van een of meer van die appartementsrechten&#13;
gevestigd recht van opstal, erfpacht, beklemming of vruchtgebruik. Aan die voorwaarde&#13;
kan de vereniging niet voldoen:&#13;
“Eiseres, van wie iedere appartementseigenaar van rechtswege lid is, voert ingevolge artikel&#13;
5:126, eerste lid, van het Burgerlijk Wetboek niet meer dan het beheer over de gemeenschap,&#13;
dat wil zeggen: over het flatgebouw met toebehoren en de daarbij behorende grond met toebehoren.&#13;
Van dat beheer zijn in de wet uitdrukkelijk uitgezonderd de gedeelten van het flatgebouw&#13;
die bestemd zijn om als afzonderlijk geheel te worden gebruikt. Onder beheer zijn&#13;
begrepen alle handelingen die voor de normale exploitatie van de gemeenschap dienstig kunnen.&#13;
De bevoegdheid tot beheer reikt echter niet zo ver dat zij ook de bevoegdheid zou&#13;
omvatten tot het verrichten van daden van vervreemding als bedoeld in artikel 10 van de&#13;
Wvg. Dat past ook niet binnen de wettelijke en hierboven beknopt weergegeven regeling&#13;
van het appartementsrecht in Nederland, waarin als onbetwist uitgangspunt heeft te gelden&#13;
dat een rechthebbende zijn appartementsrecht als zelfstandig registergoed kan overdragen,&#13;
toedelen en bezwaren.”&#13;
De rechtbank komt vervolgens tot de – juridisch zuivere – conclusie dat geen “persoonlijk”&#13;
belang van de vereniging rechtstreeks is betrokken bij het besluit van de raad van&#13;
Sittard-Geleen, zodat de vereniging geen belanghebbende is bij het voorliggende&#13;
besluit. Hoewel begrijpelijk, druist dit in tegen de perceptie van de gemiddelde appartementseigenaar&#13;
dat de vereniging van eigenaren als belangenbehartiger van alle eigenaren&#13;
heeft te fungeren. In beginsel zal de eigenaar in het kader van de Wvg altijd zelf&#13;
tegen het voorkeursrecht moeten opkomen, tenzij de vereniging van eigenaren daartoe&#13;
uitdrukkelijk door de eigenaren is gemachtigd.&#13;
2.2 Planologische grondslag in geval van vervroegd voorkeursrecht&#13;
Als bekend verondersteld mag worden dat de Afdeling bestuursrechtspraak van de&#13;
Raad van State een ruime planologische grondslag toestaat in geval van vestiging van&#13;
een voorkeursrecht op basis van artikel 8 of 8a Wvg, dat wil zeggen de vervroegde&#13;
vestigingsmogelijkheid indien de betreffende gronden nog niet zijn opgenomen in een&#13;
ter inzage gelegd structuurplan of bestemmingsplan. Inherent aan de toepassing van&#13;
dat artikel is, aldus de Afdeling, dat ten tijde van de vestiging van de toekomstige&#13;
bestemming nog slechts een globaal beeld bestaat over de toekomstige planologische&#13;
invulling en dat niet voor elk in de aanwijzing betrokken perceel duidelijk hoeft te&#13;
zijn of het kan worden ingepast.3&#13;
Tot een concrete toepassing van deze leer komt de Afdeling in de zaak van het&#13;
vervroegde voorkeursrecht te Apeldoorn, dat door de raad is gevestigd bij besluit van&#13;
28 oktober 2004.4 Appellanten voeren aan dat de omvang van het gebied waarop het&#13;
voorkeursrecht bij voornoemd besluit is gevestigd, onevenredig is aan de ruimteclaim&#13;
in de notitie “Ruimtelijk Structuurbeeld Stedendriehoek 2030”, ten behoeve van het&#13;
beoogde regionaal bedrijventerrein. Het gebied waarop het voorkeursrecht was&#13;
gevestigd, was inderdaad ruim anderhalf keer zo groot als het gebied dat volgens die&#13;
notitie nodig was.&#13;
De Afdeling is het met de appellanten eens:&#13;
“De Afdeling volgt appellanten in hun betoog dat de omvang van het gebied dat met aanwending&#13;
van de bevoegdheid neergelegd in artikel 8 van de Wvg beschikbaar wordt gehouden&#13;
voor de ontwikkeling van het beoogde bedrijventerrein onevenredig is aan de omvang&#13;
van het gebied dat volgens de notitie nodig is voor de ontwikkeling van dat bedrijventerrein.&#13;
Derhalve is de Afdeling van oordeel dat aan de aanwijzing en de daarvan deel uitmakende&#13;
vaststelling van het plangebied geen zorgvuldige belangenafweging is voorafgegaan.&#13;
Dat, zoals de raad betoogt, de Afdeling eerder, bijvoorbeeld in de uitspraak van 3 maart&#13;
2004, zaak no. 200304767/1 heeft overwogen dat inherent aan de toepassing van artikel 8 van&#13;
de Wvg is dat ten tijde daarvan van de toekomstige bestemming nog slechts een globaal&#13;
beeld bestaat en dat niet voor elk in de aanwijzing betrokken perceel duidelijk hoeft te zijn&#13;
of het kan worden ingepast, leidt, gelet op de verhouding tussen het plangebied en de blijkens&#13;
in de notitie genoemde omvang van het gewenste bedrijventerrein, in dit geval niet tot&#13;
een ander oordeel.”&#13;
In geval van de vestiging van een vervroegd voorkeursrecht hoeft dus weliswaar nog&#13;
niet voor elk perceel duidelijk te zijn of dat in de toekomstige bestemming kan worden&#13;
ingepast, maar de geciteerde uitspraak van de Afdeling leert dat een al te groot ruimtebeslag&#13;
niet zonder deugdelijke onderbouwing en belangenafweging is toegestaan.&#13;
Tot welke complicaties de kwestie van de (voldoende) planologische grondslag voor&#13;
het vestigen van een vervroegd voorkeursrecht kan leiden, blijkt voorts uit de zaak&#13;
van het voorkeursrecht Hattemerbroek. De gemeente Oldebroek legt op 10 oktober&#13;
2001 het ontwerpbestemmingsplan “Hattemerbroek Dorp” ter inzage, welk plan uiteindelijk&#13;
niet door de raad wordt vastgesteld. Bij besluit van 18 mei 2004 besluit de&#13;
raad om het plan alsnog in procedure te brengen, met uitzondering van een inbreidingslocatie&#13;
waar eerst 16 woningen waren geprojecteerd. Daarvoor zal te zijner tijd&#13;
een nieuw plan in procedure worden gebracht, genaamd “Hattemerbroek Dorp II”.&#13;
Op dezelfde datum besluit het College van B&amp;W van Oldebroek om de raad voor te&#13;
stellen een vervroegd voorkeursrecht te vestigen op de grondslag van artikel 8 Wvg,&#13;
welk voorstel op 22 juni 2004 door de raad wordt overgenomen. Een eigenaar van&#13;
een perceel grond gelegen in de voornoemde inbreidingslocatie stelt zich op het&#13;
standpunt dat de gronden waarop het besluit ziet wel al zijn opgenomen in een ter&#13;
inzage gelegd ontwerp van een bestemmingsplan, namelijk het ontwerpplan “Hattemerbroek&#13;
Dorp”, zodat de raad niet bevoegd was het besluit te nemen. De rechtbank&#13;
Zutphen stelt vast dat uit de wetsgeschiedenis volgt dat de wetgever heeft beoogd dat&#13;
de bevoegdheid bedoeld in artikel 8 Wvg wordt toegepast in de gevallen waarin het&#13;
gemeentebestuur voor de betreffende gronden nog geen structuur- of bestemmingsplan&#13;
heeft kunnen vaststellen, althans in ontwerp ter inzage heeft kunnen leggen. Nu&#13;
als vaststaand moet worden aangenomen dat de ontwikkeling met het oog waarop het&#13;
voorkeursrecht is gevestigd identiek is aan de ontwikkeling voorzien in het ontwerpplan&#13;
“Hattemerbroek Dorp”, zoals dat ter inzage heeft gelegen, oordeelt de rechtbank&#13;
dat de raad niet bevoegd was op grond van artikel 8 Wvg een voorkeursrecht te&#13;
vestigen. In het door de raad ingestelde hoger beroep komt de Afdeling tot een&#13;
andersluidend oordeel dan de rechtbank.5 Volgens de Afdeling is juist dat het uit procedure&#13;
genomen ontwerpbestemmingsplan geen status of rechtskracht meer heeft.&#13;
Dat de bevoegdheid om een vervroegd voorkeursrecht te vestigen vervalt indien,&#13;
zoals in dit geval, een ontwerpbestemmingsplan ter inzage heeft gelegen dat later&#13;
evenwel is ingetrokken, strookt niet met de strekking van het artikel. Sterker, het artikel&#13;
is volgens de Afdeling juist voor dit soort gevallen geschreven:&#13;
“Blijkens de wetsgeschiedenis van artikel 8 van de Wvg werd de mogelijkheid om een vervroegd&#13;
voorkeursrecht te vestigen (…) met name wenselijk geacht omdat “de vaststelling&#13;
van een bestemmingsplan (…) een moeilijke en tijdrovende aangelegenheid kan zijn, zodat&#13;
in veel gevallen stadsvernieuwingsactiviteiten worden ontwikkeld voordat een dergelijk plan&#13;
voorhanden is of zelfs in ontwerp ter inzage is gelegd” (TK II, 13 713, no. 32, p. 7).&#13;
Hieruit blijkt dat artikel 8 van de Wvg juist in het leven is geroepen voor situaties als de&#13;
onderhavige, waarin aan een locatie wel reeds een bestemming is toegedacht en met het oog&#13;
daarop de vestiging van een voorkeursrecht wenselijk wordt geacht, doch een ontwerpbestemmingsplan&#13;
nog niet gereed is om ter inzage te worden gelegd”&#13;
Aangezien het bestemmingsplan “Hattemerbroek Dorp” niet langer ziet op het&#13;
gebied waarop het vervroegd voorkeursrecht is gevestigd en voor dat gebied overigens&#13;
nog geen ander bestemmingsplan- of structuurplan in procedure is gebracht,&#13;
kon de raad het aanwijzingsbesluit nemen.&#13;
De uitspraak lijkt goed in te passen in de lijn die de Afdeling heeft ingezet met de uitspraak&#13;
inzake het voorkeursrecht te Leiden6, waarin duidelijk werd dat een voorkeursrecht&#13;
gevestigd mag worden op basis van een structuurplan, ook als op de grondslag&#13;
daarvan reeds een bestemmingsplan was vastgesteld dat het in de fase van de&#13;
goedkeuring niet had gered.&#13;
2.4 Eisen aan structuurplan bij reguliere vestiging&#13;
Het “reguliere” voorkeursrecht wordt gevestigd op basis van artikel 2 Wvg. Ingevolge&#13;
lid 2 van dat artikel komen voor een aanwijzingsbesluit op die grondslag in aanmerking&#13;
de gronden, waaraan bij een structuurplan of bestemmingsplan een nietagrarische&#13;
bestemming is toegedacht of gegeven en waarvan het gebruik afwijkt van&#13;
dat plan. In de bestuursrechtelijke procedures tegen dergelijke aanwijzingsbesluiten&#13;
wordt regelmatig betoogd dat het structuurplan onvoldoende basis biedt voor de&#13;
vestiging van het voorkeursrecht. Zo ook in het geval van het voorkeursrecht dat de&#13;
gemeente Den Haag vestigde in het bedrijventerrein De Binckhorst. In hoger beroep&#13;
bij de Afdeling betoogde een grondeigenaar dat&#13;
“(d)e voorbereiding van het ter plaatste geplande Trekvliettracé en de herstructurering van&#13;
het bedrijventerrein blijft steken in positieve kretologie en in een herhaling van eerder geuite&#13;
beleidswensen. Naast de planologische onzekerheid bestaat er volgens haar ook onzekerheid&#13;
met betrekking tot de financiële haalbaarheid van het Structuurplan.”&#13;
Dit betoog faalt naar het oordeel van de Afdeling:&#13;
“Aangezien het Structuurplan een regionaal structuurplan is, als bedoeld in artikel 36c, eerste&#13;
lid, van de Wro, waarin aanwijzingen zijn gegeven voor de bestemming, is de rechtbank&#13;
terecht ervan uitgegaan dat de raad dit structuurplan op de voet van artikel 2, eerste lid, van&#13;
de Wvg ten grondslag heeft mogen leggen aan de vestiging van het voorkeursrecht. Het&#13;
Structuurplan biedt voldoende grondslag voor de vestiging van dit voorkeursrecht. Dat&#13;
reeds eerder, bij besluit van de raad van 19 juli 2001, op de grondslag van artikel 8, eerste lid,&#13;
van de Wvg op de desbetreffende percelen een voorkeursrecht is gevestigd, brengt niet mee&#13;
dat voor de vestiging van onderhavig voorkeursrecht verdergaande eisen gelden voor de&#13;
voorbereiding en de motivering van het besluit daartoe.”&#13;
Een eenmaal vastgesteld structuurplan kan derhalve als zodanig niet meer ter discussie&#13;
worden gesteld in de procedure tegen het aanwijzingsbesluit. Ook wanneer een&#13;
bestemmingsplan ten grondslag wordt gelegd aan het voorkeursrecht, zullen bezwaren&#13;
van planologische aard niet kunnen slagen. De WRO voorziet immers in een&#13;
eigen stelsel van rechtsbescherming. De belanghebbende rest dan enkel de mogelijkheid&#13;
om aan te tonen dat de uitvoering van de plannen nog zo onzeker is, dat de raad&#13;
in redelijkheid geen voorkeursrecht zou behoren te vestigen.7 Dat bewijs zal men in&#13;
de regel echter niet eenvoudig kunnen leveren, zo heeft ook de voornoemde Haagse&#13;
grondeigenaar moeten ervaren.&#13;
3 Artikel 26 Wvg&#13;
Artikel 26 Wvg vormt de stok achter de deur bij de “handhaving” van de Wvg: het&#13;
voorkeursrecht verschaft de gemeente een voorkeurspositie bij vervreemdingsplannen&#13;
van rechthebbenden en private rechtshandelingen die afbreuk doen aan deze&#13;
voorkeurspositie staan op grond van dit artikel bloot aan vernietiging. Het gaat daarbij&#13;
dan om rechtshandelingen die zodanig zijn opgezet dat geen vervreemding zal&#13;
plaatsvinden gedurende het bestaan van het voorkeursrecht, doch de beschikkingsmacht&#13;
over en het economische belang bij de grond in zodanige mate worden overgedragen&#13;
aan een of meer andere personen dat een resultaat wordt bereikt dat materieel&#13;
op hetzelfde neerkomt als gehele of gedeeltelijke vervreemding. Die rechtshandelin-&#13;
gen staan algemeen bekend als de zogenaamde ontwikkelings- of samenwerkingsovereenkomsten.&#13;
Vele, vaak zeer ingenieuze constructies worden in de praktijk&#13;
beproefd, maar slechts hoogst zelden kunnen zij de rechterlijke toets doorstaan.&#13;
In de zaak die leidde tot de beschikking van de rechtbank Alkmaar van 6 april 20068&#13;
was het voorkeursrecht gevestigd in januari 2005. In september 2005 hadden de&#13;
grondeigenaar en ontwikkelaar een ontwikkelingsovereenkomst gesloten waarbij zij&#13;
een vennootschap onder firma in het leven riepen die ten doel had het voor gezamenlijke&#13;
rekening en risico ontwikkelen en exploiteren van de met het gemeentelijk voorkeursrecht&#13;
belaste onroerende zaken gelegen te Heerhugowaard. De inbreng van de&#13;
grondeigenaar zou vanzelfsprekend bestaan uit de grond en de inbreng van de ontwikkelaar&#13;
uit “haar volledige kennis, arbeid en vlijt, diploma’s en vergunningen” en&#13;
een bedrag gelijk aan de inbrengwaarde van de onroerende zaken. Op grond van de&#13;
samenwerkingsovereenkomst was de grondeigenaar gehouden op eerste verzoek van&#13;
de ontwikkelaar de percelen daadwerkelijk in te brengen in een vennootschap onder&#13;
firma en was hij gehouden mee te werken aan alle feitelijke en/of rechtshandelingen&#13;
(waaronder begrepen juridische levering van de percelen of gedeelten daarvan) in het&#13;
kader van de exploitatie van de vennootschap. Tenslotte was nog in de samenwerkingsovereenkomst&#13;
opgenomen dat de ontwikkelaar bevoegd was de vennootschap onder&#13;
firma te vertegenwoordigen, voor haar te handelen en te tekenen en de vennootschap&#13;
aan derden en derden aan de vennootschap te verbinden, alsmede gelden voor de vennootschap&#13;
te ontvangen en uit te geven.&#13;
De rechtbank is in het licht van de voorgaande inhoud van de samenwerkingsovereenkomst&#13;
– ons inziens niet onbegrijpelijk – van oordeel dat deze aldus is opgezet dat&#13;
de beschikkingsmacht over en het economisch belang bij de grond in een zodanige&#13;
mate wordt overgedragen dat een resultaat wordt bereikt dat materieel op hetzelfde&#13;
neerkomt als vervreemding.&#13;
Eigenaar en ontwikkelaar voeren nog het verweer dat de gemeente geen belang heeft&#13;
bij het inroepen van de nietigheid, maar dit verweer moet volgens de rechtbank worden&#13;
gepasseerd. De rechtbank overweegt in dit verband terecht dat onder het huidige&#13;
recht niet langer het criterium geldt, zoals voorheen in artikel 26, eerste lid, van de&#13;
Wvg neergelegd, dat de gemeente de nietigheid kan inroepen van rechtshandelingen&#13;
“die zijn verricht met de kennelijke strekking afbreuk te doen aan het belang van de&#13;
gemeente bij haar voorkeurspositie”. De woorden “het belang van de gemeente bij”&#13;
zijn bij de wetswijziging van 14 juni 2002 komen te vervallen. De consequentie hiervan&#13;
is – zulks blijkt ook uitdrukkelijk uit de wetsgeschiedenis – dat het belang van de&#13;
gemeente bij haar voorkeurspositie niet (meer) ter beoordeling is van de rechtbank.&#13;
Creatiever dan de hiervoor gememoreerde welhaast klassieke samenwerkingsovereenkomst&#13;
is de kennelijk in opkomst zijnde “hypotheekconstructie”. Dat deze echter&#13;
evenmin een panacee voor alle problemen oplevert, blijkt wel uit de beschikking van&#13;
de rechtbank Breda van 14 juli 2006.9 Het voorkeursrecht op de gronden van Christianen&#13;
was gevestigd in mei 2005. In december 2005 sloot Christianen met ontwikkelaar&#13;
Zuidertuin een realisatieovereenkomst. In februari 2006 lieten Christianen en&#13;
Zuidertuin een recht van eerste hypotheek inschrijven in het Kadaster op de eigendom&#13;
van de percelen tot een bedrag van 50.000.000,— waarbij Christianen zich als&#13;
schuldenaar en Zuidertuin zich als hypotheeknemer verbond. Het recht van hypotheek&#13;
werd gevestigd “(…) tot zekerheid voor de betaling van al hetgeen de hypotheeknemer&#13;
van de schuldenaar te vorderen heeft of mocht hebben uit hoofde van&#13;
verstrekte en/of alsnog te verstrekken geldleningen, kredieten, tegenwoordige en toekomstige&#13;
borgstellingen, dan wel uit welke hoofde dan ook.”&#13;
De gemeente Etten-Leur heeft verzocht de nietigverklaring niet alleen van de realisatieovereenkomst,&#13;
maar ook van de hypotheekvestiging.&#13;
De rechtbank Breda verwerpt het verweer van Christianen en Zuidertuin dat op grond&#13;
van de overeenkomst er geen vervreemding – in de zin van juridische levering –&#13;
plaatsvindt tijdens de voorkeursrechtperiode. Dit verweer miskent naar het oordeel&#13;
van de rechtbank echter dat er sprake is van een rechtshandeling ex artikel 26 lid 1&#13;
Wvg indien de rechtshandeling – om het voorkeursrecht te ontgaan – aldus is opgezet&#13;
dat weliswaar geen vervreemding in de zin van artikel 1 aanhef en sub a Wvg zal&#13;
plaatsvinden, doch de beschikkingsmacht over en het economische belang bij de grond&#13;
in zodanige mate wordt overgedragen dat een resultaat wordt bereikt dat materieel&#13;
neerkomt op een vervreemding. In dit licht beoordeelt de rechtbank vervolgens de&#13;
overeenkomst.&#13;
De rechtbank stelt vast dat Christianen op grond van de overeenkomst niet langer&#13;
bevoegd is om zijn percelen aan anderen dan aan Zuidertuin of door Zuidertuin aan&#13;
te wijzen derden over te dragen. Christianen is gehouden de percelen feitelijk te leveren&#13;
op verzoek van Zuidertuin. De juridische levering is uitgesteld, zonder dat Christianen&#13;
met betrekking tot die levering nog zeggenschap heeft. Voorts zal Zuidertuin&#13;
als woordvoerder naar buiten optreden en zijn aan Christianen bepalingen opgelegd&#13;
om de activiteiten van Zuidertuin niet te belemmeren. Van de zijde van Christianen is&#13;
geen sprake van enige bemoeienis met de ontwikkeling van de percelen of van enige&#13;
reële zeggenschap terzake. Feitelijk houdt hij de percelen beschikbaar voor de ontwikkeling&#13;
door Zuidertuin. Ten slotte is gesteld noch gebleken dat Christianen enig&#13;
financieel risico loopt. De gegarandeerde vergoeding is een minimumprijs, welke&#13;
afhankelijk van de bestemming van de percelen aangevuld zal worden.&#13;
Het vorenoverwogene brengt met zich mee dat met het sluiten van de overeenkomst&#13;
de bevoegdheden, plichten en risico’s betreffende de ontwikkeling van de percelen op&#13;
Zuidertuin zijn komen te rusten, waardoor van zelfrealisatie geen sprake meer is. De&#13;
overeenkomst is daarmee en gelet op het ontbreken van enig reëel risico gelijk te stellen&#13;
met een overeenkomst van koop en verkoop, waarbij Christianen naast het recht op een&#13;
gegarandeerde koopprijs recht heeft op aanvulling daarvan afhankelijk van de bestemming.&#13;
In dit kader hebben Christianen en Zuidertuin ter zitting ook aangegeven dat&#13;
feitelijk sprake is van een verkoop onder opschortende voorwaarde. Derhalve heeft&#13;
de overeenkomst, aldus de rechtbank, de kennelijke strekking afbreuk te doen aan de&#13;
in de Wvg geregelde voorkeurspositie van de gemeente.&#13;
Ten aanzien van de gevestigde hypotheek stelt de rechtbank voorop dat, ondanks de&#13;
afhankelijkheid van het hypotheekrecht van de schuldvordering waarvoor zekerheid&#13;
is gegeven, de nietigheid van de onderhavige overeenkomst in casu niet tot het tenietgaan&#13;
van de hypotheek leidt.&#13;
Vervolgens overweegt de rechtbank dat niet enkel sprake is van een rechtshandeling die&#13;
afbreuk doet aan de voorkeurspositie van de gemeente indien partijen concreet aansturen&#13;
op een executoriale verkoop, maar ook indien de omstandigheden van het geval&#13;
de mogelijkheid van een executoriale verkoop reëel doen zijn. Naar het oordeel van de&#13;
rechtbank is hiervan in casu sprake. Christianen en Zuidertuin hebben gesteld dat&#13;
Christianen behoefte had aan liquiditeit, waarna de waarborgsom van € 1.063.000,– is&#13;
betaald. Dit brengt mee dat geenszins denkbeeldig is dat terugbetaling van dit gehele&#13;
bedrag op grond van onverschuldigde betaling vanwege de nietigheid van de overeenkomst&#13;
voor Christianen niet mogelijk is. Dit verzuim van Christianen geeft Zuidertuin&#13;
als hypotheekhouder het recht van parate executie ex artikel 3:268 BW. Vanwege&#13;
de vrijstellingsregeling van artikel 10 lid 2 sub e Wvg vervalt ingeval van een openbare&#13;
executoriale verkoop de verplichting om de percelen eerst aan de gemeente aan te&#13;
bieden. Aldus is de hypotheekvestiging, in het licht van de voordien gesloten nietige&#13;
overeenkomst en de gevolgen daarvan, een rechtshandeling die is verricht met de kennelijke&#13;
strekking afbreuk te doen aan de voorkeurspositie van de gemeente op grond&#13;
van de Wvg.10&#13;
De nietigverklaring van een vergelijkbaar hypotheekrecht vormde de aanleiding van&#13;
een zaak die leidde tot de ongepubliceerde beschikking van het Hof Den Haag van&#13;
11 augustus 200511 Nadat de Haagse rechtbank bij beschikking van 12 november 2003&#13;
door de hypotheekconstructie had heengeprikt, heeft Brabox, grootaandeelhouder en&#13;
bestuurder van grondeigenaar Agro, 300 aandelen in Agro verkocht en overgedragen&#13;
aan de ontwikkelaars Kuiper en Röttger. De gemeente Midden-Delfland heeft de rechtbank&#13;
verzocht ook deze aandelenoverdracht nietig te verklaren. Volgens de gemeente&#13;
is namelijk met de aandelenoverdracht de beschikkingsmacht over de met een voorkeursrecht&#13;
belaste gronden van Agro overgedragen aan de twee voornoemde ontwikkelaars.&#13;
De rechtbank volgt het betoog van de Gemeente en dat oordeel blijft ook in&#13;
beroep in stand.&#13;
Bij pleidooi is door Kuiper verklaard dat Agro de door haar van derden gekochte&#13;
percelen had doorverkocht en zou doorleveren aan Kuiper en Röttger, maar dat de&#13;
Gemeente daaraan geen toestemming wilde verlenen. Kuiper en Röttger hadden Agro&#13;
echter al betaald. Men heeft toen niet gekozen voor ontbinding van de koopovereenkomst,&#13;
maar voor de vestiging van een recht van hypotheek. En nadat de rechtbank&#13;
die laatste rechtshandeling nietig had verklaard voor de aandelenoverdracht. Uit die&#13;
uitlatingen leidt het Hof af dat ook met de aandelenoverdracht is beoogd de beschikkingsmacht&#13;
over en het economisch belang bij de percelen in zodanige mate over te&#13;
dragen dat een resultaat wordt bereikt dat op hetzelfde neerkomt als een gehele of&#13;
gedeeltelijke vervreemding van de percelen. Uit de door Kuiper geschetste achtergrond&#13;
van de aan Agro betaalde bedragen blijkt immers dat deze de strekking hadden&#13;
en nog steeds hebben om de percelen te verkrijgen.&#13;
Uit de hiervoor besproken uitspraken blijkt eens te meer dat het bepaald niet eenvoudig&#13;
is om als combinatie van eigenaar en ontwikkelaar buiten de reikwijdte van&#13;
artikel 26 Wvg te blijven. Als hoofdregel heeft te gelden dat flagrant in strijd met artikel&#13;
26 Wvg de overeenkomst is die voorziet in een combinatie van een vervroegde&#13;
betaling van de koopsom, waarbij de leveringsverplichting al dan niet wordt afgezekerd&#13;
door middel van een hypotheekrecht, en een beschikbaarstelling van de gronden&#13;
op een door de ontwikkelaar te bepalen moment, dat gelegen kan zijn voor de datum&#13;
van juridische levering. Ons inziens zal een samenwerkings- of koopovereenkomst&#13;
tussen een ontwikkelaar en een grondeigenaar slechts stand kunnen houden, indien&#13;
partijen tenminste overeenkomen dat de feitelijke levering niet plaatsvindt vóór de&#13;
juridische levering, welke laatste levering uiteraard slechts mogelijk is zodra het&#13;
gemeentelijk voorkeursrecht niet meer in de weg staat.&#13;
4 Civielrechtelijk gevolg van een (onterechte?) vestiging&#13;
De naam Sotel figureert al sinds 2003 in deze kolommen.12 Deze onderneming heeft&#13;
een langslepend geschil met enerzijds de Rabobank en anderzijds de gemeente Bergen&#13;
op Zoom. Opnieuw was het aan de Hoge Raad om op 1 september 200613 een uitspraak&#13;
te doen in één van de vele uit dat geschil voortvloeiende procedures.14&#13;
Het ging in deze zaak om de vraag of de gemeente in strijd met de algemene beginselen&#13;
van behoorlijk bestuur en onrechtmatig jegens Sotel heeft gehandeld door met het&#13;
vestigen en handhaven van een voorkeursrecht op grond van de Wvg de levering aan&#13;
Sotel van door haar reeds gekochte percelen te doorkruisen, door de mogelijkheden&#13;
van zelfrealisatie van de aan die percelen toegedachte c.q. toegekende bestemming&#13;
door Sotel in het geheel niet te onderzoeken en door Sotel niet schadeloos te stellen&#13;
of te compenseren in verband met de haar uit handen geslagen winstmogelijkheden.&#13;
Het Bossche Hof had al geoordeeld dat het enkele feit dat het rechtmatig vestigen van&#13;
het voorkeursrecht tot gevolg had dat de verkoop van het perceel aan Sotel werd&#13;
geblokkeerd dit besluit nog niet onrechtmatig maakt jegens Sotel; een dergelijke&#13;
blokkade is immers een noodzakelijke consequentie van dit voorkeursrecht en kan&#13;
dan ook niet zonder meer jegens een koper onrechtmatig zijn. De wetenschap bij de&#13;
gemeente dat Sotel het perceel van de Rabobank had gekocht maakt het vestigen van&#13;
het voorkeursrecht op dat perceel evenmin onrechtmatig. Met het stelsel van artikel&#13;
10 Wvg valt immers niet te verenigen dat een gemeente onrechtmatig zou handelen&#13;
door tot het vestigen van een voorkeursrecht te besluiten terwijl zij wist dat er al een&#13;
koopovereenkomst was gesloten ten aanzien van de desbetreffende percelen maar&#13;
zonder dat deze overeenkomst was geregistreerd in de openbare registers.&#13;
Het cassatieberoep tegen dit oordeel wordt door de Hoge Raad zonder nadere&#13;
motivering verworpen, waarmee ook dit hoofdstuk in de Sotel-geschiedenis kan worden&#13;
afgesloten.&#13;
5 Prijsvaststellingsprocedure&#13;
De eigenaar van een met een voorkeursrecht belast perceel kan dat perceel desgewenst&#13;
aan de gemeente te koop aanbieden. Het College van B&amp;W bevestigt “ten spoedigste”&#13;
de aanbieding (artikel 11 lid 4 Wvg) en neemt binnen acht weken een principebesluit.&#13;
Het College van B&amp;W brengt de eigenaar/verkoper van dit besluit op de&#13;
hoogte (artikel 12 lid 1 Wvg). In het geval het College van B&amp;W tijdig het principebesluit&#13;
tot aankoop heeft genomen, dient de koopprijs te worden vastgesteld. In de&#13;
Wvg is daarvoor een uitgebreide procedure vastgesteld.&#13;
Partijen voeren eerst onderhandelingen over de prijs. De verkoper hoeft geen verkoopprijs&#13;
bij zijn aanbieding te noemen. Hij mag eerst afwachten wat de gemeente&#13;
voor prijs zou willen betalen. De wet stelt geen materiële eisen aan de onderhandelingen.&#13;
Als partijen in de onderhandelingen het niet eens kunnen worden – formeel kan&#13;
dat al na het openingsbod van de gemeente blijken als de prijs voor de eigenaar&#13;
onaanvaardbaar laag is -, dan kan de eigenaar/verkoper aan het College van B&amp;W de&#13;
wens te kennen geven advies van door de Rechtbank benoemde deskundigen te verlangen.&#13;
De dan op te starten procedure noemt men de prijsvaststellingsprocedure.&#13;
In de procedure die leidde tot de beschikking van de rechtbank Dordrecht van 11 januari&#13;
200615 kon de gemeente Dordrecht zich niet verenigen met het advies van de rechtbankdeskundige;&#13;
zij heeft daarom de rechtbank verzocht om zelf een oordeel te geven&#13;
over de door de deskundige bepaalde prijs. De beschikking van de rechtbank illustreert&#13;
hoezeer de benadering van de rechtbank in een prijsvaststellingsprocedure lijkt op die&#13;
in een onteigeningsprocedure.&#13;
In de eerste plaats geldt dat ten aanzien van de wijze waarop de rechtbank aansluiting&#13;
zoekt bij de bevindingen van de deskundige:&#13;
“De rechtbank ziet geen aanleiding de door de deskundige uiteindelijk bepaalde waardering te&#13;
wijzigen. Het daartegen gerichte bezwaar (…) vindt zijn weerlegging in hetgeen hiervoor is&#13;
overwogen en de overige daaraan ten grondslag liggende overwegingen, zoals blijkt uit het&#13;
oorspronkelijke en nadere advies en de aanvullende rapportage van de deskundige. De rechtbank&#13;
maakt deze weerlegging en de daaraan ten grondslag liggende overwegingen tot de hare.”&#13;
Net als in een onteigeningsprocedure is het in een prijsvaststellingsprocedure uitermate&#13;
moeilijk, zo niet onmogelijk, om de rechtbank te weerhouden van het volgen&#13;
van de benoemde deskundige.&#13;
Daar staat gelukkig tegenover dat de rechtbank – met toepassing van de dubbele&#13;
redelijkheidstoets – niet moeilijk doet over de integrale vergoeding van kosten van&#13;
juridische en deskundige bijstand:&#13;
“De rechtbank is van oordeel dat deze kosten in redelijkheid voor vergoeding in aanmerking&#13;
komen. Gelet op de aard en het belang van de zaak, is de rechtbank van oordeel dat het redelijk&#13;
was genoemde kosten te maken en dat deze binnen een redelijke omvang zijn gebleven.&#13;
Derhalve zal de rechtbank de proceskosten vaststellen als verzocht.”&#13;
In de beschikking van de rechtbank Alkmaar van 22 februari 200616 liet de gemachtigde&#13;
van de grondeigenaar zijn kans op integrale vergoeding van kosten van bijstand jammerlijk&#13;
liggen:&#13;
“De gemachtigde (…) heeft bij brief van 30 januari 2006 de rechtbank verzocht het college te&#13;
veroordelen in de door hem gemaakte kosten in verband met de als deskundige c.q. gemachtigde&#13;
verleende bijstand (…).&#13;
Nu dit verzoek is gedaan na het sluiten van de behandeling kan (…) dit verzoek, gelet op de&#13;
beginselen van een goede procesorde, niet worden ontvangen.”&#13;
De prijsvaststellingsprocedure sluit wat waarderingsmethodiek betreft aan bij het&#13;
systeem van de Onteigeningswet. In dat verband wijzen wij op de hernieuwde uitgave&#13;
van het standaardwerk “Schadeloosstelling voor onteigening”17 dat in het voorbije&#13;
jaar is verschenen en dat aan (vrijwel) alle waarderingsvragen uitgebreid aandacht&#13;
besteedt.&#13;
6 De Wet kenbaarheid publiekrechtelijke beperkingen&#13;
Er bestaat sinds lange tijd sterke behoefte aan een verbeterde informatievoorziening&#13;
rond publiekrechtelijke beperkingen. Op dit moment is het namelijk erg lastig om bij&#13;
de aankoop van bijvoorbeeld een woning zicht te krijgen op de beperkingen en lasten&#13;
die van overheidswege gelden voor dat pand en het perceel waar het op staat of waar&#13;
het aan grenst. Het is tevens van belang om te weten welk gebruik van belendende&#13;
percelen is toegestaan. Beperkingen opgelegd door een waterschap, bouwbeperkingen&#13;
en andere gebruiksbeperkingen zijn vaak maar ten dele te achterhalen via de notaris&#13;
of de makelaars, de dienst voor het kadaster en de openbare registers en de gemeente.&#13;
Zo is vrijwel niemand op dit moment in staat om een complete actuele lijst van beperkingen&#13;
en lasten te produceren. Om die problemen het hoofd te bieden is de Wet&#13;
kenbaarheid publiekrechtelijke beperkingen (Wkpb) in het leven geroepen.18&#13;
Het stelsel van deze nieuwe wet gaat uit van een registratiesystematiek voor publiekrechtelijke&#13;
beperkingen op twee bestuurlijke niveaus. Het beperkingenregister en&#13;
beperkingenregistratie bij elke gemeente en de openbare registers en kadastrale registraties&#13;
bij het kadaster. Beperkingenbesluiten van gemeentelijke bestuursorganen en&#13;
daarop betrekking hebbende beslissingen in administratief beroep of rechterlijke uitspraken&#13;
worden ingeschreven in het door elke gemeente in te stellen beperkingenregister.&#13;
Gegevens daaromtrent worden in de gemeentelijke beperkingenregistratie&#13;
opgenomen. Beperkingenbesluiten van andere dan gemeentelijke bestuursorganen en&#13;
daarop betrekking hebbende beslissingen in administratief beroep en rechterlijke uitspraken&#13;
worden ingeschreven in de openbare registers die door het kadaster worden&#13;
gehouden. Gegevens daaromtrent worden in de kadastrale registratie opgenomen.&#13;
Voor gemeentelijke beperkingenbesluiten geldt dat burgemeester en wethouders&#13;
uiterlijk binnen vier dagen na bekendmaking van het beperkingenbesluit de signaalgegevens&#13;
in de beperkingenregistratie opnemen en het beperkingenbesluit of het&#13;
gewaarmerkt afschrift ervan in het beperkingenregister inschrijven. Alle werkzaamheden&#13;
betreffende het inschrijven van beperkingenbesluiten van gemeentelijke bestuursorganen&#13;
en overige genoemde schriftelijke rechtshandelingen, alsmede het registreren&#13;
van gegevens daaromtrent zijn aan burgemeester en wethouders opgedragen. Burgemeester&#13;
en wethouders dragen daarmee de eindverantwoordelijkheid voor de daartoe&#13;
door de gemeente uit te voeren werkzaamheden.&#13;
Voor de andere dan gemeentelijke bestuursorganen geldt dat uiterlijk binnen vier&#13;
dagen na bekendmaking van het beperkingenbesluit, dan wel na ontvangst van een&#13;
daarop betrekking hebbende beslissing, een administratief beroep of rechterlijke uitspraak,&#13;
het origineel of gewaarmerkt afschrift daarvan wordt aangeboden aan het&#13;
kadaster. Het kadaster draagt vervolgens zorg voor de inschrijving van het beperkingenbesluit&#13;
of andere genoemde schriftelijke rechtshandeling in de openbare registers,&#13;
het opnemen van de signaalgegevens dienaangaande in de kadastrale registratie en&#13;
voor de overige aan de werking van de registers en de registratie verbonden werkzaamheden.&#13;
Hiervoor gelden de ingevolge de Kadasterwet vastgestelde regels.&#13;
Het is belangrijk om te signaleren dat dit registratiestelsel primair is gericht op het&#13;
verbeteren van de informatievoorziening. Het al dan niet registreren heeft geen gevolgen&#13;
voor de rechtsgeldigheid van beperkingenbesluiten. Dat neemt niet weg dat&#13;
zowel gemeentelijke als niet-gemeentelijke bestuursorganen verantwoordelijk zijn&#13;
voor de juistheid en volledigheid van het inschrijven en registreren, dan wel het ter&#13;
inschrijving en registratie aanbieden van door hen vastgestelde beperkingenbesluiten&#13;
of andere genoemde schriftelijke rechtshandelingen. Dit geldt ook voor de gegevens&#13;
die dat bestuursorgaan ten behoeve van de registratie overeenkomstig dit wetsvoorstel&#13;
moet verstrekken. Dit betekent bijvoorbeeld dat een waterschap verantwoordelijk&#13;
is voor de tijdige aanlevering van een beperkingenbesluit en van daaromtrent te&#13;
registreren gegevens aan het kadaster. Het kadaster is vervolgens verantwoordelijk&#13;
voor de inschrijving van het beperkingenbesluit in de openbare registers en voor een&#13;
juiste en volledige opname van de door het waterschap verstrekte signaalgegevens in&#13;
de kadastrale registratie. In artikel 117 van de Kadasterwet is een bepaling opgenomen&#13;
omtrent de aansprakelijkheid van het kadaster voor schade die voortvloeit uit&#13;
door het kadaster gemaakte fouten, meer specifiek voor “vergissingen, verzuimen en&#13;
andere onjuistheden” in de kadastrale registratie. Verder biedt artikel 3:30 BW een&#13;
derde de mogelijkheid de Staat aansprakelijk te stellen wanneer hij – kort gezegd –&#13;
vanwege een buiten zijn risicosfeer liggende onjuistheid in de openbare registers enig&#13;
recht verliest. In de Wkpb is in artikel 13 een vergelijkbare bepaling opgenomen. De&#13;
Wkpb bevat voorts in artikel 17 een identieke bepaling die de aansprakelijkheid regelt&#13;
van andere publiekrechtelijke rechtspersonen voor de nakoming van de bij of krachtens&#13;
de bepalingen van de Wkpb aan hen opgedragen verplichtingen. Dit betekent&#13;
bijvoorbeeld dat, wanneer een waterschap niet tijdig een beperkingenbesluit ter&#13;
inschrijving heeft aangeboden of onjuiste of onvolledige gegevens heeft verstrekt, het&#13;
aansprakelijk is voor eventueel daaruit voortvloeiende schade. Een publiekrechtelijke&#13;
rechtspersoon kan echter niet aansprakelijk worden gesteld voor schade vanwege het&#13;
feit dat de signaalgegevens en brondocumenten nog niet zijn te verkrijgen in de periode&#13;
dat zij nog niet zijn opgenomen, respectievelijk ingeschreven dienden te zijn.&#13;
Nu het voornemen bestaat een besluit tot het vestigen van een gemeentelijk voorkeursrecht&#13;
op grond van de artikelen 2, 6, 8a of 8 Wvg onder de Wkpb te brengen, is&#13;
deze nieuwe wet mede van belang voor de Wvg praktijk.19 Bij de Invoeringswet&#13;
Wkpb wordt de Wvg ook gewijzigd in die zin dat de in die wet opgenomen registratieplichten&#13;
worden vervangen door de uit de Wkpb volgende registratieplichten. Ten&#13;
aanzien van een besluit van de gemeenteraad als bedoeld in de artikelen 2 en 8 van de&#13;
Wvg en een voorstel van het college van burgemeester en wethouders als bedoeld in&#13;
de artikelen 6 en 8a geldt dan dat deze beperkingenbesluiten moeten worden ingeschreven&#13;
in het gemeentelijk beperkingenregister en moeten worden geregistreerd in&#13;
de gemeentelijke beperkingenregistratie. Daarmee kan artikel 4, derde lid, van de&#13;
Wvg vervallen, alsmede alle verwijzingen naar dat artikel (in artikel 6, eerste lid, artikel&#13;
7, eerste lid, en artikel 8a, eerste en derde lid). Het voorgaande geldt mutatis&#13;
mutandis voor de mededeling aan het Kadaster van het vervallen van een aanwijzing,&#13;
bedoeld in de artikelen 5, eerste lid, en 7, tweede lid, van de Wvg. Deze wordt vervangen&#13;
door de vervallenverklaring, bedoeld in artikel 7, vierde lid, van de Wkpb. De&#13;
gegevens van de betreffende beperkingenbesluiten zijn, door het ingevolge de Wkpb&#13;
met elkaar in verbinding staan, via de landelijke voorziening, van de gemeentelijke&#13;
beperkingenregistratie en de kadastrale registratie, zowel bij gemeenten als het Kadaster&#13;
zichtbaar en daarmee kenbaar.&#13;
De additionele registratie van de betreffende beperkingenbesluiten in een separaat&#13;
gemeentelijk register, waartoe artikel 5 van het Besluit voorkeursrecht gemeenten verplicht,&#13;
kan hiermee eveneens vervallen, hetgeen leidt tot een afname van de administratieve&#13;
lasten bij gemeenten. Dit zal worden voorgesteld bij het Aanwijzingsbesluit&#13;
Wkpb, dat in zoverre mede zal worden gebaseerd op artikel 28 van de Wvg.&#13;
8 Slotsom&#13;
Het gemeentelijk voorkeursrecht blijft zich voorlopig verheugen in de onverminderde&#13;
belangstelling van gemeenten, grondeigenaren, ontwikkelaars en natuurlijk ons,&#13;
juristen. Hoewel men zich in gemoede de vraag kan stellen of de rechtsbescherming&#13;
in bestuursrechtelijke geschillen thans niet een welhaast dode letter is geworden, stellen&#13;
wij dankzij de nog altijd aanzienlijke hoeveelheid uitspraken vast dat zich een&#13;
steeds verdere verfijning in de jurisprudentie voordoet. Op het terrein van artikel 26&#13;
Wvg zien wij steeds meer varianten op hetzelfde thema. Het zal niet lang duren voordat&#13;
het hele scala aan vennootschapsrechtelijke oplossingen – of, zo men wil: ontwijkingsconstructies&#13;
– de revue heeft gepasseerd. De vraag is wie een waterdichte samenwerking&#13;
tussen ontwikkelaar en grondeigenaar weet te formuleren die die partijen&#13;
tevreden stelt en waarmee het gemeentelijk voorkeursrecht niet wordt omzeild. Wellicht&#13;
biedt het komende jaar, waarin wij bovendien zullen uitzien naar de langverwachte&#13;
evaluatie, daarover uitsluitsel.</content><legacyfootnotes>* Advocaten bij Van der Feltz advocaten te ’s-Gravenhage.&#13;
1. J.A.M.A. Sluysmans en W.J.E. van der Werf, ‘Actualiteiten Wet voorkeursrecht gemeenten’, Agr. r. 2005,&#13;
p. 600-616.&#13;
2. LJN-nummer AU7002.&#13;
3. ABRvS 3 maart 2004, LJN-nummer AO4779, zaaknummer 200304767/1.&#13;
4. ABRvS 14 juni 2006, JB 2006, 233.&#13;
5. ABRvS 19 april 2006, JB 2006, 157.&#13;
6. ABRvS 10 maart 2004, Gst. 2004, 7209, 103, zie voorts onze bespreking in ‘Het gemeentelijk voorkeursrecht&#13;
in het voorbije jaar’, Agr. r. 2004, p. 693-708.&#13;
7. ABRvS 16 april 2003, Gst. 2004, 7209, 107.&#13;
8. LJN-nummer AW0471 inzake Heerhugowaard.&#13;
9. LJN-nummer AY5590 inzake Etten-Leur/Christianen en Zuidertuin.&#13;
10. Zie ook Hof Den Haag 13 oktober 2005, rekestnummers R05/757 en 845 inzake Rabobank en Ammerlaan&#13;
/ Midden-Delfland.&#13;
11. Beschikking van 11 augustus 2005, rekestnummer 2004/908.&#13;
12. Zaaknummer 105051-HA ZA 02-215.&#13;
13. LJN-nummer AX1569.&#13;
14. De zaak houdt verband met een eerdere kortgedingprocedure tussen partijen alsmede een eerdere&#13;
bodemprocedure tussen Sotel en de Coöperatieve Rabobank Bergen op Zoom U.A. (hierna: de Rabobank),&#13;
in welke zaken de Hoge Raad bij arrest van 19 december 2003, NJ 2004, 386, m.nt. PCMvW,&#13;
respectievelijk bij arrest van 2 september 2005, C04/136HR, JOL 2005, 453, heeft beslist.&#13;
15. LJN-nummer AU9887.&#13;
16. LJN-nummer AV2370 inzake Alkmaar.&#13;
17. Telders, nieuw voor oud, Kluwer 2006.&#13;
18. Wet van 17 juni 2004, Stb. 331 (nog niet in werking getreden).&#13;
19. Zie de bijlage bij de MvT van de Invoeringswet, TK 2005-2006. 30 608, nr. 3.&#13;
</legacyfootnotes><footnotes><footnote/></footnotes><auteurs>mr. J.A.M.A. Sluysmans en mr. W.J.E. van der Werf</auteurs><published>2006-11-01 00:00:00</published><modified>2006-11-01 00:00:00</modified><editiondate>2006-11-01</editiondate><htmlpath>https://denhollander.info/artikel/4103</htmlpath></article>
</articles></edition>