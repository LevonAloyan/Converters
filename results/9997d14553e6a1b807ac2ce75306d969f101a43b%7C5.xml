<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2018</searchword><id>14808</id><udhid>UDH:TvAR/14808</udhid><titel>De afschaffing van de landbouwregeling in de omzetbelasting</titel><searchwords><searchword>TvAR 3/2018</searchword><searchword>UDH:TvAR/14808</searchword></searchwords><attachments><attachment><name>19654.pdf</name><extention>pdf</extention><url>https://denhollander.info/download/19654/ci</url></attachment></attachments><inleiding>&lt;p&gt;In de Fiscale Kroniek 2017, gepubliceerd in TvAR 2018, nr. 1 is al kort ingegaan op de afschaffing van de landbouwregeling voor de omzetbelasting. In dit artikel willen wij de belangrijkste gevolgen van die afschaffing bespreken en ingaan op de praktische gevolgen voor ondernemers van overgang van de landbouwregeling naar de normale regeling voor de omzetbelasting.&lt;br/&gt;Hierna zullen wij de volgende indeling aanhouden:&lt;br/&gt;1. De regeling, evaluaties en afschaffing&lt;br/&gt;2. Herziening omzetbelasting bij overgang van landbouwregeling naar de normale regeling &lt;br/&gt;3. Vervallen post b-13 van tabel I &lt;/p&gt;</inleiding><content>&lt;h3&gt;1. De regeling, evaluaties en afschaffing&lt;/h3&gt;&lt;p&gt;Al vanaf de invoering van de Wet op de omzetbelasting 1968 maakt Nederland gebruik van de mogelijkheid in de Europese btw-richtlijn om landbouwers vrij te stellen van de verplichte afdracht van omzetbelasting over de vergoeding voor door hen verrichte leveringen en diensten.[2] Tot 1 januari 2018 luidde lid 1 van art. 27 van de wet:&lt;/p&gt;&lt;blockquote&gt;‘1. Landbouwers, veehouders, tuinbouwers en bosbouwers zijn geen omzetbelasting verschuldigd, voor zover hun prestaties bestaan uit: a. leveringen van goederen, vermeld in tabel I, onderdeel a, welke zij in hun vermelde hoedanigheid hebben voortgebracht of geteeld;b. diensten welke naar hun aard bijdragen tot de agrarische productie en welke zij met gebruikmaking van hun normale uitrusting en personeel verrichten;c. leveringen van gebruikte bedrijfsmiddelen en andere in het bedrijf gebruikte goederen.’&lt;/blockquote&gt;&lt;p&gt;Het ontbreken van ‘belaste’ omzet leidt er binnen het systeem van de wet toe dat landbouwers (etc.) ook geen recht hebben op aftrek van de aan hen in rekening gebrachte omzetbelasting bij kosten en investeringen. Daardoor dreigt in beginsel de omzetbelasting binnen de bedrijfskolom te cumuleren in de kostprijs en dat is strijdig met het heffings-&lt;br/&gt;systeem: de omzetbelasting moet binnen dat systeem drukken bij de eindafnemer.&lt;/p&gt;&lt;p&gt;Op meerdere manieren wordt de cumulatie van omzetbelasting voorkomen of beperkt.&lt;/p&gt;&lt;p&gt;Zo vallen veel leveringen en diensten door landbouwers onder het lage tarief (6%) van Tabel I behorende bij de Wet op de omzetbelasting 1968, onderdeel a en b. In onderdeel b worden hiertoe onder post 13 ten behoeve van landbouwers een aantal typische diensten vernoemd, die belast zijn tegen het verlaagde tarief (tabel I, post b-13, zie onderdeel 3. hierna). De belangrijkste manier om cumulatie tegen te gaan betreft echter het &lt;span class="italic"&gt;landbouwforfait&lt;/span&gt; uit lid 4 van art. 27 van de wet: afnemers van de diensten en leveringen door landbouwers mogen 5,4% van de aan hen door de landbouwer in rekening gebrachte vergoeding in aftrek brengen in hun aangiften omzetbelasting. Deze 5,4% is macro gezien in principe gelijk aan de gemiddelde voordruk die bij de landbouwers, die deelnemen aan de landbouwregeling, ‘blijft hangen’ door het ontbreken van recht op aftrek.&lt;/p&gt;&lt;p&gt;Lid 6 van art. 27 van de wet hield de mogelijkheid open dat landbouwers ervoor konden opteren om te worden aangemerkt als ‘normale’ ondernemers voor de omzetbelasting&amp;gt; Werd een dergelijk optieverzoek ingediend dan gold dit voor een periode van minimaal 5 jaar.&lt;/p&gt;&lt;p&gt;Deze optie voor de normale regeling was voor veel landbouwers voordelig als zij substantiële investeringen deden. Door de optie konden zij dan immers de aan hen in rekening gebrachte omzetbelasting onmiddellijk in aftrek brengen en terugkrijgen. &lt;/p&gt;&lt;p&gt;Ook de wijziging van het lage tarief voor bepaalde kosten, zoals meststoffen en bestrijdingsmiddelen heeft in het verleden geleid tot een golf aan opties voor het opteren voor de normale regeling. Daardoor zijn een groot aantal akkerbouwers en tuinbouwers al als normale ondernemers voor de omzetbelasting geregistreerd. Dit geldt ook voor de melkveehouderij. Ondanks dat er in het verleden een groot aantal ondernemers heeft geopteerd voor de omzetbelasting waren er in 2017 naar schatting nog ongeveer 21.000 landbouwers die van de landbouwregeling gebruik maakten. Dit betreft met name bedrijven waarbij de verwachting is dat deze uiteindelijk zullen worden beëindigd en waar de investeringen derhalve beperkt zijn.&lt;/p&gt;&lt;p&gt;In 2008 heeft het Landbouw Economisch Instituut (LEI) de landbouwregeling voor het eerst geëvalueerd. In het rapport wordt opgemerkt dat in 2005 nog 45% van de landbouwers onder de landbouwregeling valt. Het budgettaire beslag van de regeling bedroeg toen ongeveer 30 miljoen euro.[3]&lt;/p&gt;&lt;p&gt;In 2016 verschijnt vervolgens het Interdepartementaal Beleidsonderzoek Agro-, visserij-, en voedselketens.[4]&lt;/p&gt;&lt;p&gt;In beide rapporten wordt geconcludeerd dat de landbouwregeling onvoldoende bijdraagt aan de beleidsdoelen van art. 6 van de begroting van het Ministerie van Economische Zaken, te weten concurrerende, duurzame en veilige agro-, visserij- en voedselketens. Meer specifiek wordt in het rapport uit 2008 opgemerkt dat het oorspronkelijke argument van mogelijk concurrentienadeel ten opzichte van ondernemers in de andere EU-landen kennelijk niet meer speelt nu al zoveel landbouwers opteren voor de normale regeling. Daarnaast is het praktische argument van beperking van administratieve lasten voor landbouwers ook niet langer valide: de meeste landbouwers kiezen inmiddels zelf voor het op zich nemen van de verplichtingen voor de omzetbelasting en meer in het algemeen kunnen landbouwers in het heden zonder meer een goede administratie bijhouden.&lt;/p&gt;&lt;p&gt;Dit alles leidde ertoe dat in de begroting van het Ministerie van Economische Zaken in 2016 afschaffing van de landbouwregeling ingaande 1 januari 2018 werd aangekondigd. Een motie om van dit voornemen af te zien, werd in het najaar verworpen.[5]&lt;/p&gt;&lt;p&gt;Op Prinsjesdag 2017 werd, als onderdeel van het Belastingplan 2018, het ‘Wetsvoorstel afschaffing van de btw-landbouwregeling’ ingediend.[6]&lt;/p&gt;&lt;h3&gt;2. Herziening omzetbelasting bij overgang van landbouwregeling naar de normale regeling&lt;/h3&gt;&lt;p&gt;&lt;span class="italic"&gt;Administratieve gevolgen&lt;/span&gt;&lt;/p&gt;&lt;p&gt;De overgang van de landbouwregeling naar de normale regeling voor de omzetbelasting hoeft volgens de regering relatief weinig problemen op te leveren voor de agrarische ondernemer. De agrarische ondernemer is tegenwoordig verplicht tot zoveel complexe administratieve handelingen dat de verplichting tot het doen van een aangifte omzetbelasting hierbij niet als onoverkomelijk kan worden bestempeld. Daarnaast is de regering van oordeel dat de agrarische ondernemer zich al meer dan een jaar op de wetwijziging heeft kunnen voorbereiden. In september 2016 is bij de miljoenennota 2017 immers de mogelijke afschaffing van de landbouwregeling al aangekondigd. Dat de overheid hierbij heeft volstaan met het opnemen van welgeteld één regel in die miljoenennota wordt buiten beschouwing gelaten.&lt;/p&gt;&lt;p&gt;Vanaf 1 januari 2018 moeten alle land-, tuin- en bosbouwers alsmede veehouders (hierna: landbouwers) een tarief van 6% of 21% btw over de door hen geleverde producten en diensten afdragen. Daar staat tegenover dat zij de voordruk omzetbelasting op de inkoop voortaan in aftrek mogen brengen. Dat dit leidt tot extra administratieve handelingen is duidelijk. Echter, van enige complexiteit kan volgens de wetgever nauwelijks sprake zijn. &lt;/p&gt;&lt;p&gt;&lt;span class="italic"&gt;Herziening&lt;/span&gt;&lt;/p&gt;&lt;p&gt;Naar onze opvatting wordt te eenvoudig voorbijgegaan aan de herzieningsregeling, die in dit kader een belangrijke rol speelt. Men kan met name niet voorbijgaan aan het jaar waarin de landbouwers, die tot 31 december 2017 gebruikt maakten van de landbouwregeling, verplicht moeten omschakelen naar de normale regeling voor omzetbelasting. Het fenomeen herziening omzetbelasting is op zichzelf niet onbekend, omdat ook vóór de afschaffing van de landbouwregeling vaak al landbouwers de overstap maakten van de landbouwregeling naar de reguliere regeling voor de omzetbelasting (‘opteerden’). &lt;/p&gt;&lt;p&gt;Deze keuze werd doorgaans gemaakt op een moment dat er een omvangrijke investering in de onderneming plaatsvond, waarbij een aanzienlijk bedrag aan voordruk omzetbelasting kon worden teruggevraagd. Dat er op dat moment extra kosten moesten worden gemaakt om de herzieningsregeling bij de overgang te berekenen en af te wikkelen woog in dat geval niet op tegen de voordelen van het opteren voor de reguliere regeling voor de omzetbelasting.&lt;/p&gt;&lt;p&gt;Bij een verplichte overgang ligt dit voor de betreffende ondernemers genuanceerder. Dit laat echter onverlet dat bij de overgang van de landbouwregeling naar omzetbelasting aandacht moet worden besteed aan de herziening omzetbelasting.&lt;/p&gt;&lt;p&gt;De toepassing van de herziening omzetbelasting is een belangrijk onderdeel bij de invulling van het neutraliteitsbeginsel. Uitgangpunt van het neutraliteitsbeginsel is dat er geen voordruk aan omzetbelasting resteert bij de landbouwer die zijn producten ná 1 januari 2018 met omzetbelasting moet leveren. Dit betekent dat alle voordruk omzetbelasting die op 31 december 2017 op de nog niet verbruikte of geleverde producten drukt op basis van art. 15 lid 4 Wet OB 1968 kan worden teruggevraagd. Echter de consequenties zijn nog groter, omdat ook de voordruk omzetbelasting in producten en diensten die in het productieproces zijn verbruikt en die op de geteelde landbouwproducten of in het vleesvee drukken, moeten kunnen worden herzien.&lt;/p&gt;&lt;p&gt;Daarnaast kan de voordruk op investeringen die nog niet of niet geheel zijn verbruikt, worden herzien op grond van art. 15 lid 6 Wet OB 1968 juncto art. 11 t/m 14 Uitvoeringsbeschikking OB 1968.&lt;/p&gt;&lt;p&gt;&lt;span class="italic"&gt;Goedkeuring ‘opgegane’ goederen en diensten&lt;/span&gt;&lt;/p&gt;&lt;p&gt;De wetgever heeft dit vraagstuk onderkend en in het Besluit Omzetbelasting Landbouw een afzonderlijk passage opgenomen[7]. Naast de normale herziening op investeringen stelt de wetgever ter zake van in de productie opgegane, niet meer als zodanig aanwezige goederen en/of diensten: &lt;/p&gt;&lt;blockquote&gt;‘Een bijzonder geval vormen goederen en/of diensten die opgaan in de landbouwproducten. Deze goederen en diensten zijn als zodanig op 1 januari 2018 niet meer aanwezig omdat ze vóór 1 januari 2018 zijn aangewend voor het telen of voortbrengen van landbouwproducten die na die datum zullen worden geleverd. Voorbeelden zijn zaden, meststoffen, dieren bestemd voor de productie van vlees en veevoeder dat aan die dieren is verstrekt. De btw die aan de landbouwer in rekening is gebracht bij de aanschaf van deze goederen en/of diensten komt alsnog voor aftrek in aanmerking wanneer de bedoelde goederen en/of diensten zijn opgegaan in landbouwproducten die belast met btw worden geleverd’. &lt;/blockquote&gt;&lt;p&gt;Concreet betekent dit dat alle voordruk omzetbelasting met betrekking tot leveringen en/of diensten van vóór 31 december 2017 dan wel landbouwproducten die ná 31 december 2017 worden geleverd alsnog uit de administratie van 2017 en in bepaalde gevallen zelfs uit administratie 2016 moeten worden gehaald. In theorie lijkt dit eenvoudig. Echter in de praktijk stelt dit de ondernemer voor de nodige administratieve hoofdbrekens. &lt;/p&gt;&lt;p&gt;Stel een veehouder heeft op 1 januari 2018 40 stuks vleesvee. In 2016 heeft de veehouder 30 stuks en in 2017 25 stuks kalveren aangekocht. Van de 30 stuks die in 2016 zijn gekocht, is in 2017 de helft verkocht. Alle deze dieren hebben voer verbruikt, verder zijn er diverse andere kosten gemaakt waarop voordruk omzetbelasting drukt. Hoe bepaalt de veehouder nu hoeveel voordruk er op 1 januari 2018 op de aanwezige dieren drukt?&lt;/p&gt;&lt;p&gt;&lt;span class="italic"&gt;Categorieën&lt;/span&gt;&lt;/p&gt;&lt;p&gt;Uit een analyse blijkt dat er minimaal vijf categorieën te onderscheiden zijn waarop de herziening omzetbelasting van toepassing is.&lt;/p&gt;&lt;ol&gt;&lt;li class="nummers"&gt;De nog niet verbruikte producten die op 1 januari 2018 in voorraad liggen. Hierbij moet men met name denken aan nog in de voersilo’s aanwezige veevoeders, meststoffen en zaden die in voorraad liggen en/of de nog niet verbruikte diesel in de voorraadtank. &lt;/li&gt;&lt;li class="nummers"&gt;De producten op het land (veldinventaris). Hierbij moet men met name denken aan producten als prei, spruitkool en dergelijke of producten in de boom- of sierteelt die op 31 december 2017 nog als gewas in de grond staan. &lt;/li&gt;&lt;li class="nummers"&gt;Het verbruiksvee zoals het vleesvee, -varkens of –kuikens. &lt;/li&gt;&lt;li class="nummers"&gt;De geoogste landbouw- of fruitteeltproducten die al dan niet bij derden zijn opgeslagen. Denk hierbij aan aardappelen, knolselderij, uien, e.d.&lt;/li&gt;&lt;li class="nummers"&gt;Daarnaast heeft de landbouwer nog te maken met herziening van de voordruk omzetbelasting die drukt op roerende en onroerende bedrijfsmiddelen. In de praktijk gaat het hier doorgaans over machines en werktuigen die een herzieningstermijn kennen van vier jaar na het jaar van ingebruikname respectievelijk bedrijfsgebouwen die een herzieningstermijn kennen van negen jaar na het jaar van ingebruikname.&lt;/li&gt;&lt;/ol&gt;&lt;p&gt;Naar onze mening zou hierbij ook de herziening met betrekking tot de omzetbelasting die drukt op gebruiksvee moeten worden meegenomen. Deze valt volgens de staatssecretaris van Financiën buiten de boot, omdat het vraagstuk over toepassing van herziening van de voordruk op dit bedrijfsmiddel nog onder de rechter ligt.[8] Op dit onderdeel komen we in de volgende paragraaf terug. Dit vraagstuk speelt overigens niet alleen bij gebruiksvee, maar komt ook terug bij de boomopstanden in de fruitteelt en in de aspergeteelt, e.d.&lt;/p&gt;&lt;p&gt;&lt;span class="italic"&gt;Normbedragen&lt;/span&gt;&lt;/p&gt;&lt;p&gt;Met betrekking tot het berekenen van de in de productie opgegane, niet meer als zodanig aanwezige goederen en/of diensten zijn wij van mening dat de wetgever c.q. de Belastingdienst aan een voor de praktijk aanvaardbare praktische oplossing moet meewerken.&lt;/p&gt;&lt;p&gt;Voor het berekenen van de normbedragen c.q. de OB-percentages bij verbruiksvee zou men aan kunnen sluiten bij de landelijke landbouwnormen (IB) zoals deze op 2 januari 2018 voor het jaar 2017 door de Belastingdienst zijn gepubliceerd. Deze normbedragen moeten weliswaar worden geschoond van de doorberekende kosten van onroerende en roerende zaken die onder de herzieningsregeling in de zin van art. 11 t/m 14 uitvoeringsbeschikking OB 1968 vallen, maar zijn uitermate geschikt als uitgangspunt. De samenstellers van deze normbedragen weten exact hoe de opbouw van de normbedragen is vastgesteld en kunnen derhalve aangeven hoeveel voordruk er per dier c.q. landbouwproduct drukt.&lt;/p&gt;&lt;p&gt;Met toepassing van een dergelijke werkwijze ontstaat er een gezamenlijke win-win-win-situatie voor zowel de landbouwer, de accountant als de Belastingdienst. Een ieder weet door deze werkwijze vooraf hoe de herziene btw moet worden berekend, zodat achteraf geen verschil van mening ontstaat en correcties tot een minimum beperkt kunnen blijven. Deze werkwijze zou men zoveel mogelijk door kunnen trekken naar de veldinventaris en nog niet genormeerde landbouwproducten die op 31 december 2017 in opslag liggen. &lt;/p&gt;&lt;p&gt;Bij de bovenstaand geschetste werkwijze resteren alleen de nog niet verbruikte producten die op 31 december 2017 in voorraad liggen. Ten aanzien van deze producten is het relatief eenvoudig om de facturen te lichten en de voordruk btw per eenheid aanwezig product vast te stellen.&lt;/p&gt;&lt;p&gt;Aldus kan bij het samenstellen van de jaarstukken over 2017 vrij eenvoudig worden vastgesteld hoeveel voordruk omzetbelasting er op alle producten drukt, waarna het totaal aan herziene omzetbelasting op aangifte kan worden teruggevraagd.&lt;/p&gt;&lt;p&gt;&lt;span class="italic"&gt;Tijdig verzoek teruggaaf&lt;/span&gt;&lt;/p&gt;&lt;p&gt;Bij deze werkwijze moet echter nog een belangrijk aandachtspunt in ogenschouw worden genomen. De wetgever stelt dat de omzetbelasting die aan de landbouwer in rekening wordt gebracht bij aanschaf van deze goederen en/of diensten alsnog voor aftrek in aanmerking komt, indien de bedoelde goederen en/of diensten zijn opgegaan in landbouwproducten die belast met omzetbelasting worden geleverd. Deze omzetbelasting moet echter uiterlijk worden teruggevraagd zodra de landbouwer de producten voor belaste prestaties gaat gebruiken.[9] Met andere woorden: de landbouwer die in het eerste kwartaal van 2018 vleesvee verkoopt, moet in het eerste kwartaal ook de voordruk omzetbelasting terugvragen met betrekking tot dat vee. Hetzelfde geldt ook voor de geteelde landbouwproducten die zijn opgeslagen of de veldinventaris. &lt;/p&gt;&lt;p&gt;Dit probleem kan worden omzeild door gebruik te maken van de mogelijkheid tot het doen van een jaaraangifte omzetbelasting.[10] Deze mogelijkheid stond tot begin februari 2018 open. Naar wij hebben begrepen is massaal gebruik gemaakt van deze optie. Het doen van een jaaraangifte verschaft de landbouwer de tijd om pas begin 2019 de eerste aangifte omzetbelasting in te dienen.&lt;/p&gt;&lt;p&gt;&lt;span class="italic"&gt;Gebruiksvee&lt;/span&gt;&lt;/p&gt;&lt;p&gt;Naast de herziening van de voordruk omzetbelasting op het zogenoemde verbruiksvee zou er in het kader van het neutraliteitsbeginsel ook een herziening moeten worden toegepast op het gebruiksvee dat als bedrijfsmiddel op 31 december 2017 op de balans is opgenomen.&lt;/p&gt;&lt;p&gt;In casu is het onbegrijpelijk dat de voordruk omzetbelasting die op het gebruiksvee drukt niet aan de ondernemer op verzoek geheel of gedeeltelijk wordt terugbetaald. Dit terwijl de ondernemer vanaf 1 januari 2018 over de geproduceerde melk en aan het einde van het productieproces over de verkoopprijs van het dier wel omzetbelasting moet afdragen. &lt;/p&gt;&lt;p&gt;&lt;span class="italic"&gt;Gerechtshof ’s-Hertogenbosch 19 oktober 2017&lt;/span&gt;&lt;/p&gt;&lt;p&gt;De wetgever vindt steun voor zijn standpunt in de redenering van het Gerechtshof ’s-Hertogenbosch. Het hof stelt dat in het geval er sprake is van productievee (bedrijfsmiddel) er gedurende de opfokfase geen sprake is van vervaardigen en dat alle producten en/of diensten gedurende die periode opgaan in het betreffende bedrijfsmiddel en op 31 december 2017 zijn verbruikt. Derhalve komen deze volgens het hof niet meer voor herziening in aanmerking. In de voornoemde procedure betrof het de omzetbelasting die was begrepen in de op optiedatum aanwezige, zelf voortgebrachte melkkoeien (zogenoemd gebruiksvee). Het hof heeft in tegenstelling tot de rechtbank geoordeeld dat bij de optie om de landbouwregeling niet langer toe te passen deze omzetbelasting niet kan worden herzien.&lt;/p&gt;&lt;p&gt;De redenering die het gerechtshof onder haar motivering voor haar standpunt legt is de volgende.[11]&lt;/p&gt;&lt;p&gt;Het hof stelt voorop dat de werkzaamheden die de melkveehouder heeft (laten) verricht(en) teneinde een kalf tot melkkoe op te fokken, niet tot gevolg kunnen hebben dat er een nieuw vervaardigde roerende zaak wordt opgeleverd. Dieren kunnen immers, gelet op de bijzondere plaats die zij innemen binnen de categorie lichamelijke zaken, niet worden aangemerkt als „materialen’ en het voeren en verzorgen van deze dieren kan ook als dit hen geschikt maakt voor een specifiek gebruik dat in de lijn van een biologisch proces ligt, niet worden beschouwd als de vervaardiging, uit materialen, van een goed dat tevoren niet bestond. Verder is het hof van oordeel dat volgens de in het maatschappelijk verkeer gangbare opvattingen de functie van een melkkoe niet wezenlijk verschilt van de functie van een melkkoe in wording. Dat een melkkoe in staat is melk te geven betreft een nieuwe functie van hetzelfde goed, dat niet zozeer verband houdt met de „materialen’ die daarvóór aan belanghebbende zijn verstrekt, maar het gevolg is van het biologische proces. Het hof sluit voor haar redenering aan bij de uitspraak van Dressuurstal Jespers[12], waarbij de vraag aan de orde werd gesteld of bij het africhten van een paard een nieuw goed wordt vervaardigd.&lt;/p&gt;&lt;p&gt;Het hof ziet zich voor de vraag gesteld op welk tijdstip de opfokkosten door belanghebbende worden gebruikt, of anders gezegd: of art. 15, vierde lid, tweede volzin, van de Wet ook van toepassing is met betrekking tot de omzetbelasting die aan belanghebbende in rekening is gebracht ter zake van de opfokkosten, die na de geboorte van het kalf door belanghebbende zijn afgenomen.&lt;/p&gt;&lt;p&gt;Het hof stelt hierbij voorop dat tot de opfokkosten behorende – door belanghebbende ingekochte - leveringen en diensten prestaties zijn op het gebied van voer en zorg, zonder welke het kalf (uiteindelijk) zou komen te overlijden. Het hof is derhalve van oordeel dat belanghebbende deze prestaties betrekt teneinde het jongvee in goede staat te houden. Dat het voer behulpzaam is in het biologische proces, waarbij een kalf zich ontwikkelt tot melkkoe, heeft naar het oordeel van het Hof niet tot gevolg dat de opfokkosten als zodanig worden betrokken teneinde wijzigingen aan een bedrijfsmiddel aan te brengen. Het hof is op die grond van oordeel dat de melkveehouder de prestaties verbruikt voor de toepassing van art. 15 van de Wet op het moment dat deze aan het jongvee worden toegediend, zodat voor een correctie op de voet van art. 15, vierde lid, tweede volzin, van de Wet geen plaats is. &lt;/p&gt;&lt;p&gt;Het hof overweegt dat de leveringen en diensten die de opfokkosten vormen goederen en/of diensten betreffen die reeds vóór de optiedatum zijn aangewend. Ook staat vast dat een kalf dat tot het jongvee behoort niet kwalificeert als een bedrijfsmiddel, maar dat het wel als zodanig zal kwalificeren als het is uitgegroeid tot melkkoe. Voor wat betreft de goedkeuring onder het kopje ‘In de productie opgegane, niet meer als zodanig aanwezige, goederen en/of diensten’ is het hof van oordeel dat dit onderdeel inderdaad strekt tot het ‘omzetbelasting schoon’ maken van landbouwproducten die na optiedatum worden geleverd. Het kalf dat tot het jongvee behoort, groeit echter uit tot bedrijfsmiddel, dat binnen het bedrijf van belanghebbende zal worden gebruikt en waarop herzieningsregels als bedoeld in art. 15 van de Wet en art. 11 tot en met art. 14a van de Uitvoeringsbeschikking omzetbelasting 1968 (hierna: Uitvoeringsbeschikking OB) van toepassing zullen zijn, en wordt in eerste instantie dus niet door belanghebbende aan een derde geleverd. Derhalve is in dit geval geen sprake van de in de goedkeuring omschreven situatie.&lt;/p&gt;&lt;p&gt;Gezien het feit dat deze casus nog ter beoordeling aan de Hoge Raad voorligt, willen wij in dit stadium niet met tegenargumenten ingaan op de overwegingen van het hof. Wij volstaan met de opmerking dat het opmerkelijk is dat in het geval het jongvee aan een derde wordt geleverd voor het afkalven de voordruk omzetbelasting in de ogen het hof wel kan worden herzien op grond van art. 15 van de Wet, maar dat dit niet het geval is indien het jongvee binnen het eigen bedrijf voor de melkproductie wordt ingezet.&lt;/p&gt;&lt;p&gt;Wij sluiten ons wat dat betreft dan ook graag aan bij de opvatting van de rechtbank[13] die in een dergelijk geval wel ruimte ziet voor een teruggaaf van de omzetbelasting.&lt;/p&gt;&lt;p&gt;Naar onze mening had de wetgever in casu haar eigen verantwoordelijkheid moeten nemen en zich bij de verplichte overgang van de landbouwregeling naar de normale regeling voor de omzetbelasting voor het vraagstuk van de herziening op gebruiksvee niet moeten verschuilen achter het feit dat de vraag bij vrijwillig opteren nog onder de rechter ligt. Onder deze omstandigheid is immers iedere melkveehouder c.q. zeugenhouder die zijn rechten veilig wil stellen genoodzaakt om bezwaar tegen de eigen aangifte aan te tekenen. In mindere mate gaat ditzelfde ook op bij fruittelers en bijvoorbeeld aspergetelers. Ook hier is sprake van een fase waaraan aan de plant nog producten (meststoffen, bestrijdingsmiddelen) en/of diensten worden toegevoegd alvorens deze planten in productie komen.&lt;/p&gt;&lt;p&gt;Het feit dat wij met betrekking tot dit vraagstuk de nadruk leggen op de herziening van omzetbelasting op gebruiksvee vloeit mede voort uit het feit dat de wetgever het niet noodzakelijk heeft geacht om het wetsvoorstel met betrekking tot herziening omzetbelasting op duurzame diensten[14] met enige voortvarendheid af te ronden. &lt;/p&gt;&lt;p&gt;De invoering van dit wetsvoorstel had een groot deel van de onrechtvaardigheid in de overgangsregeling in verband met de afschaffing van de landbouwregeling kunnen wegnemen.&lt;/p&gt;&lt;h3&gt;3. Vervallen post b-13 van tabel I&lt;/h3&gt;&lt;p&gt;Een beperkt aantal posten in tabel I bij de Wet OB 1968 is met ingang van 2018 vervallen. Deze tabelposten hebben betrekking op leveringen en diensten die (nagenoeg) uitsluitend aan landbouwers worden geleverd. Deze posten zijn indertijd om technische redenen in genoemde Tabel I opgenomen. Door een geringe aanpassing van die Tabel I werd indertijd namelijk bereikt dat de gemiddelde voordruk in de landbouw, en daarmee de hoogte van het landbouwforfait, gelijk werd aan het verlaagde btw-tarief. Hiermee werd beoogd mogelijke concurrentieverstoringen weg te nemen bij rechtstreekse leveringen aan particulieren en bij leveringen tussen landbouwers onderling. &lt;/p&gt;&lt;p&gt;Op grond van art. 98 van btw-Richtlijn mocht Nederland het verlaagde tarief toepassen op bepaalde diensten die aan landbouwers (btw-plichtig of landbouwregelaar) worden verricht.[15]&lt;/p&gt;&lt;p&gt;Nu de landbouwregeling is vervallen worden alle agrarische ondernemers zoals veehouders, landbouwers, tuinbouwers en bosbouwers verplicht de normale btw-regeling te gebruiken. Zij krijgen hiermee recht op aftrek van voorbelasting. Hierdoor vervalt de reden van het met het lage tarief belasten van bepaalde diensten door loonwerkers, accountants en instellingen voor keuring en onderzoek verricht ten behoeve van landbouwers. Alleen dit gegeven is voor de wetgever blijkbaar aanleiding geweest om met name post b-13 van tabel I te laten vervallen, want een verplichte koppeling tussen het toepassen van de landbouwregeling (art. 299 btw-richtlijn) en de toepassing van het verlaagde tarief is niet aanwezig in de btw-richtlijn.&lt;/p&gt;&lt;p&gt;&lt;span class="italic"&gt;Vervallen goedkeuringen&lt;/span&gt;&lt;/p&gt;&lt;p&gt;Met het vervallen van de landbouwregeling vervallen ook goedkeuringen die zijn gegeven in het Besluit Omzetbelasting Landbouw van 20 december 2013.[16] Zo werd goedgekeurd dat in alle gevallen waarin sprake is van het beheer van bossen, zonder dat de beheerder daarvoor als ondernemer in de zin van art. 7 van de Wet OB kan worden aangemerkt, die beheerder met betrekking tot het beheer van het desbetreffende bos als bosbouwer wordt aangemerkt. Door deze goedkeuring was het mogelijk dat loonwerkers etc. hun diensten aan bosbouwers in alle gevallen konden belasten met 6% btw. De bosbouwer en andere kleine landbouwers moeten in 2018 beoordelen of zij kunnen worden aangemerkt als ondernemer is de zin van de btw. Tot 1 januari werden zij, als al sprake was van ondernemerschap, geacht gebruik te maken van de landbouwregeling. Bij bosbouwers en onder andere paarden- en schapenhouders is daarover onduidelijkheid ontstaan. &lt;/p&gt;&lt;p&gt;&lt;span class="italic"&gt;Goedkeuring hengstenhouderij&lt;/span&gt;&lt;/p&gt;&lt;p&gt;Een andere vervallen goedkeuring die vragen oproept betreft de goedkeuring dat hengstenhouders voor al hun inseminatiediensten het verlaagde tarief mochten toepassen, ook als de eigenaar van het paard geen landbouwer was. Tot 1 januari werd het standpunt ingenomen dat het sperma opging in de inseminatiedienst. Hierdoor viel het sperma feitelijk onder het lage tarief van de inseminatiedienst. De inseminatiedienst is nu belast met 21% btw. De levering van sperma valt niet in alle gevallen onder het lage tarief. Voor de (melk) veehouderij leidt dit doorgaans niet tot grote problemen. De afnemer is nagenoeg altijd een ondernemer met aftrekrecht. In de hengstenhouderij is het echter de vraag of het te leveren sperma opgaat in de inseminatiedienst. De levering van het sperma overtreft in kostprijs vele﻿ malen de kosten van een inseminatiedienst. De gedachte komt dan op dat de (inseminatie)dienst in een dergelijk geval opgaat in de levering (van het sperma). Is de levering van sperma voor het fokken van paarden belast met 6% of 21%? Mogelijk is het lage tarief alleen van toepassing als het sperma wordt gebruikt voor het fokken van slachtpaarden of voor gebruik in de landbouw. De teksten van post a-4 van tabel I onderdeel b en d luiden: &lt;/p&gt;&lt;blockquote&gt;&lt;span class="italic"&gt;‘b) andere dan de onder a vallende dieren die kennelijk zijn bestemd voor de voortbrenging of de productie van de in post 1 bedoelde voedingsmiddelen of die kennelijk zijn bestemd voor gebruik in de landbouw, alsmede dieren die kennelijk zijn bestemd voor het fokken van die dieren. &lt;/span&gt;d) goederen die kennelijk zijn bestemd voor de voortplanting van de onder a en b vallende dieren;’&lt;/blockquote&gt;&lt;p&gt;Het is de vraag of op basis van deze formulering kan worden geconcludeerd dat sperma gebruikt voor het fokken van sportpaarden, belast kan worden met 6%. Het lage tarief is van toepassing op het fokken van dieren bestemd voor landbouwgebruik en voor de voedselproductie. De goedkeuring om de levering van dekhengsten en fokmerries te belasten met 6% btw betekent niet zonder meer dat de levering van sperma aan eigenaren van fokmerries ook belast is met 6% btw als sport- of hobbydieren worden gefokt. Door het vervallen van de tabelpost kan geen beroep meer worden gedaan op goedkeuringen en beleid naar aanleiding van deze tabelpost. &lt;/p&gt;&lt;p&gt;&lt;span class="italic"&gt;Argumentatie vervallen post b-13&lt;/span&gt;&lt;/p&gt;&lt;p&gt;Het vervallen van post b-13 van Tabel I heeft voor bepaalde groepen zeker nadelige gevolgen. Die hadden naar onze mening voorkomen kunnen worden door de post te handhaven, nu handhaving volgens de btw-richtlijn is toegestaan omdat de in de post opgenomen diensten gewoonlijk aan landbouwers worden verleend. Werden als argumenten voor het intrekken van de landbouwregeling aangevoerd dat de regeling nog slechts door een beperkt aantal landbouwers werd toegepast, dat de reden om de regeling toe te passen, administratieve vereenvoudiging, is achterhaald en dat de regeling niet bijdraagt aan de vergroeningsdoelstellingen van het kabinet naar onze mening geldt dit niet voor het vervallen van Tabel I, post b-13. Bovendien is naar onze mening sprake van inconsequent handelen met het handhaven van de goedkeuring opgenomen in post b-16 van Tabel I. Goedgekeurd wordt dat prestaties die als gevolg van het Stenholmen-arrest vanaf 1 april 2004 aan het algemene btw-tarief zijn onderworpen, vooralsnog belast blijven met het verlaagde tarief. De diensten die onder deze goedkeuring vallen, betreffen het opfokken van dieren, het opkweken van planten, groente, e.d. en het zodanig trainen van een dier dat op basis van het arrest van 17 december 1997 een nieuw goed ontstaat.[17] De goedkeuring ziet eveneens op diensten die normaal gesproken door en aan agrariërs worden verricht.&lt;/p&gt;&lt;h3&gt;4. Slot&lt;/h3&gt;&lt;p&gt;Omdat veel land-, tuin- en bosbouwers al opteerden voor het aangemerkt worden als ‘normale’ ondernemer voor de omzetbelasting, is de impact van de intrekking van de regeling beperkt. Wel is het wat zuur dat juist de kleinere, vaak wat oudere ondernemers zonder bedrijfsopvolger alsnog met de ‘rompslomp’ van de omzetbelastingverplichtingen geconfronteerd worden.&lt;/p&gt;&lt;p&gt;In het kielzog van de intrekking van de regeling zelf vragen de herziening van aftrek en de wijzigingen in de tariefsfeer aandacht. Ook het intrekken van een groot aantal beleidsmatige goedkeuringen roept hier en daar nieuwe onduidelijkheden op.&lt;/p&gt;&lt;p&gt;Met name in de paardensector -die toch al een gecompliceerde positie heeft in de omzetbelasting- doet de intrekking het nodige stof opwaaien.&lt;/p&gt;</content><legacyfootnotes/><footnotes><footnote>1 H. van den Berg RB is specialist omzetbelasting bij Countus accountants + adviseurs, mr. ing. H.J. van den Kerkhof RB is hoofd vaktechniek belastingadvies ABAB Belastingadviseurs en Juristen B.V. en mr. A. Verduijn RB is senior belastingadviseur en Hoofd Vaktechniek Fiscaal Juridisch bij Countus accountants + adviseurs.</footnote><footnote>2 Thans: art. 299 btw-richtlijn.</footnote><footnote>3 Evaluatie van de landbouwregeling in de omzetbelasting, LEI, november 2017, &lt;span class="italic"&gt;Kamerstukken &lt;/span&gt;2008/09, nr. 31 727, nr. 1.</footnote><footnote>4 IBO Agro-, visserij-, en voedselketens, &lt;span class="italic"&gt;Kamerstukken II&lt;/span&gt; 2014/15, nr. 30 991, nr. 25.</footnote><footnote>5 Motie Dijkgraaff, &lt;span class="italic"&gt;Kamerstukken II&lt;/span&gt; 2016/17, 34 550 XIII, nr.101.</footnote><footnote>6 Wetsvoorstel 34 787.</footnote><footnote>7 Besluit Omzetbelasting. Landbouw van 22 december 2017.</footnote><footnote>8 Hof ’s-Hertogenbosch van 19 oktober 2017, nr. 16/00275, ECLI:NL:GHSHE:2017:4577.</footnote><footnote>9 &lt;span class="italic"&gt;Kamerstuk&lt;/span&gt; 34787, 2017/18, nr. 7, nota van wijziging.</footnote><footnote>10 &lt;span class="italic"&gt;Kamerstuk&lt;/span&gt; 34785, 2017/18, nr. 58, Motie van het lid Bruins c.s.</footnote><footnote>11 Hof ’s-Hertogenbosch van 19 oktober 2017, nr. 16/00275, ECLI:NL:GHSHE:2017:4577.</footnote><footnote>12 Beschikking Hof van Justitie van 1 juni 2006, C-233/05, ECLI:EU:C:2006:367.</footnote><footnote>13 Rechtbank Zeeland-West-Brabant van 2 maart 2016, ECLI:NL:RBZWB:2016:1239.</footnote><footnote>14 &lt;span class="italic"&gt;Kamerstuk&lt;/span&gt; 34787, 2017/18, nr. 6. Nota naar aanleiding van het verslag.</footnote><footnote>15 Onderdeel 11 van Bijlage III behorende bij art. 98 btw-richtlijn.</footnote><footnote>16 Besluit van 20 december 2013, nr. BLKB 2013/2253M.</footnote><footnote>17 HR 17 december 1997, nr. 32 593.</footnote></footnotes><auteurs>H. van den Berg RB, mr. ing. H.J. van den Kerkhof RB, mr. A. Verduijn RB</auteurs><published>2018-03-21 14:03:54</published><modified>2018-03-21 16:41:25</modified><editiondate>2018-03-21</editiondate><htmlpath>https://denhollander.info/artikel/14808</htmlpath></article>
</articles></edition>