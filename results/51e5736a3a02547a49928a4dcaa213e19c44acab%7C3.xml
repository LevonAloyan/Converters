<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2011</searchword><id>9305</id><udhid>UDH:TvAR/9305</udhid><titel>Rechtspraak 5646. Family Farmers / Twenterand (TvAR 2011/5646)</titel><searchwords><searchword>TvAR 6/2011</searchword><searchword>TvAR 2011/5646</searchword><searchword>UDH:TvAR/9305</searchword></searchwords><attachments><attachment><name>TvAR2011_06_09_Rechtspraak_5646.pdf</name><extention>pdf</extention><url>https://denhollander.info/download/8154/ci</url></attachment></attachments><inleiding>Wijzigingsbevoegdheid bestemmingsplan. Reconstructieplan. Megastal.&#13;
[Algemene wet bestuursrecht, art. 7.12]&#13;
De enkele reden dat er nog geen beleid van de raad is en dat zoals ter zitting naar voren is gekomen, de raad nog niet wist hoe het toekomstige beleid in algemene zin zou komen te luiden, is naar het oordeel van de Afdeling onvoldoende om niet over te gaan tot een inhoudelijke beoordeling van de verzoeken van appellant tot gebruikmaking van de wijzi­gingsbevoegdheid in het bestemmingsplan.&#13;
Met noot D.W. Bruil&#13;
</inleiding><content>1. Procesverloop&#13;
Bij onderscheiden besluiten van 1 december 2008 heeft het college van burgemeester en wethouders van Twenterand de verzoeken van Family Farmers om een wijzigingsplan vast te stellen ten behoeve van de vestiging van respectievelijk een vleesvarkensstal op een perceel aan de Fortwijk, kadas­traal bekend Vroomshoop sectie K, nr. 385, en een nertsen­fokkerij op een perceel aan de Hammerdijk, kadastraal be­kend Vroomshoop, sectie K, nr. 164, afgewezen.&#13;
Bij onderscheiden besluiten van 26 mei 2009, heeft het col­lege de door Family Farmers hiertegen gemaakte bezwaren ongegrond verklaard.&#13;
Tegen deze besluiten heeft Family Farmers bij brief, bij de Raad van State ingekomen op 6 juli 2009, beroep ingesteld.&#13;
Het college heeft een verweerschrift ingediend.&#13;
De Afdeling heeft de zaken ter zitting behandeld op 12 no­vember 2010, waar Family Farmers, vertegenwoordigd door haar [directeur] en bijgestaan door mr. J. van Groningen, ad­vocaat te Middelharnis en het college, vertegenwoordigd door E. Nijhuis, G. Rozendaal en J. van Beesten, allen werk­zaam bij de gemeente, zijn verschenen.&#13;
2. Overwegingen&#13;
2.1. Aan de gronden aan de Fortwijk en de Hammerdijk waarop het verzoek van Family Farmers tot aanwijzen van een agrarisch bouwperceel betrekking heeft, is in het be­stemmingsplan “Buitengebied, herziening 2005” de bestem­ming “Agrarisch gebied” toegekend. Ter plaatse is niet voor­zien in agrarisch bouwvlakken.&#13;
2.2. Ingevolge artikel 9.5.1, onder c, van de voorschriften van het bestemmingsplan “Buitengebied, herziening 2005”, voor zover hier van belang, kan het college van burgemees­ter en wethouders de plankaart wijzigen ten aanzien van de gronden met de bestemming “agrarisch gebied”, waarbij de vestiging van een nieuw agrarisch bouwvlak mogelijk wordt gemaakt, mits wordt voldaan aan de volgende voorwaarden:&#13;
1. vestiging van intensieve veehouderij is enkel toegestaan binnen het op de kaart “beschrijving in hoofdlijnen” aange­geven “landbouwontwikkelingsgebied”;&#13;
2. er dient sprake te zijn van een duurzaam en volwaardig agrarisch bedrijf;&#13;
(...)&#13;
8. het bouwperceel dient landschappelijk te worden inge­past door:&#13;
- een afgewogen locatiekeuze waarbij rekening wordt ge­houden met verspreid aanwezige natuur- en landschaps­waarden, cultureel erfgoed en archeologische waarden:&#13;
- de aanleg van een streekeigen erfbeplanting&#13;
(...).&#13;
Niet in geschil is dat beide percelen waarop de verzoeken om toepassing van de wijzigingsbevoegdheid betrekking hebben, in een gebied liggen dat in het reconstructieplan Salland-Twente als landbouwontwikkelingsgebied is aange­wezen.&#13;
2.3. Family Farmers voert aan dat het college het doel van de Reconstructiewet frustreert door geen intensieve veehou­derij mogelijk te maken in een landbouwontwikkelingsge­bied. Voorts heeft het college volgens Family Farmers de bestreden besluiten ten onrechte niet gebaseerd op een ruim­telijke afweging en heeft het ten onrechte als motivering aan deze besluiten ten grondslag gelegd dat een nog op te stel­len bestemmingsplan dan wel nog te formuleren beleid aan een inhoudelijke planologische beoordeling dan wel het toe­passen van de wijzigingsbevoegdheid in de weg staat. Fa­mily Farmers meent aan de wijzigingsvoorwaarden te vol­doen en door het opnemen van de wijzigingsbevoegdheid in het geldende bestemmingsplan is bij haar het gerechtvaar­digde vertrouwen gewekt dat nieuwvestiging van de inten­sieve veehouderijen in het landbouwontwikkelingsgebied Fortwijk mogelijk is. Door thans ieder initiatief te weigeren &#13;
handelt het college volgens haar in strijd met de in het be­stemmingsplan opgenomen bevoegdheid ter plaatse een in­tensieve veehouderij toe te staan. Tot slot heeft Family Far­mers aangevoerd dat het college haar in de gelegenheid had moeten stellen om een landschapsinpassingsplan over te leg­gen alvorens het verzoek af te wijzen.&#13;
2.4. Het college heeft de verzoeken van Family Farmers om toepassing van de wijzigingsbevoegdheid afgewezen van­wege de onzekere planologische ontwikkelingen binnen de gemeente. Volgens het college kan het zich in redelijkheid op het standpunt stellen dat het geen medewerking verleent aan de plannen van Family Farmers, zolang er nog geen de­finitieve besluitvorming door de raad heeft plaatsgevon­den over de nieuwvestiging van intensieve veehouderijen in het betreffende gebied. Indien deze ontwikkelingen planolo­gisch aanvaardbaar worden geacht, staat het Family Farmers vrij om een nieuwe aanvraag in te dienen, aldus het colle­ge. Voorts heeft het college de verzoeken afgewezen, omdat niet is voldaan aan de voorwaarde dat een plan voor de land­schappelijke inpasbaarheid dient te worden overgelegd. Het college heeft ter zitting nog gesteld dat de planning er op is gericht om het bestemmingsplan met het daarbij behorende beleid in november 2011 door de raad te laten vaststellen.&#13;
2.5. In paragraaf 5.6 van het reconstructieplan is het volgen­de vermeld ten aanzien van nieuwe intensieve veehouderij­en:&#13;
“Voor ieder initiatief voor vestiging is een beleidsafwe­ging noodzakelijk en zullen de vereiste wettelijke procedu­res moeten worden gevolgd. (...) Bij de afweging wordt re­kening gehouden met de aanwezige functies. Aspecten die volgens bestaand beleid van belang zijn bij nieuwvestiging, zijn: (...)&#13;
- bij inpassing rekening houden met de structuur van het landschap, cultureel erfgoed en archeologische waarden;&#13;
- opstellen plan voor landschappelijke inpassing (...).&#13;
2.6. De Afdeling overweegt dat Family Farmers niet heeft gevraagd om in afwijking van het geldende bestemmings­plan vooruit te lopen op mogelijke toekomstige ontwikke­lingen, zoals aan de orde was in de uitspraken van de Afde­ling waarop het college zich in de bestreden besluiten en ter zitting heeft beroepen, maar om toepassing te geven aan de wijzigingsbevoegdheid, zoals die reeds in het voor de per­celen geldende bestemmingsplan is opgenomen. Het colle­ge kan op zichzelf toekomstig beleid van de raad dan wel een op handen zijnd nieuw bestemmingsplan betrekken bij de vraag of toepassing wordt gegeven aan een wijzigingsbe­voegdheid, mits dit deugdelijk is gemotiveerd. In dit geval geven de bestreden besluiten er evenwel geen blijk van dat inzichtelijk is wat dit toekomstige beleid zal zijn dan wel dat enige indicatie kan worden gegeven wat de raad voor ogen heeft met het gebied waarin de percelen liggen en waarom dit beleid zich niet zou verhouden met de verzoeken van Fa­mily Farmers. De enkele reden dat er nog geen beleid van de raad is en dat zoals ter zitting naar voren is gekomen, de raad nog niet wist hoe het toekomstige beleid in algemene zin zou komen te luiden, is naar het oordeel van de Afdeling onvoldoende om niet over te gaan tot een inhoudelijke be­oordeling van de verzoeken van Family Farmers. Voorts valt gelet op de wijzigingsvoorwaarden niet in te zien waarom de aanvraag eerst kan worden beoordeeld indien een land­schapsinpassingsplan is overgelegd.&#13;
2.7. In hetgeen Family Farmers heeft aangevoerd ziet de Af­deling aanleiding voor het oordeel dat de bestreden besluiten niet berusten op een deugdelijke motivering. De beroepen zijn gegrond. De bestreden besluiten dienen wegens strijd met artikel 7:12 van de Algemene wet bestuursrecht te wor­den vernietigd.&#13;
2.8. De bestreden besluiten dienen te worden vernietigd.&#13;
2.9. Het college dient op na te melden wijze tot vergoeding van de proceskosten te worden veroordeeld.&#13;
3. Beslissing&#13;
De Afdeling bestuursrechtspraak van de Raad van State&#13;
Recht doende in naam der Koningin:&#13;
I. verklaart de beroepen gegrond;&#13;
II. vernietigt de besluiten van het college van burgemeester en wethouders van Twenterand van 26 mei 2009,&#13;
III. veroordeelt het college van burgemeester en wethouders van Twenterand tot vergoeding van bij de besloten vennoot­schap met beperkte aansprakelijkheid Family Farmers B.V. in verband met de behandeling van de beroepen opgeko­men proceskosten tot een bedrag van € 874,00 (zegge: acht­honderdvierenzeventig euro), geheel toe te rekenen aan door een derde beroepsmatig verleende rechtsbijstand;&#13;
IV. gelast dat het college van burgemeester en wethouders van Twenterand aan de besloten vennootschap met beperk­te aansprakelijkheid Family Farmers B.V. het door haar voor de behandeling van de beroepen betaalde griffierecht ten be­drage van € 594,00 (zegge: vijfhonderdvierennegentig euro) vergoedt.&#13;
Noot&#13;
De gemeente Twenterand wenste aanvankelijk het Recon­structieplan Salland-Twente, waarin landbouwontwikke­lingsgebieden waren aangewezen, loyaal uit te voeren en stelde een bestemmingsplan vast waarin via een wijzigings­bevoegdheid van B&amp;W nieuwbouwlocaties voor intensie­ve veehouderijen konden worden gerealiseerd. Door maat­schappelijke druk en gewijzigde politieke omstandigheden is men er in de gemeente anders over gaan denken. Appel­lant had intussen al wel een aanvraag ingediend voor zo’n nieuw bedrijf. De gemeente honoreerde deze aanvraag niet met een verwijzing naar nieuw beleid dat nog moet worden vormgegeven. De Afdeling acht de weigering onvoldoen­de gemotiveerd. Er zou tenminste enig inzicht in dat nieuwe beleid moeten zijn. Intussen heeft de gemeente een vooront­werp-bestemmingsplan naar buiten gebracht, waarin nieuw­vestiging geheel is uitgesloten. In het door deze uitspraak noodzakelijk geworden nieuwe besluit wordt de aanvraag opnieuw afgewezen. Het zal interessant zijn te vernemen hoe de Raad van State oordeelt over deze nieuwe afwijzing, maar het meest interessante punt komt waarschijnlijk nog la­ter aan de orde: hoe vergaat het een bestemmingsplan dat in landbouwontwikkelingsgebieden nieuwvestiging uitsluit?&#13;
D.W. Bruil&#13;
</content><legacyfootnotes/><footnotes><footnote/></footnotes><auteurs>mr. J.A.W. Scholten-Hinloopen, voorzitter, en mr. P.B.M.J. van der Beek-Gillessen en mr. Th.C. van Sloten)</auteurs><published>2011-06-01 00:00:00</published><modified>2011-06-01 00:00:00</modified><editiondate>2011-06-01</editiondate><htmlpath>https://denhollander.info/artikel/9305</htmlpath></article>
</articles></edition>