<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2015</searchword><id>11905</id><udhid>UDH:TvAR/11905</udhid><titel>Jacht, beheer en schadebestrijding in de Wet natuurbescherming</titel><searchwords><searchword>TvAR 3/2015</searchword><searchword>UDH:TvAR/11905</searchword></searchwords><attachments><attachment><name>17270.pdf</name><extention>pdf</extention><url>https://denhollander.info/download/17270/ci</url></attachment></attachments><inleiding/><content>&lt;p&gt;Op 18 juni 2014 stuurde staatssecretaris Dijksma het aangepaste voorstel voor de Wet natuurbescherming[1] naar de Tweede Kamer. Deze nieuwe wet voegt de Flora- en faunawet (hierna: Ffw), de Natuurbeschermingswet 1998 en de Boswet samen tot één geheel. Inmiddels is er een schriftelijke vragenronde geweest in de vaste commissie voor Economische zaken en zijn de eerste moties ingediend. Hoewel er wellicht nog wel enige tijd zal verstrijken voordat de nieuwe wet in werking treedt, is een blik in de (nabije) toekomst toch interessant. Deze bijdrage beoogt inzicht te geven in de voor jacht, beheer en schadebestrijding relevante veranderingen die het wetsvoorstel met zich meebrengt. Gepoogd is om de meest ingrijpende veranderingen voor het voetlicht te brengen, niet om tot in de details volledig te zijn waar het de wijzigingen ten opzichte van de huidige wetgeving betreft.&lt;/p&gt;&lt;p&gt;In dit artikel worden allereerst de huidige instrumenten als uitgangspunt gehanteerd. Zo wordt er voor de jacht (art. 31 e.v. Ffw), de vrijstelling (art. 65 Ffw), de aanwijzing (art. 67 Ffw) en de ontheffing (art. 68 Ffw) in beeld gebracht wat het wetsvoorstel in grote lijnen voor veranderingen met zich meebrengt. Daarnaast zal kort worden ingegaan op veranderingen van procedurele en financiële aard.&lt;/p&gt;&lt;h3&gt;Jacht&lt;/h3&gt;&lt;p&gt;Onder de huidige wetgeving is de jacht redelijk ‘vrijblijvend’ geregeld, met wel de nodige verantwoordelijkheid voor de jachthouder. De jachthouder mag de in de wet genoemde 6 wildsoorten (konijn, haas, fazant, wilde eend, houtduif en patrijs) bejagen binnen de geopende jachtperiode, waarbij geldt dat de jacht op de patrijs niet is geopend. Hierbij is de jachthouder voor wat betreft de wijze van beheer in feite slechts gebonden aan hetgeen is neergelegd in art. 37 lid 1 Ffw: ‘De jachthouder is verplicht datgene te doen wat een goed jachthouder betaamt om een redelijke stand van het in zijn jachtveld aanwezige wild te handhaven dan wel, bij het ontbreken daarvan, te bereiken en om schade door in zijn jachtveld aanwezig wild te voorkomen.’ Er is voor gekozen om het begrip ‘goed jachthouder’ niet bij AmvB nader in te vullen, hoewel dat wel had gekund op grond van art. 48 Ffw. Wel hanteert de Koninklijke Jagersvereniging de zogenoemde weidelijkheidsregels waaraan de jager geacht wordt zich te houden[2], maar deze ‘ongeschreven regels’ spelen juridisch gezien hooguit slechts een rol in een procedure met betrekking tot het intrekken van een jachtakte door de korpschef van politie op grond van art. 41 lid 2 sub b[3], naar aanleiding van bepaalde feitelijke gedragingen. Als het gaat om de wijze van wildbeheer, en de keuzes die daarbij moeten worden gemaakt, is het dus in eerste instantie aan de jachthouder om te beoordelen wat er precies van hem verwacht wordt. Meer concreet kan de jachthouder zelf bepalen wat een ‘redelijke wildstand’ is.&lt;/p&gt;&lt;p&gt;Het wetsvoorstel brengt hier enige verandering in. De verplichting om te doen ‘wat een goed jachthouder betaamt’ blijft bestaan (art. 3.18 van het wetsvoorstel), maar jacht mag voortaan nog slechts plaatsvinden op basis van een faunabeheerplan, waarin per diersoort een afschotplan is opgenomen en waaruit dus ook zal moeten blijken wat er gedaan moet worden voor het bereiken van een redelijke wildstand. Mocht er wildschade ontstaan - waarvoor de jachthouder net als in de huidige situatie aansprakelijk kan worden gesteld – dan zal het afschotplan als toetssteen dienen om te beoordelen of de betreffende jachthouder zich als goed jachthouder heeft gedragen en in hoeverre hij daadwerkelijk aansprakelijk is.[4]&lt;/p&gt;&lt;p&gt;Het faunabeheerplan (voorgesteld art. 3.12) wordt volgens het wetsvoorstel vastgesteld door de faunabeheereenheid en goedgekeurd door gedeputeerde staten. De faunabeheereenheid moet de binnen haar werkgebied werkzame wildbeheereenheden &lt;span class="Cursief"&gt;horen&lt;/span&gt; over de inhoud van het faunabeheerplan, voordat het kan worden vastgesteld. Provinciale staten hebben ook een rol: zij dienen bij verordening regels vast te stellen waaraan zowel de faunabeheereenheden als de faunabeheerplannen dienen te voldoen. In het voorgestelde art. 3.13 vinden we de verplichting voor jachthouders met een jachtakte om zich aan te sluiten bij een wildbeheereenheid. Hetzelfde artikel regelt dat provinciale staten ook voor de wildbeheereenheden bij verordening regels moeten vaststellen, waarbij overigens ook kan worden vastgesteld in welke gevallen het verplichte lidmaatschap voor jachthouders niet geldt.&lt;/p&gt;&lt;p&gt;We zien dus een verschuiving van relatieve vrijheid en verantwoordelijkheid voor de jachthouder, in de richting van een veel meer gereguleerde vorm van jacht. Een beweging vanuit de huidige situatie waarin de individuele jachthouder zelf zijn beheer bepaalt, naar een situatie waarbij men zich op vier niveaus (wildbeheereenheid, faunabeheereenheid, gedeputeerde staten en provinciale staten, met elk het bijbehorend abstractieniveau) zal gaan mengen in de wijze waarop het wild wordt beheerd. Zonder hierover een waardeoordeel uit te willen spreken, is dit toch een opmerkelijke ontwikkeling in een tijd waarin op andere terreinen (binnen het omgevingsrecht) juist een verschuiving waarneembaar is in de richting van algemene regels, meer verantwoordelijkheid voor de initiatiefnemer en de nadruk op handhaving achteraf.&lt;/p&gt;&lt;h3&gt;Ontheffing en vrijstelling&lt;/h3&gt;&lt;p&gt;De huidige mogelijkheid tot het verlenen van een vrijstelling (art. 65 Ffw) kent een landelijke en een provinciale variant. De landelijke vrijstelling is een bevoegdheid voor de Minister om bij Algemene Maatregel van Bestuur soorten aan te wijzen die ter voorkoming van schade door de grondgebruiker mogen worden bestreden. Op dit moment geldt een landelijke vrijstelling voor de soorten konijn, houtduif, zwarte kraai, kauw, vos en Canadese gans.[5] De mogelijkheid tot het verlenen van een provinciale vrijstelling houdt in dat provinciale staten bij verordening vrijstelling mogen verlenen voor het bestrijden van schadeveroorzakende soorten, waarbij de keuze beperkt is tot de soorten welke door de minister zijn geselecteerd.[6] Het bestrijden van schadeveroorzakende soorten, ook wel schadebestrijding genoemd, is (in tegenstelling tot de jacht) het recht van de grondgebruiker, niet van de jachthouder. Wel wordt de jachthouder (of een andere jachtaktehouder) door de grondgebruiker vaak ingeschakeld om de schadebestrijding ter hand te nemen.&lt;/p&gt;&lt;p&gt;De ontheffing ex art. 68 Ffw is in de huidige praktijk een belangrijk en veelgebruikt instrument, waar ook relatief veel jurisprudentie over is. In de huidige regelgeving kan er via één artikel voor alle beschermde inheemse diersoorten ontheffing worden verleend. Tevens kan er via één artikel vrijstelling worden verleend. Dit verandert echter in het wetsvoorstel.&lt;/p&gt;&lt;p&gt;In de paragrafen 3.1 tot en met 3.3 van het voorstel vinden we drie verschillende beschermingsregimes, respectievelijk getiteld ‘Beschermingsregime soorten Vogelrichtlijn’, ‘Beschermingsregime soorten Habitatrichtlijn’ en ‘Beschermingsregime andere soorten’. In deze paragrafen is per soortcategorie aangegeven wat het beschermingsregime is en op welke wijze van de bijbehorende verbodsbepalingen ontheffing of vrijstelling kan worden verleend.&lt;/p&gt;&lt;h3&gt;Vogels&lt;/h3&gt;&lt;p&gt;Het beschermingsregime voor beschermde inheemse vogels vinden we in paragraaf 3.1 van het wetsvoorstel. Een grote verandering ten opzichte van de Ffw vinden we in de formulering van de verbodsbepalingen. Waar het onder de Ffw nog zonder meer verboden is om vogels onder meer te doden, te vangen of hun nesten te vernielen, is daar in het wetsvoorstel het opzetcriterium toegevoegd: ‘het is verboden opzettelijk (…) vogels (…) te doden of te vangen’ (art. 3.1 lid 1) en ‘het is verboden opzettelijk nesten, rustplaatsen en eieren van vogels (…) te vernielen of te beschadigen’ (lid 2). Daarnaast is in het vierde lid van het voorgestelde art. 3.1 een verbod op het opzettelijk storen van vogels opgenomen (net als in de Ffw), maar dit verbod is niet van toepassing indien de storing niet van wezenlijke invloed is op de staat van instandhouding van de desbetreffende vogelsoort (voorgesteld art. 3.1 lid 5). Het beschermingsregime voor vogels is hiermee meer in lijn gebracht met de bepalingen uit de Vogelrichtlijn, maar de reikwijdte van de verbodsbepalingen is dus ook behoorlijk ingeperkt. Voor de agrarische sector betekent dit in ieder geval dat algemeen voorkomende soorten (bijvoorbeeld grauwe ganzen) zonder vrijstelling of ontheffing verjaagd kunnen worden van agrarische percelen. Ook het per ongeluk vernielen van een nest (bijvoorbeeld doordat men er overheen rijdt) is niet langer verboden.&lt;/p&gt;&lt;p&gt;Van de verbodsbepalingen kan door gedeputeerde staten ontheffing worden verleend (voorgesteld art. 3.3 lid 1) maar ook kan door provinciale staten vrijstelling worden verleend op grond van art. 3.3 lid 2. Het is aan de provincie om te bepalen of een vrijstelling of ontheffing het meest geëigende instrument is, zo valt op te maken uit de reactie van de staatssecretaris[7]. Wel kan uit de redactie van onder andere de voorgestelde art. 3.14 en 3.15 worden opgemaakt dat het instrument van de vrijstelling (met name) bedoeld is om schadeveroorzakende soorten op of nabij de schadelocatie te bestrijden, terwijl de ontheffing veel meer bedoeld is om de populaties van schadeveroorzakende soorten te beheren. De hiërarchie tussen vrijstelling en ontheffing, zoals we die kennen uit de Ffw[8], verdwijnt in het wetsvoorstel.&lt;/p&gt;&lt;p&gt;Voor het verlenen van een ontheffing of vrijstelling voor vogels gelden dezelfde voorwaarden:&lt;/p&gt;&lt;p&gt;– &lt;/p&gt;&lt;ul&gt;&lt;li class="Opsomming_Num"&gt;  er bestaat geen andere bevredigende oplossing;&lt;/li&gt;&lt;li class="Opsomming_Num"&gt;ontheffing of vrijstelling is nodig:&lt;/li&gt;&lt;li class="Opsomming_Num"&gt;in het belang van de volksgezondheid of de openbare veiligheid;&lt;/li&gt;&lt;li class="Opsomming_Num"&gt;in het belang van de veiligheid van het luchtverkeer;&lt;/li&gt;&lt;li class="Opsomming_Num"&gt;ter voorkoming van belangrijke schade aan gewassen, vee, bossen, visserij of wateren;&lt;/li&gt;&lt;li class="Opsomming_Num"&gt;ter bescherming van flora of fauna;&lt;/li&gt;&lt;li class="Opsomming_Num"&gt;voor onderzoek of onderwijs, het uitzetten of herinvoeren van soorten, of voor de daarmee samenhangende teelt, of&lt;/li&gt;&lt;li class="Opsomming_Num"&gt;om het vangen, het onder zich hebben of elke andere wijze van verstandig gebruik van bepaalde vogels in kleine hoeveelheden selectief en onder strikt gecontroleerde omstandigheden toe te staan;&lt;/li&gt;&lt;li class="Opsomming_Num"&gt;de maatregelen leiden niet tot verslechtering van de staat         	    van instandhouding van de desbetreffende soort.&lt;/li&gt;&lt;/ul&gt;&lt;p&gt;–  &lt;/p&gt;&lt;p&gt;6.      &lt;/p&gt;&lt;p&gt;–  &lt;/p&gt;&lt;p&gt;Opmerkelijk verschil met de huidige situatie is dat het kennelijk mogelijk moet worden om voor alle beschermde inheemse vogelsoorten zowel ontheffing als vrijstelling te kunnen verlenen, hoewel het oorspronkelijk de bedoeling lijkt te zijn geweest om de mogelijkheid van het verlenen van vrijstelling door provinciale staten te beperken tot de soorten die bij AmvB worden aangewezen.[9] Hierover meer in de paragraaf over de vrijstelling voor schadebestrijding. Qua belangen geldt dat er in het wetsvoorstel twee belangen zijn toegevoegd (hierboven weergegeven en genummerd 5 en 6), maar deze twee belangen zullen voor beheer of schadebestrijding niet of nauwelijks een rol spelen. Tevens moeten op grond van het voorgestelde art. 3.3 lid 5 in het besluit tot ontheffing of vrijstelling voorschriften worden opgenomen met betrekking tot de middelen, installaties of methoden voor het vangen of doden, waarbij men beperkt is tot die middelen, installaties of methoden die bij algemene maatregel van bestuur aangewezen zijn. Hiermee lijkt men tegemoet te komen aan het bepaalde in art. 9 lid 2 Vogelrichtlijn en de uitleg die daaraan gegeven wordt door de Afdeling bestuursrechtspraak van de Raad van State.[10]&lt;/p&gt;&lt;h3&gt;Habitatrichtlijnsoorten&lt;/h3&gt;&lt;p&gt;Paragraaf 3.2 van het wetsvoorstel is getiteld ‘Beschermingsregime soorten Habitatrichtlijn’. Blijkens het voorgestelde art. 3.5 lid 1 heeft deze paragraaf betrekking op in het wild levende dieren van soorten, genoemd in bijlage IV, onderdeel a, bij de Habitatrichtlijn, bijlage II bij het Verdrag van Bern of bijlage I bij het Verdrag van Bonn.[11] Voor deze soorten is in de verbodsomschrijving ook zoveel mogelijk het woord ‘opzettelijk’ ingevoegd. Zo geldt een verbod op het opzettelijk vangen, doden en verstoren en een verbod op het opzettelijk vernielen of rapen van eieren. Het is daarentegen verboden om voortplantingsplaatsen of rustplaatsen van genoemde dieren te beschadigen of vernielen, ook als dat niet opzettelijk gebeurt.&lt;/p&gt;&lt;p&gt;Ook van de verbodsbepalingen aangaande de ‘Habitatrichtlijnsoorten’ kan zowel vrijstelling (door provinciale staten) als ontheffing (door gedeputeerde staten) worden verleend (art. 3.8 van het wetsvoorstel). Voor zowel vrijstelling als ontheffing gelden de volgende voorwaarden:&lt;/p&gt;&lt;p&gt;–  &lt;/p&gt;&lt;ul&gt;&lt;li class="Opsomming_Num"&gt;er bestaat geen andere bevredigende oplossing;&lt;/li&gt;&lt;li class="Opsomming_Num"&gt;ontheffing of vrijstelling is nodig:&lt;/li&gt;&lt;li class="Opsomming_Num"&gt;in het belang van de bescherming van de wilde flora of fauna, of in het belang van de instandhouding van de natuurlijke habitats;&lt;/li&gt;&lt;li class="Opsomming_Num"&gt;ter voorkoming van ernstige schade aan met name de gewassen, veehouderijen, bossen, visgronden, wateren of andere vormen van eigendom;&lt;/li&gt;&lt;li class="Opsomming_Num"&gt;in het belang van de volksgezondheid, de openbare veiligheid of andere dwingende redenen van groot openbaar belang, met inbegrip van redenen van sociale of economische aard en met inbegrip van voor het milieu wezenlijke gunstige effecten;&lt;/li&gt;&lt;li class="Opsomming_Num"&gt;voor onderzoek etc.;&lt;/li&gt;&lt;li class="Opsomming_Num"&gt;voor het ‘onder zich hebben’&lt;/li&gt;&lt;li class="Opsomming_Num"&gt;er wordt geen afbreuk gedaan aan het streven de populaties van de betrokken soort in hun natuurlijke verspreidingsgebied in een gunstige staat van instandhouding te laten voortbestaan.&lt;/li&gt;&lt;/ul&gt;&lt;p&gt;–  &lt;/p&gt;&lt;p&gt;–  &lt;/p&gt;&lt;p&gt;Ten opzichte van de huidige belangen op grond waarvan een ontheffing voor schadebestrijding kan worden verleend, vallen een aantal zaken op. Ten eerste is niet langer het voorkomen van schade aan flora en fauna een belang, maar de bescherming van flora en fauna. In hoeverre dit daadwerkelijk een verschil is met de huidige praktijk, zal uiteraard moeten blijken maar het lijkt de onderbouwing van maatregelen eenvoudiger te maken. Daarnaast kan op grond van het wetsvoorstel ontheffing dan wel vrijstelling worden verleend voor het bestrijden van ernstige schade aan vrijwel alle vormen van eigendom. Dit is een belangrijke uitbreiding van de huidige belangen waarbij ‘andere vormen van eigendom’ niet zijn genoemd. Een andere belangrijke wijziging is de toevoeging dat bestrijding kan plaatsvinden vanwege dwingende redenen van groot openbaar belang. Het onderbouwen van een ontheffing wordt - gelet op het vorenstaande - zeker eenvoudiger.&lt;/p&gt;&lt;h3&gt;Andere beschermde soorten&lt;/h3&gt;&lt;p&gt;Naast vogels en ‘Habitatrichtlijnsoorten’ kent het wetsvoorstel nog een derde categorie soorten met een eigen beschermingsregime. Deze vinden we in paragraaf 3.3 van het voorstel, het ‘Beschermingsregime andere soorten’. Deze soorten zijn terug te vinden in de Bijlage bij het wetsvoorstel, onderdeel A. Hierin staan (naast een aantal andere soorten) ook voor de schadebestrijding relevante soorten als damhert, edelhert, haas, konijn, ree, vos en wild zwijn. Voor de soorten uit deze categorie geldt een verbod op het opzettelijk vangen of doden en een verbod op het opzettelijk beschadigen of vernielen van de vaste voortplantingsplaatsen of rustplaatsen. Er is geen sprake van een verbod op (ver)storen. Voor het verlenen van een vrijstelling of ontheffing van voornoemde verboden gelden op grond van het voorgestelde art. 3.10 lid 2 dezelfde voorwaarden als hiervoor omschreven bij de paragraaf over ‘habitatrichtlijnsoorten’, met als aanvulling daarop dat de noodzaak voor een vrijstelling of ontheffing ook verband kan houden met onder meer ruimtelijke inrichting van gebieden, schade of overlast, beperking van de populatie vanwege schade of draagkracht, de voorkoming of bestrijding van onnodig lijden, bestendig beheer in de land- en bosbouw, onderhoud aan infrastructuur en het algemeen belang. Kortom, voor de categorie van de andere beschermde soorten kent het wetsvoorstel meer dan voldoende gronden om in vrijwel iedere situatie vrijstelling of ontheffing te verlenen.&lt;/p&gt;&lt;h3&gt;Aanvullende regels schadebestrijding en faunabeheer&lt;/h3&gt;&lt;p&gt;De hiervoor besproken paragrafen 3.1 tot en met 3.3 uit het wetsvoorstel lijken een volledig beeld te geven van de verschillende beschermingsregimes en de bijbehorende mogelijkheden qua vrijstelling en/of ontheffing. Bovendien bevatten de verschillende artikelen grondslagen op basis waarvan ontheffingen en vrijstellingen kunnen worden verleend. Het lijkt dan ook een afgerond en op zichzelfstaand geheel. In paragraaf 3.4 van het voorstel, getiteld ‘Schadebestrijding en faunabeheer’, vinden we echter nog een aantal bepalingen inzake schadebestrijding en faunabeheer. Deze bepalingen bevatten beperkingen ten opzichte van de hiervoor besproken mogelijkheden tot het verlenen van vrijstellingen en ontheffingen, bedoeld voor specifieke typen van ontheffing en vrijstelling. Het gaat dan met name om de vrijstelling voor schadebestrijding (zonder het oogmerk van beheer) en de ontheffing voor het beheren van populaties.&lt;/p&gt;&lt;h3&gt;Faunabeheerplan&lt;/h3&gt;&lt;p&gt;Allereerst is daar het voorgestelde art. 3.12 lid 1: ‘De bestrijding van schadeveroorzakende dieren, de uitvoering van het beheer van populaties van in het wild levende dieren en de uitoefening van de jacht geschieden uitsluitend overeenkomstig een faunabeheerplan, opgesteld door de faunabeheereenheid in wier werkgebied de handelingen worden verricht.’ Alle vrijstellingen en ontheffingen voor beheer en schadebestrijding zullen in beginsel dus moeten corresponderen met het faunabeheerplan. Hiermee wordt de mogelijkheid om op basis van een vrijstelling schadeveroorzakende dieren te bestrijden, ernstig beperkt. Men is hierbij namelijk in de uitvoering afhankelijk van de inhoud van het door de faunabeheereenheid vastgestelde faunabeheerplan. Voor het verlenen van een ontheffing biedt het wetsvoorstel een mogelijkheid om te handelen zonder faunabeheerplan (dit wordt later besproken), maar voor de vrijstelling is die ‘ontsnappingsmogelijkheid’ niet opgenomen.&lt;/p&gt;&lt;h3&gt;Ontheffing populatiebeheer&lt;/h3&gt;&lt;p&gt;Art. 3.15 uit het wetsvoorstel betreft een regeling voor een specifiek type ontheffing, namelijk de ontheffing voor de ‘beperking van de omvang van een populatie’ van een soort uit één van de drie eerder besproken categorieën. Het gaat hier om een bepaling die een beperkend afwegingskader met zich meebrengt ten opzichte van de ontheffingsmogelijkheden in de hiervoor besproken voorgestelde art. 3.3, 3.8 en 3.10, specifiek bedoeld voor ontheffingen inzake populatiebeheer. Daarbij zijn in het voorgestelde art. 3.15 enkele in het oog springende veranderingen ten opzichte van de huidige regelgeving opgenomen. Hoofdregel blijft wel dat ontheffingen worden verleend aan een faunabeheereenheid, waarbij in het voorstel tevens wordt geregeld dat de faunabeheereenheid de aan haar toegestane handelingen door wildbeheereenheden of anderen kan laten uitvoeren (voorgesteld art. 3.15 lid 3). Dat laatste is overigens een verbetering ten opzichte van de huidige regelgeving, waarin het zogenoemde ‘doorschrijven’ of ‘machtigen’ niet duidelijk is geregeld.&lt;/p&gt;&lt;p&gt;In het voorstel blijft echter ook de mogelijkheid om aan anderen dan een faunabeheereenheid ontheffing te verlenen ‘indien de noodzaak ontbreekt voor verrichting van de handelingen door tussenkomst van een faunabeheereenheid’ (art. 3.15 lid 4 van het voorstel) en ook blijft het mogelijk om ontheffingen te verlenen voor handelingen die niet worden uitgevoerd op grond van een faunabeheerplan ‘indien de noodzaak ontbreekt voor een faunabeheerplan, gelet op de specifieke kenmerken van de desbetreffende diersoort dan wel de aard of omvang van de te verrichten handelingen’ (voorgesteld art. 3.15 lid 5). Een soortgelijke bepaling vinden we ook in het zesde lid van art. 68 Ffw, en de vraag lijkt gerechtvaardigd wanneer er daadwerkelijk sprake is van de &lt;span class="Cursief"&gt;noodzaak&lt;/span&gt; dat handelingen worden uitgevoerd door tussenkomst van een faunabeheereenheid of de &lt;span class="Cursief"&gt;noodzaak&lt;/span&gt; dat handelingen worden verricht op basis van een faunabeheerplan. Ook in de huidige praktijk leidt dit echter voor zover bekend niet tot complicaties, maar het kan in de toekomst wel een ondermijning betekenen van het in het wetsvoorstel extra onderstreepte uitgangspunt van het planmatig beheer. Aan de andere kant biedt het wel de al eerder aangehaalde mogelijkheid om als bevoegd gezag toch ontheffingen te verlenen wanneer de faunabeheereenheid geen faunabeheerplan heeft vastgesteld.&lt;/p&gt;&lt;h3&gt;Vrijstelling voor schadebestrijding&lt;/h3&gt;&lt;p&gt;Ook voor het instrument van de vrijstelling in het kader van schadebestrijding bevat het voorstel in art. 3.14 aanvullende bepalingen. Net als op grond van art. 65 Ffw kunnen ook op grond van het wetsvoorstel bij algemene maatregel van bestuur soorten worden aangewezen die in het gehele land of delen van het land schade veroorzaken. Voor deze soorten kunnen respectievelijk de Minister dan wel provinciale staten vrijstelling verlenen.&lt;/p&gt;&lt;p&gt;Zoals eerder opgemerkt lijkt het de bedoeling te zijn geweest dat de vrijstelling op provinciaal niveau beperkt zou blijven tot de bij AmvB aangewezen soorten[12], maar de formulering van de voorgestelde wetstekst is hier niet geheel mee in overeenstemming. Het voorgestelde art. 3.14 lid 3 luidt namelijk: ‘provinciale staten verlenen bij verordening een vrijstelling (…) voor de bestrijding van schadeveroorzakende vogels en dieren als bedoeld in het eerste lid, onderdeel b, uitsluitend aan grondgebruikers’. (Onderdeel b van het eerste lid verwijst naar de bij AmvB aangewezen soorten die in delen van het land schade veroorzaken.) Deze formulering beperkt de mogelijkheid voor het verlenen van een vrijstelling in die zin dat vrijstelling voor de bij AmvB genoemde soorten slechts mogelijk is ten opzichte van de grondgebruiker. De tekst van het voorgestelde artikel staat er niet aan in de weg dat provinciale staten vrijstelling verlenen voor soorten die niet in de AmvB zijn opgenomen.&lt;/p&gt;&lt;p&gt;De Ffw heeft de reikwijdte van de landelijke vrijstelling op een bijzondere wijze beperkt. In art. 65 lid 3 Ffw staat namelijk dat het de grondgebruiker kan worden toegestaan om de hiervoor genoemde soorten te bestrijden ter voorkoming van dreigende schade &lt;span class="Cursief"&gt;binnen de grenzen van het werkgebied van de wildbeheereenheid&lt;/span&gt; waarin de desbetreffende gronden of opstallen zijn gelegen. Dit wordt in de praktijk wel uitgelegd als een algemene toestemming om in het gehele land alle vrijgestelde soorten te doden, maar de meningen hierover lopen uiteen.[13] Wat hier verder ook van zij, het wetsvoorstel beperkt de reikwijdte van de landelijke (en provinciale) vrijstelling door middel van een aangepaste formulering: de vrijstelling ziet voortaan op het uitvoeren van handelingen ter voorkoming van schade &lt;span class="Cursief"&gt;op de betreffende gronden, aan de betreffende opstallen of in het omringende gebied&lt;/span&gt;. In de praktijk zal ongetwijfeld de vraag gaan spelen tot hoever het &lt;span class="Cursief"&gt;omringende gebied &lt;/span&gt;precies strekt.&lt;/p&gt;&lt;p&gt;Mede gelet op de hiervoor genoemde ruime formulering waar het de reikwijdte betreft, is het bijzonder dat het voorgestelde art. 3.14 lid 4 ook voorschrijft dat de handelingen ter voorkoming van schade moeten plaatsvinden overeenkomstig het daartoe vastgestelde en goedgekeurde faunabeheerplan. Dit lijkt - zeker in het geval van de landelijke vrijstelling - enigszins merkwaardig omdat het hier gaat om soorten waarvan reeds op landelijk niveau is beoordeeld dat er geen bedreiging is voor het voortbestaan en dat dieren van deze soorten in het gehele land schade veroorzaken. Bijzonder is het ook omdat het hier gaat om handelingen die primair worden toegestaan aan de grondgebruiker, terwijl deze in principe geen rol speelt bij de totstandkoming van de faunabeheerplannen. Volgens de staatssecretaris zal de grondgebruiker daarnaast in elk concreet geval waarin hij gebruik maakt van de vrijstelling, de te verwachten schades moeten kunnen onderbouwen.[14] Verder dan een verwijzing naar het faunabeheerplan - op grond waarvan de handelingen worden uitgevoerd - zal de gevraagde onderbouwing echter niet (kunnen) gaan.&lt;/p&gt;&lt;h3&gt;‘Aanwijzing’ wordt ‘opdracht’&lt;/h3&gt;&lt;p&gt;In huidig art. 67 Ffw is geregeld dat gedeputeerde staten personen of categorieën van personen kunnen aanwijzen die de stand van bepaalde diersoorten kunnen beperken. Dit artikel wordt in de praktijk met name gebruikt om de bestrijding van exoten mogelijk te maken, omdat de andere schadebestrijdingsinstrumenten (vrijstelling en ontheffing) slechts mogelijk zijn voor beschermde soorten. Ook biedt dit artikel de mogelijkheid om toestemming te verlenen voor het betreden van andermans gronden, indien dat nodig is voor de bestrijding. Een dergelijke toestemming wordt in de regel bijvoorbeeld verleend aan muskusrattenbestrijders.&lt;/p&gt;&lt;p&gt;Het wetsvoorstel spreekt niet meer over een aanwijzing, maar over een ‘opdracht’ (voorgestelde art. 3.16 en 3.17). De bevoegdheid voor gedeputeerde staten lijkt hiermee directiever van aard te worden. Niet langer is er sprake van het aanwijzen van personen die de stand van dieren &lt;span class="Cursief"&gt;kunnen&lt;/span&gt; beperken, maar gedeputeerde staten kunnen op basis van het voorgestelde artikel aan faunabeheereenheden, wildbeheereenheden, andere samenwerkingsverbanden van personen of aan personen &lt;span class="Cursief"&gt;opdracht geven&lt;/span&gt; om de populatie van een bepaalde soort te beperken. Het wetsvoorstel zegt echter niets over de mate waarin een dergelijke opdracht een verplichting tot uitvoering met zich mee brengt. Ook in andere parlementaire stukken is hierover niets te vinden.&lt;/p&gt;&lt;h3&gt;Exoten&lt;/h3&gt;&lt;p&gt;Het bestrijden van (invasieve) exoten[15] krijgt in het wetsvoorstel meer aandacht dan in de huidige regelgeving. De Minister wijst (na overleg met gedeputeerde staten) soorten invasieve exoten aan die in het belang van de bescherming van de wilde flora, de wilde fauna of de instandhouding van natuurlijke habitats worden bestreden (art. 3.17 lid 1 van het voorstel). Vervolgens wordt aan gedeputeerde staten een inspanningsverplichting opgelegd om de door de Minister aangewezen soorten invasieve exoten zoveel mogelijk in aantal terug te brengen (voorgesteld art. 3.17 lid 2). Wanneer gedeputeerde staten hiervoor een opdracht willen verstrekken (op grond van het vierde lid), dan behoeft niet nader onderbouwd te worden in hoeverre de betreffende soort schade veroorzaakt of dreigt te veroorzaken. Dat is een belangrijk verschil ten opzichte van de huidige regelgeving en een stap voorwaarts in de richting van een effectieve exotenbestrijding. In de huidige praktijk blijkt het namelijk vaak lastig om de door exoten veroorzaakte (of dreigende) schade te onderbouwen. Het uiteindelijke effect van het voorgestelde art. 3.17 is echter wel volledig afhankelijk van de aanwijzing van invasieve exoten door de Minister. Voor de overige exoten kan wel een opdracht ex art. 3.16 (voorgesteld) worden verstrekt, maar dan dienen gedeputeerde staten wel het belang hiervan te onderbouwen.&lt;/p&gt;&lt;p&gt;Bij het beheren of bestrijden van exoten (of verwilderde dieren) geldt overigens niet de verplichting om dat te doen op grond van een faunabeheerplan (art. 3.12 lid 9 van het voorstel).&lt;/p&gt;&lt;h3&gt;Procedurele en financiële wijzigingen&lt;/h3&gt;&lt;p&gt;Waar onder de Ffw nog een beslistermijn geldt van 8 weken voor het verlenen van een ontheffing, welke eventueel te verlengen is met nogmaals 8 weken, gaat het wetsvoorstel uit van een termijn van 13 weken, welke eenmalig te verlengen is met 7 weken. (voorgesteld art. 5.1) De te verlenen ontheffingen zijn daarnaast niet langer meer aan een maximale geldigheidstermijn gebonden (zie art. 5.3 lid 3 van het voorstel), waar art. 68 lid 5 Ffw nog bepaalt dat ontheffingen worden verleend voor een periode van maximaal 5 jaar. Het wordt dus mogelijk om ontheffing te verlenen voor onbepaalde tijd.&lt;/p&gt;&lt;p&gt;Het Faunafonds komt niet meer terug in het wetsvoorstel. Het verplicht horen van het Faunafonds bij het verlenen van ontheffingen op grond van art. 68 Ffw, verdwijnt daarmee ook. De met het zogenoemde ‘bestuursakkoord natuur’ ingezette decentralisatie van de taken van het Faunafonds vinden we terug in het voorgestelde art. 6.1. Gedeputeerde staten verlenen op grond van dat artikel in voorkomende gevallen tegemoetkomingen in de schade, welke binnen hun provincie wordt aangericht door dieren behorend tot de hierboven omschreven categorieën ‘vogels’, ‘habitatrichtlijnsoorten’ en ‘andere beschermde soorten’.&lt;/p&gt;&lt;h3&gt;Conclusie&lt;/h3&gt;&lt;p&gt;Op grond van het vorenstaande kunnen op hoofdlijnen enkele conclusies worden getrokken. De vrije uitoefening van het jachtrecht wordt ingeperkt door het voorstel. De jager zal zich moeten aansluiten bij een wildbeheereenheid en hij zal zich moeten conformeren aan het faunabeheerplan. Dit laatste geldt ook voor de grondgebruiker, die echter dankzij de nauwere aansluiting bij de Europese richtlijnen wel de vrije hand krijgt om dieren te verstoren. Bovendien zijn er in het wetsvoorstel meer belangen opgenomen op grond waarvan schadebestrijding kan plaatsvinden. De aansluiting bij de Europese richtlijnen heeft tevens tot gevolg gehad dat er voor de verschillende categorieën van soorten ook verschillende beschermingsregimes gaan gelden. Hoewel de regels hierdoor ingewikkelder lijken te zijn geworden, is wellicht wel meer maatwerk mogelijk.&lt;/p&gt;&lt;p&gt;De faunabeheereenheden krijgen een meer prominente rol toebedeeld, maar zullen wel moeten voldoen aan de regels die provinciale staten bij verordening zullen moeten gaan vaststellen. Tenslotte valt op dat het bestrijden van exoten meer aandacht heeft gekregen in het wetsvoorstel, waarbij de praktijk zal moeten gaan uitmaken wat daarvan het effect is.&lt;/p&gt;</content><legacyfootnotes/><footnotes><footnote>* Willem Lambooij heeft zich gespecialiseerd in het natuurbeschermingsrecht en is werkzaam als legal consultant bij Royal HaskoningDHV. Dit artikel is op persoonlijke titel geschreven.</footnote><footnote>1 &lt;span class="Cursief"&gt;Kamerstukken II&lt;/span&gt; 2013/14, 33 348, nr. 5.</footnote><footnote>2 Weidelijkheidsregels zijn te raadplegen via www.knjv.nl.</footnote><footnote>3 Zie bijvoorbeeld ABRvS 10 februari 2010, zaaknr. 200904415/1/H3, ECLI:NL:RVS:2010:BL3320.</footnote><footnote>4 &lt;span class="Cursief"&gt;Kamerstukken II&lt;/span&gt; 2014/15, 33 348, nr. 9, p. 140.</footnote><footnote>5 De Minister bepaalt bij AmvB welke soorten zijn vrijgesteld. De lijst is te vinden in Bijlage 1 bij het Besluit beheer en schadebestrijding dieren.</footnote><footnote>6 Deze lijst is te vinden in Bijlage 2 bij het Besluit beheer en schadebestrijding dieren.</footnote><footnote>7 &lt;span class="Cursief"&gt;Kamerstukken II&lt;/span&gt; 2014/15, 33 348, nr. 9, p. 121.</footnote><footnote>8 Ontheffing mag slechts worden verleend ‘voorzover niet bij of krachtens enig ander artikel van deze wet vrijstelling is of kan worden verleend’ (art. 68 lid 1 Ffw). Dit houdt (in theorie) in dat in voorkomende gevallen eerst beoordeeld moet worden of een vrijstelling ex art. 65 Ffw verleend kan worden, alvorens een ontheffing ex art. 68 verleend kan worden.</footnote><footnote>9 &lt;span class="Cursief"&gt;Kamerstukken II&lt;/span&gt; 2011/12, 33 348, nr. 3, p. 167.</footnote><footnote>10 ABRvS 4 januari 2012, zaaknr. 201103334/1/H3v, ECLI:NL:RVS:2012:BV0107.</footnote><footnote>11 Van de soorten in deze categorie zijn er maar weinig relevant voor de schadebestrijding. Het gaat dan om mollen, enkele muizensoorten en wellicht de bever die een rol zouden kunnen spelen.</footnote><footnote>12 Zie noot 9.</footnote><footnote>13 Zie ook mr. drs. L. Boerema, prof. mr. A.A. Freriks, mr. W. Lambooij, ‘Soortenbescherming en de agrarische sector, Preadvies Vereniging voor Agrarisch Recht 2013’, in: &lt;span class="Cursief"&gt;Agr.r.&lt;/span&gt; 2013, nr. 3, p. 85 en 86.</footnote><footnote>14 &lt;span class="Cursief"&gt;Kamerstukken II&lt;/span&gt; 2011/12, 33 348, nr. 3, p. 168.</footnote><footnote>15 Exoten worden in het wetsvoorstel (art. 1.1) gedefinieerd als ‘dieren of planten van soorten die niet van nature in Nederland voorkomen of voorkwamen en die door menselijk handelen terecht zijn gekomen in de Nederlandse natuur of dat in de nabije toekomst dreigen te doen’. Invasieve exoten worden vervolgens gedefinieerd als ‘exoten die wanneer zij zich gevestigd hebben of zouden vestigen in de Nederlandse natuur:a.een gevaar kunnen opleveren voor het voortbestaan van dier- of plantensoorten die van nature in Nederland of elders voorkomen, of b.een aanmerkelijke verslechtering kunnen veroorzaken van omstandigheden die voor het voortbestaan van soorten als bedoeld in onderdeel a noodzakelijk zijn’</footnote></footnotes><auteurs>mr. W.M. Lambooij</auteurs><published>2015-04-02 09:48:45</published><modified>2015-04-02 09:48:45</modified><editiondate>2015-04-02</editiondate><htmlpath>https://denhollander.info/artikel/11905</htmlpath></article>
</articles></edition>