<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1985</searchword><id>6394</id><udhid>UDH:TvAR/6394</udhid><titel>Een reactie op 'Toepassing van de superheffing in Nederland'</titel><searchwords><searchword>TvAR 7/1985</searchword><searchword>UDH:TvAR/6394</searchword></searchwords><attachments><attachment><name>1985_nr 7_Artikel_Tegelaar.pdf</name><extention>pdf</extention><url>https://denhollander.info/download/6176/ci</url></attachment></attachments><inleiding>In deze reactie wil ik enerzijds een aantal door de heer Kuiper in het aprilnummer&#13;
van dit tijdschrift behandelde aspecten met betrekking tot de superheffing nader uitwerken,&#13;
anderzijds een aantal niet door hem behandelde punten belichten. Een en&#13;
ander betreft dan in het bijzonder de overdracht aan een publiekrechtelijk lichaam&#13;
van agrarische grond waarop een heffingvrije hoeveelheid rust, in welk geval krachtens&#13;
art. 18 tweede lid van de Beschikking Superheffing in beginsel geen aanspraak&#13;
meer op een quotum wordt erkend.&#13;
Deze bepaling is in de regel opgenomen, omdat in het algemeen de betrokken&#13;
gronden verworven worden ten behoeve van niet-landbouwkundige doeleinden, terwijl&#13;
in het eerste lid van art. 18 wordt bepaald, dat bij onttrekking van de grond&#13;
aan de landbouw geen aanspraak meer op een quotum wordt erkend.&#13;
Als de voormalige eigenaar van de grond zijn bedrijf elders wil gaan voortzetten,&#13;
verlaat hij grond waarvan de heffingvrije hoeveelheid is vervallen en gaat hij naar&#13;
grond waarop wellicht nauwelijks of geen quotum rust. Dit heeft als neveneffect dat&#13;
ondernemers die door een publiekrechtelijk lichaam worden benaderd teneinde hun&#13;
gronden te verwerven voor niet-landbouwkundige doeleinden, minder of niet meer&#13;
bereid zijn daaraan mee te werken, indien een dergelijke verwerving tot gevolg heeft&#13;
dat zij hun heffingvrije hoeveelheid geheel of gedeeltelijk verliezen.&#13;
Daarbij komt dat op gronden, die hen eventueel ter compensatie (in het geval dat&#13;
een publiekrechtelijk lichaam compensatiegrond in voorraad heeft) aangeboden&#13;
zouden kunnen worden, niet steeds een heffingvrije hoeveelheid zal rusten of indien&#13;
dat wel het geval is, kan deze heffingvrije hoeveelheid minder zijn dan die welke rust&#13;
op de uit te ruilen gronden.</inleiding><content>De mogelijkheden tot minnelijke aankoop lopen hierdoor op evidente wijze gevaar;&#13;
voorts zal hiervan een zeker prijsverhogend effect voor de grond kunnen uitgaan.&#13;
Dit kan tot gevolg hebben, dat een publiekrechtelijk lichaam zich in het uiterste&#13;
geval gedwongen ziet de onteigeningsprocedure op te starten. Een en ander kan&#13;
ongewenste vertraging en extra kosten met zich meebrengen. Zoals de heer Kuiper&#13;
terecht stelt, is dit probleem thans opgelost middels een in de Evaluatienota superheffing&#13;
d.d. 18 januari 1985 door de minister van Landbouw en Visserij gedane toezegging.&#13;
Indien een publiekrechtelijk lichaam van de eigenaar/gebruiker gronden aankoopt&#13;
waarop een heffingvrije hoeveelheid rust en indien de vervreemder elders,&#13;
waar een kleiner of geen quotum aanwezig is, zijn melkveehouderij wil voortzetten,&#13;
kan laatstgenoemde thans in principe ten behoeve van zijn bedrijfsvoering op de vervangende gronden weer in aanmerking komen voor de heffingvrije hoeveelheid die&#13;
bij de overdracht is vervallen. Hierbij is van belang, dat bij een 'meenemen' van een&#13;
quotum door de vervreemder/gebruiker een publiekrechtelijk lichaam als verkrijger&#13;
van de grond dient te garanderen, dat de bewuste grond na de overdracht nimmer&#13;
meer ten behoeve van de melkveehouderij gebruikt zal worden. Tevens dient het publiekrechtelijk&#13;
lichaam te verzekeren dat het voor de eventuele financiële gevolgen&#13;
instaat, als deze grond toch ten behoeve van de melkveehouderij aangewend wordt.&#13;
Een en ander zal voor het publiekrechtelijk lichaam geen verder gevolg hebben,&#13;
wanneer de betrokken gronden inderdaad voor niet-landbouwkundige doeleinden&#13;
gebruikt zullen (blijven) worden.&#13;
Nota bene: De genoemde mogelijkheid om het quotum 'mee te nemen' moet echter&#13;
geheel zijn zekergesteld door middel van het voldoen aan de daarvoor geldende&#13;
voorwaarden, alvorens de eigendomsoverdracht van de grond aan het publiekrechtelijk&#13;
lichaam middels een notarieel transport wordt geëffectueerd! Vóór het transport&#13;
is de heffingvrije hoeveelheid immers nog niet vervallen.&#13;
Met het oog op het voorgaande zullen de eigenaar/gebruiker en het publiekrechtelijk&#13;
lichaam zich gezamenlijk dienen te wenden tot de provinciaal directeur voor de&#13;
landbouw en voedselvoorziening om het hier geschetste resultaat te bereiken.&#13;
Bij medeneming van het oorspronkelijke quotum naar vervangende grond waarop&#13;
nog een quotum rust, maar dat een grotere oppervlakte dan de achtergelaten grond&#13;
heeft, wordt het oorspronkelijke quotum aangevuld met een gedeelte van het nog&#13;
op de vervangende grond rustende quotum. Het volgende is hier wellicht illustratief.&#13;
Als bij voorbeeld de oorspronkelijke grond een oppervlakte heeft van 20 ha. en&#13;
de vervangende grond een oppervlakte van 30 ha. en een quotum van 90 000 kg, zal&#13;
het aanvullend quotum worden berekend aan de hand van het gedeelte waarmee&#13;
de vervangende grond de oorspronkelijke grond overtreft. Dit laatste is 10 ha. Het&#13;
aanvullende quotum is het gedeelte van de 90 000 kg. dat bij deze 10 ha. behoort.&#13;
Derhalve zal als aanvullend quotum rekening gehouden worden met&#13;
90 000 kg&#13;
30 ha&#13;
Bij het voorgaande dient echter te worden opgemerkt, dat deze mogelijkheid in&#13;
principe alleen van toepassing is bij de eigendomsoverdracht tussen de&#13;
eigenaar/gebruiker en het publiekrechtelijk lichaam.&#13;
Wanneer de eigenaar en de gebruiker twee verschillende personen zijn, zal het feit&#13;
dat volgens de regeling van de superheffing bij eigendomsoverdracht aan een&#13;
publiekrechtelijk lichaam de op de grond rustende heffingvrije hoeveelheid vervalt,&#13;
problemen opleveren voor de gebruiker/pachter van de grond. Deze problemen&#13;
doen zich voor wanneer de pachter na de eigendomsoverdracht nog een&#13;
bepaalde&#13;
tijd op de grond 'doorboert' of zijn bedrijf op vervangende grond elders wil voortzetten,&#13;
terwijl hij voor zijn melkveehouderij nog steeds behoefte heeft aan een&#13;
heffingvrije hoeveelheid melk.&#13;
Ten eerste is het noodzakelijk om - indien mogelijk - de desbetreffende eigendomsoverdracht&#13;
niet te laten plaatsvinden, zolang de pachter ten behoeve van zijn&#13;
bedrijf nog gebruik maakt van de grond. Ten tweede dient de pachter eerst conform&#13;
de hiervoor beschreven beginselen te opteren voor een medeneming van het quotum naar de vervangende grond. Hierbij zal ongetwijfeld de medewerking van de vervreemder/&#13;
verpachter vereist zijn om te voorkomen, dat van diens kant een eventuele&#13;
aanspraak op het bewuste quotum wordt gedaan.&#13;
Voorshands lijken ook voor deze pachter dezelfde mogelijkheden als voor de eigenaar/&#13;
gebruiker aanwezig te kunnen zijn. Hoewel men zeer terughoudend is bij de&#13;
toewijzing van quota, valt uit de recente ontwikkelingen met betrekking tot de uitvoering&#13;
van de superheffing wellicht te concluderen, dat er nog wel mogelijkheden&#13;
bestaan voor gevallen waarin anders sprake zou zijn van zekere onrechtvaardigheden;&#13;
dit geldt zeker voor gevallen die in het directe verlengde liggen van datgene dat&#13;
wel toegestaan is. Anders zouden de hiervoor aangeduide (potentiële) problemen (zoals&#13;
hoogte der schadeloosstelling, mogelijkheid tot minnelijke aankoop c.q. ontpachting&#13;
e.d.) bij de verwerving door een publiekrechtelijk lichaam van agrarische gronden&#13;
weer in gelijke mate van zich doen spreken. In dit kader zij overigens nog opgemerkt,&#13;
dat thans de pachter van aan een publiekrechtelijk lichaam overgedragen grond&#13;
waarop vóór de overdracht een quotum rustte, wederom gebruik kan maken van&#13;
genoemd quotum tot het moment waarop het publiekrechtelijk lichaam ter uitvoering&#13;
van haar plannen gebruik wenst te maken van de grond. Bij een geleidelijke in&#13;
gebruikname van de grond door het publiekrechtelijk lichaam neemt ook het&#13;
desbetreffende quotum op evenredige wijze geleidelijk af. Een en ander doet zich&#13;
voor indien de pachter niet voornemens is zijn bedrijf elders voort te zetten.&#13;
Ook hiertoe dient een verzoek gedaan te worden door de pachter en het publiekrechtelijk&#13;
lichaam gezamenlijk, bij de provinciaal directeur voor de landbouw en&#13;
voedselvoorziening. Een en ander dient wederom geregeld te zijn, vóórdat de desbetreffende&#13;
grond aan het publiekrechtelijk lichaam is overgedragen.&#13;
CONCLUSIE&#13;
Recentelijk is het mogelijk dat een heffingvrije hoeveelheid als het ware wordt meegenomen&#13;
naar vervangende gronden ten behoeve van de voortzetting van de melkveehouderij&#13;
door de eigenaar/gebruiker van grond, die aan een publiekrechtelijk lichaam&#13;
in eigendom overgedragen gaat worden en waarop deze heffingvrije hoeveelheid&#13;
rust. In principe kan de eigenaar/gebruiker derhalve door middel van een daartoe&#13;
strekkend verzoek voor medeneming van het laatstgeldende quotum in aanmerking&#13;
komen.&#13;
In het geval dat de eigenaar en gebruiker van de grond twee verschillende personen&#13;
zijn, dient getracht te worden zoveel mogelijk aansluiting te vinden bij de mogelijkheid&#13;
van medeneming van het quotum.&#13;
In elk geval zal een publiekrechtelijk lichaam dienen te garanderen, dat de desbetreffende&#13;
grond na de eigendomsoverdracht nimmer meer ten behoeve van de melkveehouderij&#13;
aangewend zal worden. Voorts dient het publiekrechtelijk lichaam in te&#13;
staan voor de financiële consequenties, indien de bewuste grond toch ten behoeve van&#13;
de melkveehouderij gebruikt zal worden.&#13;
Wanneer deze grond door of wegens een publiekrechtelijk lichaam inderdaad&#13;
voor niet-landbouwkundige doeleinden gebruikt gaat worden, bestaan er voor het publiekrechtelijk lichaam geen belemmeringen om voor een en ander in te&#13;
staan.&#13;
Uit een en ander blijkt wel, dat de eigenaar/gebruiker (c.q. verpachter en pachter)&#13;
van de grond nauw met het publiekrechtelijk lichaam dient samen te werken en dat&#13;
hij acties daarmee dient te coördineren om te kunnen bewerkstelligen, dat de op de&#13;
aan te kopen grond rustende heffingvrije hoeveelheid inderdaad ten behoeve van de&#13;
voortzetting van de melkveehouderij meegenomen kan worden naar de vervangende&#13;
grond.&#13;
Men dient met name met de eigendomsoverdracht aan het publiekrechtelijk lichaam&#13;
te wachten tot het moment, waarop een en ander met betrekking tot de medeneming&#13;
van het quotum genoegzaam is geregeld en veiliggesteld ten behoeve van alle&#13;
bij deze aangelegenheid betrokken partijen.&#13;
SLOT&#13;
Afgezien van de ook door de heer Kuiper gesignaleerde frictie van de superheffing&#13;
met het rapport van de Commissie-Geelhoed inzake de deregulering en ook afgezien&#13;
van de anderzijds ongetwijfeld aanwezige dwingende redenen om over te gaan tot&#13;
invoering van het systeem, zijn er nog twee aspecten van de superheffing die vermelding&#13;
verdienen. Enerzijds wordt er thans bij onderhandelingen tussen verkoper en&#13;
koper van agrarische grond indirect een derde partij op afstand geïntroduceerd. Deze&#13;
partij is de met de uitvoering van de superheffing belaste overheid, die in bepaalde&#13;
gevallen haar fiat moet geven aan het hierboven besproken behoud van een&#13;
bestaand quotum na overdracht van de oorspronkelijke met het quotum verbonden&#13;
grond.&#13;
Doordat de kopende partij uiteindelijk nooit een daadwerkelijke afgifte van genoemd&#13;
fiat - ook al voldoet zij aan de hiervoor geldende voorwaarden - op voorhand&#13;
kan garanderen, ontstaat er in eerste instantie tijdens de onderhandelingen een&#13;
stuk onzekerheid omtrent een in dit kader zwaarwichtig aspect, namelijk de continuïteit&#13;
van het bestaande quotum. Partijen zijn thans afhankelijk geworden van een&#13;
derde partij omtrent de vraag of er een fiat komt en zo ja, hoe snel dit afkomt. In&#13;
de praktijk is thans dan ook al een zekere terughoudendheid bij de verkoper te bemerken,&#13;
hetgeen vanzelfsprekend de vlotte voortgang der onderhandelingen niet ten&#13;
goede komt.&#13;
Deze terughoudendheid is wellicht mede te verklaren door het in de praktijk ontbreken&#13;
van een volledige kennis van alle aspecten van de toepassing van de superheffing.&#13;
Dit geldt vaak ook voor de instanties waartoe de betreffende verkopers zich&#13;
gewoonlijk wenden voor nadere tekst en uitleg; ondanks de ongetwijfeld talrijke inspanningen&#13;
van verschillende kanten om deze gecompliceerde materie ten behoeve&#13;
van de praktijk begrijpelijk te maken. </content><legacyfootnotes/><footnotes><footnote/></footnotes><auteurs>Mr R.H.L. Tegelaar</auteurs><published>1985-07-01 00:00:00</published><modified>1985-07-01 00:00:00</modified><editiondate>1985-07-01</editiondate><htmlpath>https://denhollander.info/artikel/6394</htmlpath></article>
</articles></edition>