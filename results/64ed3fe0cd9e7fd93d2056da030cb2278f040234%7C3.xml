<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2013</searchword><id>10356</id><udhid>UDH:TvAR/10356</udhid><titel>Enkele vragen bij de nieuwe normen voor de hoogsttoelaatbare pachtprijs van bedrijfsgebouwen</titel><searchwords><searchword>TvAR 2/2013</searchword><searchword>UDH:TvAR/10356</searchword></searchwords><attachments><attachment><name>TvAR2013_02_04_Enkele_vragen.pdf</name><extention>pdf</extention><url>https://denhollander.info/download/8895/ci</url></attachment></attachments><inleiding>Inleiding1&#13;
Per 1 juli 2012 heeft art. 16 Pachtprijzenbesluit 2007 een nieuwe systematiek.2 De nieuwe regeling is het resultaat van een vervolgstudie naar aanleiding van het rapport van de commissie Van Hall II.3 In deze korte bijdrage ga ik in op enkele vragen die naar aanleiding van het nieuwe art. 16 in de praktijk zijn gerezen. Ik doe dat omdat ik meen dat de agrarische praktijk en de Centrale Grondkamer gebaat zijn bij een openhartige onderlinge gedachtewisseling. Wat ik hierna zeg is niet meer dan mijn persoonlijke opvatting van dit moment, met de argumenten daarvoor. Ik laat mij graag door betere argumenten overtuigen dat het toch anders moet.&#13;
</inleiding><content>Oud en nieuw&#13;
Over de gewijzigde systematiek van art. 16 Pachtprijzenbe­sluit 2007 als zodanig wil ik niet veel zeggen. Ieder die het oude art. 16 naast het nieuwe legt, kan constateren wat de verschillen zijn:&#13;
Oud Nieuw&#13;
Indeling in twee bedrijfstypen Indeling in drie bedrijfstypen&#13;
Gestaffelde prijs per hectare Enkelvoudige prijs per hectare&#13;
Drie doelmatigheidscategorieën Zes doelmatigheidscategorieën&#13;
Jaarlijkse indexatie op basis van Jaarlijkse indexatie op basis van &#13;
consumentenprijsindex bouwkostenindex&#13;
En natuurlijk zijn ook de prijzen in de tabel verschillend. Dat kan en zal vrijwel steeds leiden tot een andere hoogst toelaatbare pachtprijs (hoger of lager) dan voorheen.&#13;
De vragen&#13;
De eerste vraag die men stelt, is of de nieuwe normen van rechtswege werken. Aanleiding voor die vraag is waar­schijnlijk de volgende passage uit de Nota van toelichting:&#13;
‘Het uitgangspunt van de nieuwe systematiek van artikel 16 voor de bepaling van de pachtprijs voor agrarische bedrijfsgebouwen is dat van pachter en ver­pachter wordt verwacht dat zij samen bepalen welke doelmatigheidscategorie het beste past bij het (com­plex van) gepachte bedrijfsgebouw(en). Als zij hier geen overeenstemming over kunnen bereiken, kunnen zij met een verzoek om herziening van de pachtprijs op grond van artikel 333, tweede of derde lid, van Boek 7 van het Burgerlijk Wetboek, de grondkamer verzoeken om door middel van een taxatie te bepalen in welke doelmatigheidscategorie het (complex van) bedrijfsgebouw(en) thuishoort.’4&#13;
Volgens deze passage wordt er van pachter en verpach­ter iets verwacht, ze moeten aan het werk. Bereiken ze geen overeenstemming, dan moeten ze naar de grondkamer. Mo­gen partijen de prijs ook laten voor wat hij is? Of werken de normen van rechtswege? Deze vragen leiden op hun beurt tot vervolgvragen. In de eerste plaats: indien de nieuwe nor­men niet van rechtswege gelden, wat geldt dan als partij­en niets doen? En in de tweede plaats: moeten partijen hun eventuele overeenstemming over een nieuwe prijs vastleg­gen in een pachtwijzigingsovereenkomst (en dus ter toetsing naar de grondkamer zenden)?&#13;
Een volgende vraag is of onderscheid moet worden gemaakt wat betreft bedrijfsgebouwen die op 31 augustus 2007 reeds in gebruik waren gegeven en bedrijfsgebouwen waarvoor dat niet geldt. In de wandeling is ook al de variant gehoord dat onderscheid zou moeten worden gemaakt tussen be­drijfsgebouwen die op 1 juli 2012 (de datum van inwerking­treding van het nieuwe art. 16) reeds in gebruik waren ge­geven en gebouwen die vanaf 1 juli 2012 worden verpacht. Achtergrond van deze vragen is ongetwijfeld het onder­scheid dat het Pachtprijzenbesluit 2007 wat betreft de hoogst toelaatbare pachtprijs van land maakt tussen ‘oude’ en ‘nieu­we’ overeenkomsten (met als peildatum 1 september 2007). Voor de nieuwe geldt art. 2 lid 1 en voor de oude niet. Als voor land zo’n onderscheid wordt gemaakt, waarom dan niet ook voor bedrijfsgebouwen?&#13;
Ten slotte wordt de vraag gesteld of voortaan de feitelijke grootte van het bedrijf van de pachter beslissend is voor de hoogte van de pachtprijs van de bedrijfsgebouwen, zonder dat nog van belang is voor de exploitatie van hoeveel hec­tares grond het desbetreffende bedrijfsgebouw geschikt is. &#13;
Aanleiding is mogelijk opnieuw een passage in de Nota van toelichting: &#13;
‘De hoogst toelaatbare pachtprijs wordt voortaan – als uitgangspunt – berekend aan de hand van het aantal hectares van het betrokken bedrijf in plaats van een berekening gebaseerd op een gestaffelde hectare-inde­ling.’5 [cursivering toegevoegd] &#13;
De inwendige systematiek van het Pachtprijzenbesluit 2007 &#13;
Voordat ik deze vragen probeer te beantwoorden, is het goed om kort stil te staan bij de systematiek van het Pachtprijzen­besluit 2007. Uiteraard is daarbij mijn veronderstelling dat de pachtprijs gereguleerd is, dus dat partijen wat betreft de hoogte van de prijs niet vrij zijn. Dat is lang niet altijd zo, want naast de reguliere pacht kennen we de geliberaliseer­de pacht. In geval van geliberaliseerde pacht is de prijs vrij, althans indien de overeenkomst voor zes jaren of korter is aangegaan (art. 7:397 lid 1 BW). In geval van een geliberali­seerde pachtovereenkomst voor meer dan zes jaar, is de prijs wél gereguleerd (art. 7:397 lid 2 BW).6 &#13;
De systematiek van het Pachtprijzenbesluit 2007 kent diver­se gebreken. Ik geef een enkel voorbeeld. Volgens het op­schrift van art. 2 regelt die bepaling de jaarlijkse vaststel­ling van de hoogst toelaatbare pachtprijs. Dat is wat betreft het tweede lid geheel onjuist, omdat die bepaling betrekking heeft op de herziening van rechtswege van de tussen partijen geldende pachtprijs in geval van pachtovereenkomsten die op 31 augustus 2007 reeds bestonden. En ook wat betreft het eerste lid is het niet zonder meer juist. Weliswaar betreft lid 1 naar de letter alleen de hoogst toelaatbare pachtprijs, maar vergelijking met art. 2b leert dat het de onuitgesproken be­doeling van de regelgever is om met art. 2 lid 1 óók de her­ziening van rechtswege te regelen van de tussen partijen gel­dende pachtprijs in geval van pachtovereenkomsten die op of na 1 september 2007 zijn ingegaan en waarvoor geldt dat de geldende pachtprijs gelijk is aan de regionorm.7 Dergelij­ke onvolkomenheden in de systematiek zouden er niet zijn als de regelgever zich voldoende rekenschap had gegeven van de verschillende opdrachten die het Burgerlijk Wetboek aan de verantwoordelijke Minister8 geeft en de verschillende begrippen ‘pachtprijs’ die door het Burgerlijk Wetboek wor­den verondersteld. &#13;
Maar behalve een uitwendige systematiek, heeft het Pacht­prijzenbesluit 2007 ook een ‘inwendige systematiek’, die bepaald wordt door de zojuist bedoelde te onderscheiden op­drachten aan de regelgever en de daarmee samenhangende verschillende begrippen ‘pachtprijs’. We moeten het Pacht­prijzenbesluit 2007 immers uitleggen in het licht van de ho­gere regeling waarop het berust, dus het Burgerlijk Wetboek. &#13;
Ter uitvoering van welke opdrachten aan de regelgever dient het Pachtprijzenbesluit 2007? De belangrijkste zal ik aan­duiden. In de eerste plaats volgt uit art. 7:319 lid 1 onder a BW dat de grondkamer de overeengekomen pachtprijs toetst en in het verlengde daarvan zegt art. 7:327 BW dat bij alge­mene maatregel van bestuur regelen worden vastgesteld ten aanzien van de hoogst toelaatbare pachtprijs. In de tweede plaats bepaalt het eerste lid van art. 7:333 BW dat de pacht­prijs van rechtswege wordt herzien. Enigszins ongelukkig zegt de wet dat die herziening plaatsvindt ‘overeenkomstig de wijziging van de krachtens art. 327 lid 1 gegeven rege­len’. Ik noem dat ongelukkig omdat hier het Burgerlijk Wet­boek ook zelf onvoldoende onderscheid maakt tussen de hoogst toelaatbare pachtprijs (maatstaf bij de toetsing door de grondkamer) en de herziening van rechtswege van de tus­sen partijen geldende pachtprijs. In de derde plaats kennen het tweede en derde lid van art. 7:333 BW de herziening van de pachtprijs door de grondkamer op verzoek van de ver­pachter of de pachter. Hoewel het Burgerlijk Wetboek niet met zoveel woorden aan de regelgever opdraagt om te bepa­len volgens welke regels die herziening plaatsvindt, heeft de regelgever zijn taak wel zo opgevat (zie art. 21 Pachtprijzen­besluit 2007). &#13;
Het Burgerlijk Wetboek geeft de regelgever dus drie op­drachten. In dat verband veronderstelt het drie verschillende begrippen ‘pachtprijs’. Het is goed om ook die te benoemen, namelijk de door partijen overeengekomen pachtprijs, de hoogst toelaatbare pachtprijs en de tussen partijen geldende pachtprijs. De overeengekomen pachtprijs is voorwerp van toetsing door de grondkamer. Daarbij is de hoogst toelaat­bare pachtprijs de norm. Het resultaat na toetsing door de grondkamer – welke toetsing resulteert in hetzij ongewijzig­de goedkeuring van de pachtprijs, hetzij verlaging van die prijs – is de tussen partijen geldende pachtprijs. Die tussen partijen geldende pachtprijs wordt van rechtswege herzien, wat ieder jaar leidt tot een aangepaste geldende pachtprijs. In geval van herziening door de grondkamer, onderzoekt de grondkamer of er grond is om de geldende pachtprijs (dus de prijs na toetsing door de grondkamer, van rechtswe­ge herzien met de sindsdien plaatsgevonden verhogingen en verlagingen) te herzien. Volgens art. 21 Pachtprijzenbe­sluit 2007 is daarbij de hoogst toelaatbare pachtprijs weer de norm. Herziet de grondkamer inderdaad de pachtprijs, dan wordt een nieuwe pachtprijs vastgesteld, die voor het ver­volg tussen partijen geldt (het is dus een nieuwe tussen par­tijen geldende pachtprijs), en die vervolgens weer voorwerp is van de jaarlijkse herziening van rechtswege. &#13;
Vanuit deze ‘inwendige systematiek’ van het pachtprijzen­systeem moeten we het Pachtprijzenbesluit 2007 begrijpen. Doen we dat, dan zijn de antwoorden op de vragen bij het nieuwe art. 16, niet erg moeilijk meer. &#13;
Werken de nieuwe normen van rechtswege? &#13;
Werken de nieuwe normen van art. 16 van rechtswege? Nee, natuurlijk niet. Het pachtprijzensysteem kent helemaal geen van rechtswege geldende pachtprijzen. En als de Nota van toelichting iets anders lijkt te zeggen, moeten we dat in ver­band met de ‘inwendige systematiek’ van het Pachtprijzen­besluit 2007 maar negeren. &#13;
Verpachter en pachter kunnen aan de hand van het nieuwe art. 16 met elkaar spreken over een nieuwe pachtprijs, maar verplicht is dat niet. Doen zij het en worden zij het eens en sturen zij hun nieuwe pachtovereenkomst of een pachtwij­zigingsovereenkomst netjes naar de grondkamer (verplicht volgens art. 7:321 BW, met sancties in art. 7:322 en 7:323 BW), dan toetst de grondkamer de overeengekomen nieuwe pachtprijs aan het nieuwe art. 16 Pachtprijzenbesluit 2007. &#13;
Worden partijen het niet eens, dan kunnen zij, of een van hen, aan de grondkamer om herziening van de pachtprijs vragen. De ‘ontvankelijkheid’ van zo’n verzoek tot herzie­ning zal geen probleem zijn; de inwerkingtreding van de nieuwe normen rechtvaardigen dat de pachtprijs wordt her­zien. Bij de bepaling van de hoogte van de nieuwe pacht­prijs zijn op grond van art. 21 Pachtprijzenbesluit 2007 de nieuwe normen de maatstaf. &#13;
Laten partijen het er echter bij zitten, dan behoudt de tus­sen hen geldende pachtprijs gewoon gelding, zij het ook met toepassing van de jaarlijkse herziening van rechtswege. Voor bedrijfsgebouwen is die herziening van rechtswege ge­regeld in art. 20 Pachtprijzenbesluit 2007. De concrete be­dragen vindt men in art. 4 Uitvoeringsbesluit pacht. &#13;
Onderscheid tussen oude en nieuwe overeenkomsten? &#13;
Waarom maakt het Pachtprijzenbesluit 2007 voor land on­derscheid tussen pachtovereenkomsten die op of na 1 sep­tember 2007 zijn ingegaan en overeenkomsten die op 31 augustus 2007 al bestonden? Dat is een keuze van de com­missie Van Hall I, en die keuze houdt, kort gezegd, verband met het volgende. &#13;
Het oude pachtprijzensysteem hield rekening met de indi­viduele productieomstandigheden van het gepachte. Het nieuwe systeem berust op berekeningen van het Landbouw Economisch Instituut (LEI) op basis van de gegevens van referentiebedrijven. De keuze voor het nieuwe systeem hield verband met de uitvoeringslasten van het oude (de kosten van taxaties door de grondkamers), niet met de kwaliteit er­van. Integendeel, het oude systeem houdt rekening met de bijzondere kenmerken van het pachtobject, terwijl het nieu­we systeem het grofmazig resultaat is van een rekenexercitie op basis van de gemiddelden binnen een bepaalde regio (het ‘pachtprijsgebied’). &#13;
Wat men nu niet wilde is dat de betere prijzen van het oude systeem, die van rechtswege worden herzien aan de hand van het zogenaamde veranderpercentage (art. 2 lid 2 Pacht­prijzenbesluit 2007), via de route van herziening door de grondkamer, langzamerhand zouden worden vervangen door de meer grofmazige prijzen van het nieuwe. Daarom moet men volgens art. 21 onder a Pachtprijzenbesluit 2007 in ge­val van herziening door de grondkamer van vóór 1 septem­ber 2007 reeds ingegane pachtovereenkomsten, teruggrijpen op het oude systeem. Dat wil zeggen dat de taxateurs vol­gens de oude normen op basis van de individuele produc­tieomstandigheden van het gepachte de toenmalige hoogst toelaatbare pachtprijs dienen te bepalen, om die vervolgens steeds te wijzigen volgens dezelfde regels als die voor her­ziening van rechtswege golden en gelden. Hoe lastig deze opdracht aan de taxateurs door de stapeling van oude en nieuwe normen inmiddels is geworden, heb ik eerder uiteen­gezet.9 Maar dit laatste nu alleen terzijde. &#13;
Geldt voor bedrijfsgebouwen nu een zelfde onderscheid tus­sen oude en nieuwe overeenkomsten, hetzij met 1 september 2007 hetzij met een andere datum als scheidslijn? Tot 1 juli 2012 was voor die gedachte wel wat te zeggen. Art. 4 Uit­voeringsregeling pacht (dat invulling geeft aan art. 20 Pacht­prijzenbesluit 2007, dus aan de herziening van rechtswege van de pachtprijs van bedrijfsgebouwen) sprak namelijk tot 1 juli 2012 over: &#13;
‘het percentage, bedoeld in artikel 20, eerste lid, van het Pachtprijzenbesluit 2007, waarmee de tussen partijen op grond van een voor 1 september 2007 aan­gegane pachtovereenkomst geldende pachtprijs wordt gewijzigd’ [cursivering toegevoegd] &#13;
Dat betekent dus dat de regelgever zelf onderscheid dacht te moeten maken tussen de pachtprijs van bedrijfsgebouwen op grond van oude en nieuwe overeenkomsten. Gelukkig was dat allerminst, want voor de herziening van rechtswe­ge van de pachtprijs van bedrijfsgebouwen die op grond van een op of na 1 september 2007 aangegane pachtovereen­komst in gebruik zijn gegeven, was niets geregeld. &#13;
Het nieuwe art. 4 Uitvoeringsregeling pacht (tekst vanaf 1 juli 2012) maakt het onderscheid tussen oude en nieuwe ge­vallen echter niet. Het spreekt eenvoudig over het percenta­ge: &#13;
‘waarmee de tussen partijen geldende pachtprijs wordt gewijzigd’. &#13;
Kortom, in de diverse regelingen omtrent de pachtprijs is wat betreft bedrijfsgebouwen thans geen aanknopingspunt meer te vinden voor een onderscheid tussen oude en nieu­we overeenkomsten. Dat betekent dat de gewone beginselen van overgangsrecht hier bepalend zijn, met als hoofdregel de onmiddellijke werking van het nieuwe recht. Die beginselen gaan uit van het gewone geval dat de regelgever de oude re­geling heeft vervangen door de nieuwe omdat hij de nieuwe beter vindt dan de oude. Wat betreft bedrijfsgebouwen is dat beslist het geval. De nieuwe regels leiden volgens de Nota van toelichting: &#13;
‘tot een hoogst toelaatbare pachtprijs die – in vergelij­king met de prijzen van het oude artikel 16 – ten alge­mene beter recht doet aan de kosten die de verpachter met betrekking tot het bedrijfsgebouw maakt.’10 &#13;
Er bestaat dus geen reden om, behalve voor land, ook voor bedrijfsgebouwen onderscheid te maken tussen oude en nieuwe overeenkomsten. Voor de hoogst toelaatbare pacht­prijs is vanaf 1 juli 2012 steeds het nieuwe art. 16 Pachtprij­zenbesluit 2007 beslissend. Dat dit niet van rechtswege leidt tot een wijziging van de tussen partijen geldende pachtprijs, heb ik al toegelicht. &#13;
Is voortaan de bedrijfsgrootte als zodanig beslissend? &#13;
De laatste vraag die we ons stelden, is de eenvoudigste. Vol­gens het vierde lid van art. 16 Pachtprijzenbesluit 2007 wordt bij de toepassing van de normen voor bedrijfsgebou­wen rekening gehouden met de totale oppervlakte land voor de exploitatie waarvan de bedrijfsgebouwen naar redelijke verwachting zullen dienen. Dat was zo en dat blijft zo; aan het vierde lid is niets veranderd. Dit betekent dus dat wel­&#13;
iswaar de bedrijfsgrootte voor de berekening van de hoogst toelaatbare pachtprijs van belang is, maar dat óók moet wor­den gelet op de vraag voor de exploitatie van hoeveel hecta­res de desbetreffende bedrijfsgebouwen geschikt zijn. &#13;
En bij nauwkeurige lezing van de hiervoor bedoelde passage in de Nota van toelichting, valt daaruit ook niet iets anders op te maken. In die passage gaat het niet om de toets wat be­treft het aantal hectares, maar om de vraag op welke wijze aan de hand van het aantal in aanmerking te nemen hectares de pachtprijs wordt berekend. Voortaan geschiedt dat een­voudig door het aantal hectares te vermenigvuldigen met het bedrag in de tabel, en niet langer via een gestaffeld systeem. &#13;
Samenvatting en conclusies &#13;
1. Als partijen met de nieuwe normen van art. 16 Pachtprij­zenbesluit 2007 niets doen, wat hun vrijstaat, wordt de tus­sen hen geldende pachtprijs op grond van art. 20 Pachtprij­zenbesluit 2007 jaarlijks herzien met het percentage van art. 4 Uitvoeringsregeling pacht. &#13;
2. Worden partijen het eens over een nieuwe pachtprijs voor een of meer bedrijfsgebouwen, dan dienen zij die overeen­stemming vast te leggen in een pachtwijzigingsovereen­komst of eventueel in een nieuwe pachtovereenkomst. De grondkamer toetst deze overeenkomst aan de hand van het nieuwe art. 16, zonder dat onderscheid wordt gemaakt tus­sen oude en nieuwe pachtovereenkomsten. &#13;
3. Wordt bij de grondkamer om herziening van de pachtprijs verzocht, dan is weer het nieuwe art. 16 de maatstaf, op­nieuw zonder onderscheid te maken tussen nieuwe en oude overeenkomsten. &#13;
4. Wat betreft het aantal voor de berekening van de hoogst toelaatbare pachtprijs van bedrijfsgebouwen in aanmerking te nemen hectares verandert er niets. &#13;
</content><legacyfootnotes>* Mr. W.L. Valk is vice-president van het gerechtshof Arnhem-Leeuwarden en voorzitter van de Centrale Grond­kamer.&#13;
1. Deze bijdrage is de bewerking van een inleiding bij gelegenheid van de Actualiteitendag Agrarisch Recht, 11 januari 2013.&#13;
2. Besluit van 26 juni 2012, houdende wijziging van het Pachtprijzenbesluit 2007, Stb. 2012, 295.&#13;
3. Nota van toelichting, p. 4-5.&#13;
4. Nota van toelichting, p. 6.&#13;
5. Nota van toelichting, p. 4. &#13;
6. Dit verschil tussen lid 2 en lid 1 is een kwestie van nauw­keurig lezen. In het geval van lid 1 (zes jaar of korter) zijn, behalve art. 7:319 lid 1 onder c en d BW, ook art. 7:319 lid 1 onder a (toetsing door de grondkamer van de pachtprijs) en 7:333 (herziening van de pachtprijs) niet van toepas­sing. &#13;
7. Want art. 2a regelt alleen het geval dat de geldende pacht­prijs lager is dan de regionorm. Vergelijk Valk 2013 (T&amp;C Pachtrecht), art. 2 Pachtprijzenbesluit 2007, aant. 2a. &#13;
8. Thans de Minister van Economische Zaken, al spreekt art. 1 van het Pachtprijzenbesluit 2007 op dit moment nog van de Minister van Economische Zaken, Landbouw en Innovatie. &#13;
9. W.L. Valk, ‘Complexe pachtprijzen’, Agr.r. 2012, p. 55 e.v. &#13;
10. Nota van toelichting, p. 4. &#13;
</legacyfootnotes><footnotes><footnote/></footnotes><auteurs>mr. W.L. Valk&#13;
</auteurs><published>2013-02-01 00:00:00</published><modified>2013-02-01 00:00:00</modified><editiondate>2013-02-01</editiondate><htmlpath>https://denhollander.info/artikel/10356</htmlpath></article>
</articles></edition>