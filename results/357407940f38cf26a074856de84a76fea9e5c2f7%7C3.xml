<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2011</searchword><id>9216</id><udhid>UDH:TvAR/9216</udhid><titel>Wetgeving en literatuur</titel><searchwords><searchword>TvAR 5/2011</searchword><searchword>UDH:TvAR/9216</searchword></searchwords><attachments><attachment><name>TvAR2011_05_04_wetgeving.pdf</name><extention>pdf</extention><url>https://denhollander.info/download/8097/ci</url></attachment></attachments><inleiding>Algemeen&#13;
Het groene front&#13;
‘Het Groene Front voorbij’ is de titel van een boek in de se­rie Historia Agriculturae (nr. 43), van de hand van Daniël Broersma en uitgegeven door het Nederlands Agronomisch Historisch Instituut. Het boek gaat over de agrarische be­langenbehartiging door LTO Nederland in de periode 1995-2005. Daarbij komen onder meer aan de orde: het ontstaan van LTO-Nederland, de rol bij de afhandeling van de water­schade van 1995, de veranderende landbouw (marktorde­ning, minas) en wordt ook de organisatie als zodanig onder de loep genomen. (183 blz.).&#13;
</inleiding><content>Juridisering&#13;
Het LEI heeft een boekje het licht doen zien over Juridise­ring in de agrosector; verkenning van een veelkoppig feno­meen. Het is geschreven door C.A. Hazeu en H.J. Silvis. De laatste conclusie kan onderstreept worden: ‘Zo zou er bij­voorbeeld extra gedaan kunnen worden aan kennisversprei­ding op agrarisch-juridisch gebied. Dat begint al van onder­op. Zo zouden er in alle agrarische (beroeps)opleidingen ten minste enkele lessen en colleges onderdeel van het curricu­lum moeten uitmaken waarin aandacht is voor de relevante hoofdzaken van het intellectueel eigendomsrecht (kwekers­recht, octrooirecht), omgevingsrecht en Europees recht en beleid.’ (Den Haag 2011, 94 blz.).&#13;
Subsidies&#13;
Staatscourant 3 mei 2011, nr. 7758 bevat een wijziging van de Regeling LNV-subsidies en het Openstellingsbesluit LNV-subsidies 2011.&#13;
Pacht&#13;
Landeigenaren&#13;
In de Landeigenaar van april 2011 staan twee artikelen over de pacht. De Federatie Particulier Grondbezit heeft een toe­komstvisie ontwikkeld, waarin men tot 9 aanbevelingen voor verbetering van het pachtrecht komt. Deze aanbeveling staan in het teken van een verdere liberalisering en herstel van onvolkomenheden. In een tweede artikel werpt Erik Jan Bennema een blik op het Duitse pachtrecht. Een aantal ja­ren geleden is dat recht flink geliberaliseerd, hetgeen geleid heeft tot een behoorlijke toename van het pachtareaal. Een voorbeeld voor Nederland, wellicht.&#13;
Ruimtelijke Ordening&#13;
Brandveiligheid&#13;
Wakker Dier maakt veel werk van brandveiligheid in stal­len. Zo stelde men een beroep in tegen een bouwvergun­ning voor een zeugen/biggenstal in Boxmeer. De vraag was of met grotere compartimenten dan 2.500 m2 een mate van brandveiligheid, zoals in het Bouwbesluit vereist, kon wor­den bereikt. De Afdeling bestuursrechtspraak vond van wel (ABRS 27 april 2011, LJN BQ2686). Het beroep werd afge­wezen.&#13;
Plattelandswoning&#13;
In een algemeen overleg heeft minister Schultz (etc.) aan­gekondigd dat zij verwacht per oktober 2011 een wetsvoor­stel aan de Tweede Kamer te sturen. Een en ander vergt wat meer tijd dan gedacht, omdat de materie nogal complex is. (Kamerstukken II 2010/11, 32030, nr. 14).&#13;
Landinrichting&#13;
Investeringsbudget Landelijk gebied&#13;
Het Comité van Toezicht ILG heeft een derde rapportage uitgebracht over de kwaliteit van de prestaties in het licht van de WILG en de ILG-bestuursovereenkomsten. Deze zijn naar de Tweede Kamer gestuurd (Kamerstukken II 2010/11, 29717, nr. 19). Veel cijfers natuurlijk, maar het CvT wil toch ook nog wel kwijt dat door de bezuinigingen ‘het ge­vaar dreigt (…) dat de wettelijke systematiek van de WILG wordt verstoord. Doorbreking van de systematiek brengt (..) aanzienlijke risico’s met zich mee voor een ordelijke en rechtmatige afwikkeling van het ILG’.&#13;
Beheer landelijk gebied&#13;
Soortenbescherming&#13;
In een omvangrijk artikel in Bouwrecht (Kluwer) beschrijft H.E. Woldendorp de conclusie van de AG van het Europe­se Hof van Justitie inzake het Franse beleid ten aanzien van de hamster, onder de titel ‘De hamster spookt weer rond!’ (Bouwrecht 2011, p. 209 e.v.). Tot nu toe werd aangeno­men dat de soortenbescherming vooral bestond uit het na­laten van ingrepen (vangen en/of doden, verstoren, vernie­len of rapen van eieren, beschadiging van voortplantings- of rustplaatsen (art. 12 Habitatrichtlijn). De AG gaat nu veel verder: vereist is ook een actief beleid om de soorten in een goede staat van instandhouding te brengen. De Franse over­heid heeft niet genoeg gedaan om de hamster in de Elzas te bevorderen. Het lijkt er op neer te komen dat boeren ver­plicht moeten worden om hamstervriendelijke gewassen te telen, zoals graan en luzerne. Maïs is uit den boze.&#13;
EHS&#13;
In een brief aan de Tweede Kamer reageert de staatssecre­taris van ELI op de open brief van 79 hoogleraren over het (gebrek aan visie van het kabinet over het) natuurbeleid van 15 april 2011. Het kabinet blijkt wel degelijk een visie te hebben: natuur moet naar boeren, particulieren en onder­nemers in het landelijk gebied. (Kamerstukken II 2010/11, 30825, nr. 76).&#13;
Peilbesluit&#13;
Een verhoging van het waterpeil in polder de Noordplas leidde tot een beroep van LTO Noord. De Afdeling oordeel­&#13;
de echter: ‘LTO Noord heeft in het licht van het vorenstaan­de niet aannemelijk gemaakt dat de belangen van de agra­riërs niet of zodanig onvoldoende zijn meegewogen, dat geoordeeld moet worden dat gedeputeerde staten in redelijk­heid niet tot goedkeuring van het peilbesluit hebben kunnen besluiten.’ (ABRS 20 april 2011, LJN BQ1868).&#13;
Natura 2000&#13;
Over de Zeeuwse situatie (o.a. Hedwigepolder) zijn vragen gesteld en beantwoord (Kamerstukken II 2010/11, 32670, nr. 4). In ‘Agrar- und Umweltrecht’ van april 2011 schrijft Gre­gor Heine over ‘Natura 2000 und Vertraglichkeitsprufung im Lichte der aktuellen Rechtssprechuung’ (p. 133 e.v.). Het artikel gaat vooral over de wijze van toetsing van plan­nen en projecten in het licht van de Vogel- en habitatricht­lijn. Over het Nederlandse probleem – uitbreiding van vee­houderijen – gaat het helaas niet. Zou dat in Duitsland geen probleem zijn?&#13;
Marktordening&#13;
Voedselprijzen&#13;
Er zijn enkele seminars geweest over de hoge voedselprij­zen en de volatiliteit daarvan. De staatssecretaris heeft een verslag naar de Tweede Kamer gestuurd. (Kamerstukken II 2010/11, 21501-32, nr. 474).&#13;
Betaalschema&#13;
Wie nog geld tegoed heeft vanwege de bedrijfstoeslag kan een betaalschema raadplegen, dat de staatssecretaris naar de kamer heeft gestuurd. (Kamerstukken II 2010/11, 21501-32, nr. 476).&#13;
Sancties&#13;
Omdat de Dienst Regelingen in een folder had gesuggereerd dat boeren die in hun opgave teveel grond opnamen voor drie jaar zouden worden uitgesloten van de bedrijfstoeslag, zijn daarover door de Tweede Kamer vragen gesteld. De staatssecretaris antwoord dat de communicatie niet correct is en geeft een uitvoerig overzicht van de sanctiemogelijkhe­den. (Kamerstukken II 2010/11, 21501-21, nr. 483).&#13;
Dieren&#13;
Geitenmest&#13;
Er loopt een onderzoek naar de Q-koortsbacterie in geiten­mest. Zie: Kamerstukken II 2010/11, 28286, nr. 499. Als het onderzoek klaar is zullen passende hygiënemaatregelen wor­den overwogen. De voorlopige maatregelen (zie voor een overzicht: nr. 500, lijst van vragen en antwoorden) blijven nog van kracht. Voor geitenhouders die in de problemen ko­men met de verplichte opslag is een ontheffing mogelijk.&#13;
Transport&#13;
In januari 2011 heeft de Tweede Kamer een aantal moties aanvaard over diertransporten. De staatssecretaris neemt dit mee naar Brussel, waar de regelgeving wordt gemaakt. Het gaat dan om: maximumafstanden / uren (500 km / 8 uur), GPS-systemen op auto’s en webcams bij slachterijen. Ook wordt nog verder onderzoek verricht. (Kamerstukken II 2010/11, 26991, nr. 315).&#13;
Planten&#13;
GGO-gewassen&#13;
De toelating van genetisch gemodificeerde organismen is thans strikt geregeld op Europees niveau. Het is de bedoe­ling dat lidstaten wat meer vrijheid krijgen om gewassen te beperken en te verbieden, ook al is er op Europees ni­veau een vergunning verleend. Daartoe is een voorstel van de Commissie tot wijziging van Richtlijn 2001/18/EG op­gesteld (COM(2010) 380 definitief). De Eerste Kamer heeft gevraagd op welke juridische gronden zo’n beperking of verbod zou kunnen worden geregeld. De staatssecretaris verwijst naar een lijstje van de Commissie. (Kamerstukken I 2010/11, 32472 C). Dit lijstje omvat: public morals, public order, avoiding GMO presence in other products, i.e. contri­buting to: preservation of organic and conventional farming systems; avoiding the presence of GMOs in other products such as particular food; products under GM-free schemes; social policy objectives; town and country planning/land use; cultural policy; general environmental policy objecti­ves, other than assessment of the adverse effects of GMOs on environment. Tamelijk ruim dus.&#13;
Milieurecht&#13;
Geurhinder&#13;
E. Houwertjes schrijft in het Tijdschrift voor omgevings­recht over ‘Knelpunten en mogelijkheden bij ruimtelijke ontwikkelingen binnen geurcontouren: de belangen van de veehouderij in de besluitvormingsprocedure. Daarbij wordt ook aandacht besteed aan het nieuwe Activiteitenbesluit (TO 2011, blz. 22 e.v.).&#13;
Europees agrarisch recht&#13;
Landbouw- en visserijraad&#13;
In de LV-raad van 14 april 2011 werd gesproken over o.a. het visserijbeleid en de effecten van het GLB op ontwikke­lingslanden. (Kamerstukken II 2010/11, 21501-32, nr. 479). De bijeenkomst in mei zal gaan over de kwaliteit van land­bouwproducten (nr. 478). &#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2011-05-01 00:00:00</published><modified>2011-05-01 00:00:00</modified><editiondate>2011-05-01</editiondate><htmlpath>https://denhollander.info/artikel/9216</htmlpath></article>
</articles></edition>