<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>11/12</uitgave><aflevering>10</aflevering><searchword>TvAR 11/12/2020</searchword><id>16452</id><udhid>UDH:TvAR/16452</udhid><titel>Het recht van erfpacht: historie en actualiteit</titel><searchwords><searchword>TvAR 11/12/2020</searchword><searchword>UDH:TvAR/16452</searchword></searchwords><attachments><attachment><name>21383.pdf</name><extention>pdf</extention><url>https://denhollander.info/download/21383/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Het recht van erfpacht is geen rustig bezit. Hoewel de regeling in boek 5 BW compact is, blijven in de juridische praktijk regelmatig vragen over uitleg van rechtsregels en over de waardering bij erfpacht terugkeren. In deze bijdrage zal kort stil worden gestaan bij de ontstaansgeschiedenis van het recht van erfpacht. Daarna zal worden ingegaan op de belangrijkste ontwikkelingen in de rechtspraak. Hoewel de meeste rechtspraak over erfpacht betrekking heeft op de stedelijke erfpacht, zal tevens worden ingegaan op de ontwikkelingen die relevant zijn voor agrarische of zgn. ‘groene’ erfpacht. De focus ligt enerzijds op een aantal thema’s die regelmatig terugkeren in deze rechtspraak en anderzijds op de meest interessante jurisprudentie uit de afgelopen jaren. Achtereenvolgens wordt ingegaan op onredelijk bezwarende bedingen in de erfpachtvoorwaarden, de heruitgifte van erfpacht, de opzegging ingevolge art. 5:87 lid 2 BW, de bepaling van de canon als bedoeld in art. 5:85 lid 2 BW, verkrijgende verjaring en enkele overige thema’s. Ik sluit af met een conclusie en een vooruitblik. &lt;/p&gt;&lt;h3&gt;2. Historie&lt;/h3&gt;&lt;p&gt;Het recht van erfpacht kent een duidelijk herleidbare agrarische oorsprong. De oude Grieken gaven de rechten op zowel woeste als ontgonnen overheidsgronden voor langere tijd uit onder de noemer &lt;span class="italic"&gt;emphyteusis&lt;/span&gt; (letterlijk vertaald: op-planten). Deze rechten gingen via erfopvolging over op de nabestaanden. De Romeinen ontwikkelden een eigen vorm van erfpacht toen &lt;span class="italic"&gt;municipies &lt;/span&gt;(zelfstandig bestuurde steden) woeste grond tegen betaling van een jaarlijks verschuldigde pachtsom eeuwigdurend uitgaven om deze te laten ontginnen en vruchtbaar te maken (&lt;span class="italic"&gt;ius perpetuum in agri vectigali&lt;/span&gt;). Vanaf de vierde eeuw na Christus groeiden de Griekse/Oost-Romeinse variant en de West-Romeinse variant naar elkaar toe. Beide werden &lt;span class="italic"&gt;emphyteusis&lt;/span&gt; genoemd. De Oost-Romeinse keizer Zeno besliste dat het recht een zelfstandig karakter had. De Byzantijnse keizer Justinianus liet de beide rechten versmelten in het Corpus Iuris Civilis als &lt;span class="italic"&gt;emphyteusis. &lt;/span&gt;Dit Romeinse recht van erfpacht had voornamelijk een agrarische functie. Omdat de erfpachter de woeste grond moest ontginnen en vruchtbaar moest maken, was de pachtsom normaal gesproken slechts symbolisch.[1] Met de receptie van het Romeinse recht in het Roomsch-Hollands recht vond het recht van erfpacht ook in de Republiek der Verenigde Nederlanden zijn weg. Met de introductie van het Wetboek Napoleon bleef het recht van erfpacht in stand. Vervolgens werd - vooruitlopend op de invoering van het (oude) Burgerlijk Wetboek - in 1824 zelfs een aparte Wet over het recht van erfpacht geïntroduceerd, die - na wijziging in 1833 - tot 1992 in Nederland is blijven gelden.[2] Sinds de inwerkingtreding van het nieuwe Burgerlijk Wetboek kennen we de huidige regeling, zoals die is neergelegd in de artt. 5:85 tot en met 5:100 BW. Hoewel het recht van erfpacht een duidelijk aanwijsbare agrarische oorsprong kent, is de rechtsfiguur in Nederland met name opgekomen in de negentiende eeuw als instrument voor gemeentelijke grondpolitiek. Later zijn ook het Rijk, de waterschappen en terreinbeherende organisaties, zoals Staatsbosbeheer, Natuurmonumenten en de provinciale landschappen, het recht van erfpacht gaan inzetten. Zij konden daarmee grip houden op hun grondposities en besluiten om de grond na afloop van het overeengekomen tijdvak weer aan te wenden voor bijv. waterstaatkundige of natuurdoeleinden. Op deze wijze kon iemand met een kleine portemonnee zich dankzij de lage aanvangscanon op de Waddeneilanden een vakantiewoning permitteren en daarmee het toeristenverkeer stimuleren. Na de uitgifte moest de erfpachter zelf de duingrond bouwrijp maken en de opstal realiseren. Pas nadat vele jaren later de canon werd herzien of sprake was van heruitgifte van het recht van erfpacht, ontstonden principiële discussies over de waarde van de grond en de canon. &lt;/p&gt;&lt;p&gt;Het recht van erfpacht werd ook door de overheid ingezet in de agrarische sector. Zo gaf Domeinen in de jaren 60 van de twintigste eeuw de voormalige IJsselmeerpolders via erfpacht uit aan agrariërs. Via de erfpacht kon de Staat controle uitoefenen op mogelijk misbruik van de grond, de toekomstige stijging van de grondprijzen incasseren en de erfpacht beëindigen in geval van toekomstige bestemmingswijzigingen. Verder kon de agrariër langjarige zekerheid worden geboden tegen een canon die was gekoppeld aan het Pachtnormenbesluit. Sinds eind jaren tachtig wordt erfpacht tot slot ingezet als financieringsinstrument, namelijk als zekerheid voor het verkrijgen van financiering ten behoeve van uitbreidingen van bedrijven of van beleggingen.[3] In de agrarische context is de samenloop met de regeling van de pacht van wezenlijk belang. Ingevolge art. 7:399d lid 1 BW zijn namelijk de regels van de pacht - dwingend en met voorrang op de regeling van de erfpacht - van overeenkomstige toepassing op zakelijke genotsrechten voor hoeven of los land met een looptijd van 25 jaar of korter, dan wel voor onbepaalde tijd. Slechts indien de erfpacht een bepaalde looptijd van minimaal 25 jaar en één dag heeft, zijn de pachtregels niet langer van toepassing. Vanwege die inflexibiliteit heeft erfpacht als alternatief voor pacht geen grote vlucht genomen. Niettemin is het Rijksvastgoedbedrijf vanaf 2019 weer meer landbouwgronden in de IJsselmeerpolders via openbare inschrijvingen in erfpacht gaan uitgeven. Dit gebeurt op zgn. vrijkomende niet-strategische gronden die geen publieke functie hebben.[4] De grond wordt voor minimaal 26 jaar in erfpacht uitgegeven met het oog op de agrarische bedrijfszekerheid. Verder moet – net zoals bij de oude Grieken en Romeinen – via de erfpachtvoorwaarden de instandhouding van een goede bodemkwaliteit worden gewaarborgd.[5]&lt;span class="superscript"&gt; &lt;/span&gt;&lt;/p&gt;&lt;h3&gt;3. Actualiteit: rechtspraak &lt;/h3&gt;&lt;p&gt;A. Onredelijk bezwarende bedingen erfpachtvoorwaarden&lt;/p&gt;&lt;p&gt;Een regelmatig terugkerend onderwerp in de rechtspraak betreft de vraag naar de rechtsgeldigheid van erfpachtvoorwaarden die aan de erfpachter worden opgelegd. Op grond van art. 6:233 aanhef en onder a BW kan een beding uit de erfpachtvoorwaarden ongeldig worden verklaard indien dit beding onredelijk bezwarend is voor de erfpachter. De toetsing of een beding onredelijk bezwarend is, vindt plaats aan de hand van alle feiten en omstandigheden van het geval en heeft derhalve een concreet en op het voorliggende geval toegespitst karakter.[6] Om die reden is de rechtspraak over de vraag of erfpachtvoorwaarden onredelijk bezwarend zijn, in hoge mate casuïstisch. Verder moet art. 6:233 BW conform de Richtlijn oneerlijke bedingen (Richtlijn 93/13/EEG) worden uitgelegd[7] in het geval een erfpachtrecht is gevestigd ná 31 december 1994 en de overeenkomst met een consument is gesloten. In zijn arrest van 29 april 2016 heeft de Hoge Raad benadrukt dat het hierbij gaat om het tijdstip waarop de voorwaarden door de eigenaar zijn bedongen en dat latere verkrijging van een reeds gevestigd erfpachtrecht niet meebrengt dat er richtlijnconform moet worden geïnterpreteerd.[8] In deze zaak werden door Stichting Erfpachters Belang Amsterdam, die de behartiging van erfpachters van door de gemeente Amsterdam in erfpacht uitgegeven gronden ten doel heeft, diverse verklaringen voor recht gevraagd. Deze verklaringen kwamen erop neer dat de gemeente Amsterdam niet bevoegd was de canon te herzien en dat onder meer het beding dat de canon wordt herzien door deskundigen nietig of vernietigbaar diende te worden verklaard. De Hoge Raad ging hierin niet mee. Volgens de Hoge Raad had het Hof dit beding namelijk zo uitgelegd dat de herziening wordt overgelaten aan deskundigen, tenzij de erfpachter en de gemeente onderling overeenstemming hebben bereikt over de nieuwe canon. Om die reden was volgens de Hoge Raad geen sprake van geschilbeslechting als bedoeld in art. 6:236, aanhef en onder n, BW. Ingevolge die bepaling wordt als onredelijk bezwarend aangemerkt een in de algemene voorwaarden voorkomend beding dat voorziet in de beslechting van een geschil door een ander dan de rechter die volgens de wet bevoegd zou zijn, tenzij het de wederpartij een termijn gunt van tenminste een maand nadat de gebruiker zich schriftelijk jegens haar op het beding heeft beroepen, om voor beslechting van het geschil door de volgens de wet bevoegde rechter te kiezen. Volgens de erfpachtvoorwaarden moesten de deskundigen geen geschil tussen partijen beslechten, maar de canon bepalen die in het vervolg op grond van de overeenkomst van partijen zou gaan gelden.[9] In dit verband wordt ook wel gesproken van zuiver bindend advies, waarbij partijen een niet (volledig) bepaald deel van hun rechtsverhouding overlaten aan een derden.[10] Het zal van de exacte inhoud van de algemene voorwaarde zelf afhangen of het om een geschilbeslechtingsclausule gaat en of een dergelijk beding in de erfpachtvoorwaarden in een ander geval dus toch als onredelijk bezwarend kan worden aangemerkt.[11] &lt;/p&gt;&lt;p&gt;De algemene regel wordt door de Hoge Raad aangehaald in verband met een beding dat de gemeente het recht geeft de erfpachtvoorwaarden eenzijdig te wijzigen. Deze wijzigingsbevoegdheid komt niet voor op de grijze of zwarte lijst,[12] maar valt wel onder de omschrijving van onderdeel j van de indicatieve lijst bij de Richtlijn oneerlijke bedingen. De Hoge Raad overweegt dat indien een beding uit de erfpachtvoorwaarden voorkomt op deze indicatieve lijst, dit niet betekent dat dit steeds een onredelijk bezwarend beding ex art. 6:233 onderdeel a BW is, maar dat dit oordeel een specifieke motivering dient te bevatten waarin wordt ingegaan op de relevante omstandigheden van het geval.[13] De Hoge Raad betrekt bij dit oordeel dat de gemeenteraad een democratisch gekozen orgaan is en dat vaststelling en toepassing van de voorwaarden moet voldoen aan algemene rechtsbeginselen en algemene beginselen van behoorlijk bestuur. In deze zaak hield het - ongemotiveerde - oordeel van het gerechtshof Amsterdam, dat het wijzigingsbeding onredelijk bezwarend is, dan ook geen stand. &lt;/p&gt;&lt;p&gt;Op 16 juni 2020 wees ditzelfde gerechtshof een arrest waarin het zijn oordeel, dat een wijzigingsbeding uit de erfpachtvoorwaarden als onredelijk bezwarend in de zin van afdeling 6.5.3 van het BW moest worden aangemerkt, wel motiveerde.[14] De rechtbank had in dit geding de vorderingen van de erfpachters toegewezen die er, kort gezegd, op neerkwamen een verklaring voor recht uit te spreken dat de bedingen uit de erfpachtvoorwaarden die de eigenaar (Stichting Vastgoed Beheer Nederland) de bevoegdheid gaf de canon na overleg te herzien, onredelijk bezwarend zijn en door hen rechtsgeldig waren vernietigd. De eigenaar kwam tevergeefs tegen dat oordeel op in hoger beroep. Het gerechtshof hield bij zijn oordeel onder meer rekening met i) dat in de voorwaarden niet was voorzien in een consistente en bepaalbare wijze van aanpassing van de canon, doordat objectieve richtsnoeren voor zowel de grondslag als het percentage ontbraken, ii) dat in de voorwaarden was bepaald dat enkel de bloot eigenaar het initiatief kon nemen tot canonherziening, waardoor de canon hoogstwaarschijnlijk nooit zou dalen en iii) dat de erfpachter bij een te hoge canon enkel de mogelijkheid heeft tot verkoop, omdat een opzeggingsbevoegdheid van de erfpacht ontbreekt.&lt;/p&gt;&lt;p&gt;﻿De hierboven door de Hoge Raad geformuleerde algemene uitgangspunten over de indicatieve lijst bij de Richtlijn oneerlijke bedingen werden concreet toegepast door de rechtbank Den Haag in een zaak die leidde tot een vonnis van 28 november 2018.[15] De rechtbank moest beoordelen of een groot aantal bedingen uit de algemene bepalingen van 1978 of 1991, die de gemeente Zaanstad hanteerde voor de uitgifte van grond in erfpacht, onredelijk bezwarend waren. De uitspraak is illustratief voor het casuïstische karakter van de beoordeling van de onredelijk bezwarendheid van algemene bepalingen in erfpachtakten. Per afzonderlijk beding werd op grond van een door de rechtbank uiteengezet kader nagegaan of dit al dan niet in strijd was met art. 6:233 e.v. BW. Uiteindelijk kwam de rechtbank tot de conclusie dat slechts één beding onredelijk bezwarend was. Het betrof een bepaling die voorzag in de beslechting van een geschil door een ander dan de rechter die volgens de wet bevoegd zou zijn op grond van art. 6:236 sub n BW. De rechtbank oordeelde dat ‘&lt;span class="italic"&gt;in dit concrete geval&amp;nbsp;sprake is van geschilbeslechting omdat de deskundigen pas om een bindend advies gevraagd worden op het moment dat tussen partijen een geschil gerezen is over de canonherziening&lt;/span&gt;.’[16] Hierbij werd ook meegewogen dat de erfpachters geen termijn was gegund om het geschil aan de overheidsrechter voor te leggen. &lt;/p&gt;&lt;p&gt;In een zaak die leidde tot het arrest van het gerechtshof Arnhem-Leeuwarden van 13 januari 2015 tussen Staatsbosbeheer en de erfpachter van landhuis Groot Spriel te Putten vorderde de erfpachter vernietiging van een bindend advies over de canonherziening. Voorts werd door de erfpachter schadevergoeding gevorderd die het gevolg was van de weigering van Staatsbosbeheer om zonder de voorwaarde van canonherziening toestemming tot overdracht te verlenen. Het gerechtshof oordeelde dat deze door de Staatsbosbeheer gestelde voorwaarde van canonherziening niet had mogen worden gesteld en dat Staatsbosbeheer had gehandeld in strijd met de redelijkheid en billijkheid. Doorslaggevend daarvoor achtte het hof dat het toestemmingsvereiste niet op zichzelf staat maar moest worden bezien in het licht van de rest van de akte en moest worden uitgelegd naar objectieve maatstaven. Er waren beperkte indexerings- en herzieningsmogelijkheden. De erfpachtcanon kon eenmaal in de drie jaar worden geïndexeerd. Als die indexatie niet volstaat om bewegingen op de grondmarkt te volgen kon de erfpachtcanon eenmaal per vijftien jaar worden herzien. Met deze beperkte herzieningsmogelijkheden wordt recht gedaan aan het goederenrechtelijke karakter van het erfpachtrecht dat met zich brengt dat aanmerkelijke wijzigingen van de canon een zekere waarde vertegenwoordigen. Niet alleen erfpachter en erfverpachter, maar ook derden zoals hypotheekhouders en potentiële kopers hebben belang bij een kenbare en robuuste canon die slechts op basis van de akte kan worden herzien. Omdat Staatsbosbeheer niet alleen had gehandeld in strijd met de redelijkheid en billijkheid maar ook toerekenbaar was tekortgeschoten in de nakoming van haar verbintenissen, is Staatsbosbeheer schadeplichtig jegens de erfpachter. Verder gaat het gerechtshof in op de regeling van de driedeskundigentaxatie. Ingevolge art. 6:236 aanhef en onder n BW is een beding onredelijk bezwarend indien dat voorziet in de beslechting van een geschil door een ander dan de rechter die volgens de wet bevoegd zou zijn. Volgens het gerechtshof is deze situatie aan de orde. Indien partijen zelf namelijk niet tot overeenstemming kunnen komen over de herziening van de canon, wordt de canon vastgesteld door drie deskundigen, één te benoemen door de erfpachter en één door de Staat. De derde wordt door beide partijdeskundigen benoemd. Volgens het hof gaat het hier om een beding ‘dat voorziet in beslechting van een geschil’. Deze deskundigenprocedure geldt daarom volgens het hof als vernietigd, zodat partijen zich bij een herziening tot de rechter kunnen wenden. &lt;/p&gt;&lt;p&gt;Opmerkelijk was de zaak die leidde tot een vonnis van de rechtbank Amsterdam van 17 juni 2015.[17] De rechtbank oordeelde dat een boetebeding op grond waarvan een particuliere erfpachter EUR 10.000,- per maand verbeurde aan de bloot eigenaar (de gemeente Amsterdam) voor iedere maand dat de bouw van een kavel was vertraagd, onredelijk bezwarend was in de zin van art. 6:233 onder a BW. Het boetebeding stond namelijk op de indicatieve ‘blauwe’ lijst bij de Richtlijn oneerlijke bedingen. Op die bijlage staat vermeld dat als oneerlijke bedingen kunnen worden aangemerkt bedingen die&amp;nbsp;tot doel of gevolg&amp;nbsp;hebben de consument die zijn verbintenissen niet nakomt, een onevenredig hoge&amp;nbsp;schadevergoeding&amp;nbsp;op te leggen. Volgens de rechtbank had het boetebeding weliswaar niet tot doel om de schade op voorhand te fixeren, maar leidde toepassing ervan er wel toe dat de erfpachter was gehouden een grote geldsom aan de gemeente te betalen. Daarmee betrof het een beding als opgenomen in de blauwe lijst. Verder oordeelde de rechtbank dat het boetebedrag voor een particulier zeer hoog was, dat de overeenkomst geen ontbindings- of beëindigingsmogelijkheden kende en dat het de erfpachter ontbrak aan andere (rechts)maatregelen om nakoming te bewerkstelligen. Dat andere erfpachters het beding wel hadden aanvaard, deed daar volgens de rechtbank niets aan af, omdat over het beding niet kon worden onderhandeld. &lt;/p&gt;&lt;p&gt;Met een beding dat bepaalt dat de bloot eigenaar het recht heeft al hetgeen zich op het thans niet meer in erfpacht uitgegeven terrein zes maanden na eindiging van het recht op erfpacht bevindt ofwel tot zich te mogen nemen ofwel ten koste van de erfpachter te mogen doen opruimen, wordt volgens de voorzieningenrechter van de rechtbank Rotterdam slechts gebruik gemaakt van regelend recht.[18] Volgens het vonnis in kort geding d.d. 26 februari 2020 kon een dergelijk beding noch als exorbitant noch als onredelijk bezwarend worden aangemerkt. &lt;/p&gt;&lt;p&gt;B. Eisen bij heruitgifte van het recht van erfpacht&lt;/p&gt;&lt;p&gt;Als de bloot eigenaar en de erfpachter aan het einde van de erfpachttermijn hun rechtsverhouding willen vernieuwen, dan rijst de vraag tegen welke voorwaarden een heruitgifte van het erfpachtrecht kan plaatsvinden. Formeel is sprake van contractsvrijheid en zouden partijen over die voorwaarden moeten onderhandelen. Als de bloot eigenaar een overheid of een terreinbeherende organisatie is, dan tracht deze in het kader van de heruitgifte echter vaak eenzijdig zo veel mogelijk generieke uitgiftevoorwaarden op te leggen. Als het gaat om de overheid, staat sinds het arrest van de Hoge Raad van 27 maart 1987 in de zaak Amsterdam/Ikon[19] vast dat de rechter het privaatrechtelijk handelen van de overheid rechtstreeks kan toetsen aan de algemene beginselen van behoorlijk bestuur (hierna: de a.b.b.b.). In die zaak werd een beroep door de gemeente op erfpachtvoorwaarden getoetst aan het gelijkheidsbeginsel. Indien de bloot eigenaar een overheid is, dan kan door de erfpachter in geval van heruitgifte dus een beroep worden gedaan op de a.b.b.b. &lt;/p&gt;&lt;p&gt;Een voorbeeld daarvan vormt het recente arrest van de Hoge Raad d.d. 17 april 2020[20]. In deze zaak was sprake van een heruitgifte door de Staat van agrarische erfpacht in Flevoland. Door de erfpachter werd betoogd dat de Staat het gerechtvaardigd vertrouwen had gewekt dat de kortingen die bij de oorspronkelijke erfpachtovereenkomst waren gegeven wegens de excentrische ligging en de afwijkende perceelsvorm ook bij de heruitgifte zouden worden verleend. De Staat had benadrukt dat sinds 1997 bij de heruitgifte in erfpacht van landbouwgrond een ander beleid werd gevoerd. Dat beleid was tenminste vanaf 2013 voor de erfpachter kenbaar, omdat de Staat toen bij de erfpachter had aangekondigd dit beleid per 2015 te gaan toepassen. Het beroep op het vertrouwensbeginsel kon daarom niet slagen. De omstandigheid dat onder de oorspronkelijke erfpachtovereenkomst en de daarbij behorende voorwaarden gedurende langere tijd dergelijke kortingen werden gegeven, was daarvoor onvoldoende. &lt;/p&gt;&lt;p&gt;Ook in de zaak die leidde tot het vonnis van de rechtbank Den Haag van 16 oktober 2019[21] stond de vraag centraal of bij de heruitgifte van erfpacht onder meer sprake was van handelen in strijd met de a.b.b.b. Meer concreet was aan de orde of de gemeente Den Haag in redelijkheid van de erfpachter mocht verlangen bij de heruitgifte van erfpacht akkoord te gaan met bepaalde voorwaarden en of, bij gebreke van acceptatie van deze voorwaarden, de overeenkomst kon worden opgezegd. Het ging daarbij concreet om de voorwaarde dat de nieuwe canon (met terugwerkende kracht) vanaf 1 januari 2004 verschuldigd is en dat over de ‘achterstallige’ canon rente verschuldigd is. Met name vanwege de houding van de erfpachter kwam de rechtbank tot het oordeel dat deze voorwaarden aan de heruitgifte konden worden gesteld. De erfpachter had namelijk zelf de kwestie op zijn beloop gelaten en de gemeente had steeds benadrukt dat de nieuwe canon per januari 2004 zou ingaan. Verder werd niet vastgesteld dat sprake was van handelen in strijd met de a.b.b.b., misbruik van bevoegdheid of een onrechtmatigheid aan de kant van de gemeente. De rechtbank overwoog dat een ander oordeel zou betekenen dat het voor erfpachters loont een heruitgifteproces zo lang mogelijk te traineren. De gemeente kon de erfpachtovereenkomst dus rechtsgeldig opzeggen. &lt;/p&gt;&lt;p&gt;In een tussenvonnis van 18 september 2019 deed de rechtbank Den Haag[22] uitspraak in een geschil tussen enerzijds Stichting Erfpachters Texel (SET) en anderzijds Staatsbosbeheer en de Staat. Diverse erfpachters van Staatsbosbeheer op Texel hebben SET gevolmachtigd namens hen op te treden in verband met de heruitgifte of verlenging van het erfpachtrecht dan wel de aankoop van de bloot eigendom. Achtergrond van het geschil vormt onder andere de aangenomen motie Snijder-Hazelhoff, waarin de regering is opgeroepen ervoor zorg te dragen dat Staatsbosbeheer in overleg treedt met de erfpachters op de Waddeneilanden over de teruggave van grond die geen natuurfunctie meer heeft. Door Staatsbosbeheer is eind 2016 een aanbod gedaan aan de erfpachters op Texel, waarbij één van de mogelijkheden de heruitgifte van het erfpachtrecht betrof. SET stelde dat het door Staatsbosbeheer gedane aanbod tot heruitgifte niet redelijk en billijk is en/of dat dit in strijd is met de a.b.b.b. Aan de heruitgifte zouden diverse onredelijke voorwaarden worden verbonden, zoals de tijdelijke duur van het erfpacht (30 jaar), de aanvangscanon, de canongrondslag en het canonpercentage. Ook zou onredelijk zijn dat de waardestijging van de grond, die gedurende de looptijd van de erfpacht wordt opgebouwd, aan Staatsbosbeheer toekomt en niet evenredig over partijen wordt verdeeld. Deze laatste stelling, die door SET wordt onderbouwd met een beroep op art. 1 van het Eerste Protocol bij het EVRM, miskent volgens de rechtbank dat het erfpachtrecht een zakelijk recht op het gebruik van eens anders onroerende zaak is. Inmenging in het eigendomsrecht, dat voor een schending van art. 1 van het Eerste Protocol noodzakelijk is, is daarmee per definitie uitgesloten. Ten aanzien van de duur van het erfpachtrecht overweegt de rechtbank dat het een eigenaar in beginsel vrij staat de duur van het erfpachtrecht bij heruitgifte te bepalen, mits wordt gehandeld in overeenstemming met de a.b.b.b. Op dit punt was van belang dat Staatsbosbeheer een termijn van 30 jaar hanteert om onder meer te bezien of de grond na afloop van deze periode aan de natuur ‘teruggegeven’ kan worden. Ook de voorwaarden bij heruitgifte inzake het canonpercentage en de canondepreciatie worden niet als onredelijk of in strijd met de a.b.b.b. aangemerkt; SET heeft hiertoe onvoldoende feiten gesteld respectievelijk heeft de hoogte van het percentage van de depreciatie onvoldoende gemotiveerd weersproken. Een oordeel over de (onredelijkheid van de) aanvangscanon is uitgesteld totdat een deskundigenbericht over de marktwaarde van de in erfpacht uitgegeven grond beschikbaar is. Deze marktwaarde zal door een onafhankelijke deskundige moeten worden bepaald.&lt;/p&gt;&lt;p&gt;In een zaak die leidde tot een vonnis in kort geding van de voorzieningenrechter te Rotterdam, vorderden de erfpachters dat de gemeente Schiedam in onderhandeling zou treden over heruitgifte van een erfpachtrecht voor een bedrijfsgebouw, dat daags na de zitting zou worden gesloopt.[23]. De voorzieningenrechter kon het gevorderde relatief makkelijk afwijzen, omdat veel van de door de erfpachters aangevoerde stellingen reeds in een andere kort gedingprocedure waren aangevoerd. Een nieuwe kort gedingprocedure mag immers niet dienen als verkapt hoger beroep. Verder overweegt de voorzieningenrechter dat er geen reden is om de gemeente Schiedam te verplichten om verder te overleggen met de erfpachter over heruitgifte en herontwikkeling. Volgens de Voorzieningenrechter is sprake van een gepasseerd station, gelet op het tijdsverloop sinds het verstrijken van de contractuele termijn van de vorige erfpachtovereenkomst (in casu meer dan 3 jaar) en het feit dat de gemeente had gereageerd op de diverse voorstellen die van de zijde van de erfpachters waren gedaan. &lt;/p&gt;&lt;p&gt;C. Opzegging ex art. 5:87 lid 2 BW&lt;/p&gt;&lt;p&gt;Op grond van art. 5:87 lid 2 BW kan de erfpacht door de eigenaar worden opgezegd indien de erfpachter in verzuim is de canon over twee achtereenvolgende jaren te betalen of in ernstige mate tekortschiet in de nakoming van zijn andere verplichtingen. &lt;/p&gt;&lt;p&gt;In een zaak die leidde tot een vonnis van de rechtbank Noord-Holland van 8 juli 2020, had JACM B.V. als eigenaar het recht van erfpacht en opstal van Aemstel Capital Investments II B.V. opgezegd, omdat Aemstel gedurende twee jaar de canon niet had betaald.[24] De opzegging werd overbetekend aan beslagleggers en een hypotheekhouder. Aemstel vorderde in verzet dat de opzegging werd vernietigd, althans dat deze opzegging niet tot enig ‘rechtseffect’ had geleid en dat Aemstel nog steeds erfpachter was met betrekking tot het perceel. Er zou sprake zijn van misbruik van recht, omdat de opzegging uitsluitend tot doel zou hebben om de voorgenomen overdracht van het recht van erfpacht en opstal door Aemstel aan een derde – en de daarvoor verzochte vervangende toestemming - tot doel zou hebben. Volgens Aemstel zou zij na overdracht van het recht van erfpacht en opstal over voldoende middelen beschikken om de achterstallige canon alsnog aan JACM te voldoen. JACM verweerde zich door te stellen dat de opzegging enkel het gevolg was van het niet betalen van de canon gedurende twee jaar. Het kwam volgens haar voor rekening en risico van Aemstel dat zij de canon van meet af aan enkel wilde of kon voldoen door het recht van erfpacht en opstal te verkopen. De rechtbank Noord-Holland gaat mee in het betoog van JACM en wijst de vordering van Aemstel af. Vast staat namelijk dat Aemstel gedurende twee jaar geen enkele canon heeft betaald en van bereidheid om enige betaling in die periode te doen of in overleg te treden met JACM is niet gebleken. Aemstel heeft, door enkel oog te hebben op een toekomstige overdracht van het erfpachtrecht teneinde achteraf haar canonverplichtingen te kunnen voldoen, het risico genomen dat gedurende twee achtereenvolgende jaren de canon onbetaald zou blijven indien zij er niet in zou slagen de erfpacht tijdig over te dragen. &lt;/p&gt;&lt;p&gt;Naast de opzegging van de erfpacht wegens het niet betalen van de canon over twee achtereenvolgende jaren, bestaat ingevolge art. 5:87 lid 2 BW ook de mogelijkheid om de erfpacht op te zeggen indien sprake is van het in ernstige mate tekortschieten door de erfpachter in de nakoming van andere verplichtingen. Het enkele bestaan van een tekortkoming ‘in ernstige mate’ rechtvaardigt reeds de opzegging van de erfpacht. Uit art. 5:87 lid 2 BW volgt dat niet van belang is of de tekortkoming toerekenbaar is of niet. &lt;/p&gt;&lt;p&gt;Indien de eigenaar zelf handelingen verricht op basis waarvan de ernst van de schending van de erfpachtvoorwaarden door de erfpachter kan worden gerelativeerd, zal niet snel sprake zijn van een ‘in ernstige mate’ tekortschieten. Dit blijkt uit een arrest van 28 april 2020 van het gerechtshof Den Haag.[25] De erfpachter in kwestie schond de – door de eigenaar en het Hof als kernverplichting aangemerkte – verplichting tot zelfbewoning. De erfpachter verweerde zich echter met de stelling dat zij niet in de woning kon verblijven vanwege een conflict met haar buurman, waarbij de spanningen dusdanig waren opgelopen dat hieraan zelfs de rechter te pas had moeten komen. Beslissend voor het oordeel van het Hof dat van de erfpachter niet kon worden verlangd in de woning te verblijven en deze aldus niet in ernstige mate tekort was geschoten in de zelfbewoningsplicht, was dat de eigenaar zich &lt;span class="italic"&gt;zelf &lt;/span&gt;had ingezet voor een gerechtelijke procedure die strekte tot ontbinding van de huurovereenkomst met de betreffende buurman. De eigenaar kon, aldus het Hof, niet tegelijkertijd van de erfpachter verlangen in de woning te blijven wonen. De andere gestelde tekortkoming, - de erfpachter voerde duiven vanaf haar balkon- kon niet als het tekortschieten in ernstige mate worden gekwalificeerd, omdat dit geen ernstige blijvende schade met zich brengt. &lt;/p&gt;&lt;p&gt;D. Vergoedingsregeling bij het einde van de erfpacht&lt;/p&gt;&lt;p&gt;Art. 5:87 lid 2, laatste zin, BW bepaalt dat de eigenaar na het einde van de erfpacht verplicht is de waarde die de erfpacht dan heeft aan de erfpachter te vergoeden, na aftrek van hetgeen hij uit hoofde van de erfpacht te vorderen heeft. Een beding dat hiervan ten nadele afwijkt is ingevolge art. 5:87 lid 3 BW nietig. De Hoge Raad heeft in zijn arrest van 11 oktober 2019 belangrijke richtsnoeren voor de taxatiepraktijk in erfpachtzaken gegeven door uit te leggen hoe het begrip ‘waarde’ ex art. 5:87 lid 2 derde volzin BW (jo. art. 5:116 lid 5 BW) dient te worden uitgelegd.[26]&lt;span class="superscript"&gt; &lt;/span&gt;Als het erfpachtrecht is gesplitst in appartementsrechten, geldt de bijzondere regeling van art. 5:116 BW. Ingevolge art. 5:116 lid 2 BW kan het erfpachtrecht alleen worden opgezegd wegens verzuim in de betaling van de gehele canon over twee achtereenvolgende jaren. Op grond van het bepaalde in art. 5:116 lid 4 BW kan de grondeigenaar in dat geval vorderen dat het appartementsrecht aan hem wordt toegewezen. Ingevolge art. 5:116 lid 5, derde volzin, BW is de grondeigenaar die het appartementsrecht toegewezen heeft gekregen, verplicht de waarde die het appartementsrecht heeft op het tijdstip van inschrijving van het vonnis van toewijzing, aan de gewezen appartementseigenaar te vergoeden, na aftrek van hetgeen hij uit hoofde van de erfpacht van de gewezen appartementseigenaar te vorderen heeft. Art. 5:116 lid 6 BW maakt het mogelijk om in de akte van vestiging een regeling op te nemen over de wijze waarop de in lid 5 bedoelde waarde zal worden bepaald. Ten slotte bepaalt art. 5:116 lid 7 BW dat ieder beding dat ten nadele van de appartementseigenaar van art. 5:116 BW afwijkt, nietig is.&lt;/p&gt;&lt;p&gt;De Hoge Raad overweegt dat beide vergoedingsregelingen (art. 5:87 lid 2, derde volzin BW en art. 5:116 lid 5 BW) van dwingendrechtelijke aard zijn. Zij hebben de strekking om naar objectieve maatstaven de waarde te bepalen die vergoed moet worden. De in art. 5:116 lid 6 BW voorziene mogelijkheid om in de akte van vestiging te bepalen hoe die waarde wordt bepaald, moet er volgens de Hoge Raad toe dienen dat de waarde wordt bepaald op een vooraf tussen partijen vastgestelde wijze, zodat daarover naderhand zo min mogelijk discussie kan ontstaan. Volgens de Hoge Raad verzetten noch de tekst en het stelsel van art. 5:87 leden 2 en 3 BW, noch de wetsgeschiedenis van die bepaling zich ertegen dat ook in de gewone erfpachtgevallen in de akte van vestiging een regeling wordt opgenomen die bepaalt hoe de waarde van het erfpachtrecht moet worden vastgesteld. &lt;/p&gt;&lt;p&gt;De in een erfpachtakte opgenomen regeling omtrent de waardebepaling is volgens de Hoge Raad echter nietig als die regeling niet in redelijkheid kan worden geacht ertoe te strekken dat minstens ‘de naar objectieve maatstaven vast te stellen waarde’ wordt bepaald. Maar ook als de opgenomen regeling niet nietig is, kan deze ingevolge art. 6:248 lid 2 BW in een concreet geval alsnog buiten toepassing blijven als het resultaat naar maatstaven van redelijkheid en billijkheid onaanvaardbaar is. Elke taxatie van de waarde van het erfpachtrecht als bedoeld in art. 5:87 BW of art. 5:116 lid 5 BW zal derhalve ten minste moeten voldoen aan de eis dat ‘naar objectieve maatstaven’ de waarde wordt vastgesteld. In de zaak die leidde tot het arrest werd niet aan die eis voldaan: er gold een regeling die uitsluitend uitging van de bouwkosten of – indien deze niet te achterhalen waren - de beleggingswaarde, gerelateerd aan het nog resterende erfpachttijdvak. &lt;/p&gt;&lt;p&gt;Het arrest van de Hoge Raad van 11 oktober 2019 biedt een helder kader voor de rechtspraktijk en kan zelfs van belang zijn bij waardebepaling bij erfpachtrechten, gevestigd onder het oude BW, zoals blijkt uit een recent arrest van het gerechtshof Arnhem-Leeuwarden van 30 juni 2020.[27] In deze zaak was van belang dat in 1978 een erfpachtrecht en een erfpachtafhankelijk opstalrecht waren gevestigd voor de duur van maximaal 40 jaar. In de vestigingsakte was bepaald dat bij het einde van de erfpacht aan de erfpachter een vergoeding moest worden toegekend ter grootte van NLG 10.000,- en de door de erfpachter met goedkeuring van de eigenaar in de opstallen geïnvesteerde bedragen. Deze bedragen moesten geïndexeerd worden. Ingevolge art. 5:99 lid 1 BW heeft de voormalige erfpachter na het einde van de erfpacht recht op vergoeding van de waarde van nog aanwezige gebouwen, werken en beplantingen die door hemzelf of een rechtsvoorganger zijn aangebracht of van de eigenaar tegen vergoeding der waarde zijn overgenomen. Ingevolge art. 170 Overgangswet NBW is art. 5:99 lid 1 BW echter niet van toepassing op erfpachtvoorwaarden die vóór inwerkingtreding van het BW per 1 januari 1992 zijn gesloten. Omdat het hier bovendien een erfpachtafhankelijk opstalrecht betrof, dat niet los van de verleende erfpacht kon worden gezien en tegelijkertijd eindigde met het recht van erfpacht, zou het niet stroken met de achterliggende gedachte van art. 170 Overgangswet NBW om art. 5:99 BW alsnog via de band van de schakelbepaling van art. 5:105 BW ook van toepassing te verklaren op een erfpachtafhankelijk opstalrecht. In oude erfpachtcontracten kon volgens het gerechtshof geen rekening worden gehouden met de vergoedingsverplichting die de wetgever later in art. 5:99 BW heeft opgenomen. Het gerechtshof overweegt dat ook indien en voor zover de toets uit het arrest van de Hoge Raad van 11 oktober 2019 voor onder het oude BW tot stand gekomen erfpachtcontracten geldt, niet tot een andere waardebepaling kan worden gekomen dan volgens de regels van het erfpachtcontract is vastgesteld. Dit is volgens het gerechtshof niet naar maatstaven van redelijkheid en billijkheid onaanvaardbaar. Er is een naar objectieve maatstaven vast te stellen waarde van het erfpachtrecht bepaald, waarbij rekening is gehouden met de belangen van beide partijen. Dat de naar objectieve maatstaven bepaalde herbouwwaarde van de opstallen een stuk hoger is, maakt dit volgens het gerechtshof niet anders, omdat juist de mogelijkheid dat deze lagere waarde aan het einde van de erfpacht vergoed zou worden, is verdisconteerd in de overige voorwaarden van het erfpachtrecht, waaronder de relatief lage erfpachtcanon. Hoewel het gerechtshof dus een slag om de arm houdt als het gaat om de vraag of het criterium dat de waarde naar objectieve maatstaven moet worden vastgesteld, ook daadwerkelijk van toepassing is op erfpachtrechten die zijn gevestigd onder oud BW, past het ook in een zodanig geval concreet dat heldere criterium toe. &lt;/p&gt;&lt;p&gt;Tot slot is nog vermeldenswaard een inmiddels iets ouder arrest van 31 oktober 2014. Daarin oordeelde de Hoge Raad voor het eerst over de vraag of de tussentijdse beëindiging van een opstal- en/of erfpachtrecht op grond van een opzeggingsbevoegdheid neergelegd in de akte, zoals bedoeld in art. 5:87 lid 3, tweede zin BW, een onaanvaardbare doorkruising van de Onteigeningswet oplevert.[28]&lt;span class="superscript"&gt; &lt;/span&gt;Van een dergelijke onaanvaardbare doorkruising is volgens de Hoge Raad geen sprake. Het BW voorziet uitdrukkelijk in de mogelijkheid van opzegging door de grondeigenaar, die kan worden opgenomen in de akte van vestiging. Bij de parlementaire behandeling is volgens de Hoge Raad onder ogen gezien dat de grondeigendom bij erfpacht- en opstalrechten vaak in handen is van de overheid, dat bij de vestiging van erfpacht- en opstalrechten in de regel door de overheid opgestelde algemene voorwaarden worden gehanteerd en dat de betreffende bevoegdheid tot opzegging in de voorwaarden kan worden opgenomen. Daarbij is geen aanleiding gevonden voor een bijzondere regeling met betrekking tot het geval dat de overheid het recht van erfpacht of opstal wenst op te zeggen ‘in het algemeen belang of voor gebruik ten algemene nutte’. Hieruit volgt dat de wetgever de mogelijkheid van onteigening van een recht van erfpacht of opstal op grond van art. 4 Onteigeningswet niet in de weg heeft willen laten staan aan de mogelijkheid van opzegging van datzelfde recht door de overheid als grondeigenaar. Ingevolge art. 5:99 BW (jo. art. 5:105 lid 3 BW) bestaat bij het einde van het recht van erfpacht (resp. opstal) aanspraak op volledige vergoeding van de waarde van de aangebrachte gebouwen, werken en beplantingen. Daarbij kan volgens de Hoge Raad onder omstandigheden ook aanspraak bestaan op vergoeding van (andere) schade. Dat is echter niet steeds een vergoeding voor al het nadeel door de beëindiging van het erfpachtrecht of opstalrecht, zoals wel het geval is in de Onteigeningswet, die in art. 40 het beginsel van de volledige schadeloosstelling heeft verankerd. De Hoge Raad legt uit dat daaraan ten grondslag ligt dat de grondeigenaar zich op grond van de art. 5:87 lid 3 en 5:104 lid 2 BW de bevoegdheid tot opzegging mag voorbehouden. Bij een onteigening is geen sprake van de uitoefening van deze bevoegdheid. Daar is het uitgangspunt dat het erfpachtrecht of opstalrecht - de onteigening weggedacht - ongewijzigd zou hebben voortgeduurd. Van een onaanvaardbare doorkruising van de Onteigeningswet is dus geen sprake. &lt;/p&gt;&lt;h3&gt;4. Conclusie &lt;/h3&gt;&lt;p&gt;De oude Grieken en Romeinen hadden ongetwijfeld niet voorzien dat het oorspronkelijk door hen ontwikkelde recht van erfpacht duizenden jaren later nog steeds de juridische gemoederen bezighoudt. Dat is overigens verklaarbaar: het gaat bij erfpacht over essentiële maatschappelijke verdelingsvraagstukken rondom grond en opstallen. In deze bijdrage is een aantal actuele thema’s rondom het recht van erfpacht de revue gepasseerd. Zo zijn de afgelopen periode veel uitspraken gedaan over de vraag of erfpachtvoorwaarden onredelijk bezwarend zijn. Omdat deze rechtspraak in grote mate casuïstisch van aard is, valt te verwachten dat dit thema de komende jaren een rol zal blijven spelen in de rechtspraak. Duidelijk is in ieder geval dat indien de rechter van oordeel is dat een beding uit de erfpachtvoorwaarden dat op de indicatieve lijst voorkomt onredelijk bezwarend is, de rechter dat oordeel van een specifieke motivering moeten voorzien. Daarbij moet worden ingegaan op de relevante omstandigheden van het geval. Ook bevestigt de rechtspraak uit de afgelopen periode dat er bij de onderhandelingen over de heruitgifte van erfpacht door de overheid moet worden gehandeld in overeenstemming met de a.b.b.b. In dat kader wordt met name een beroep op het vertrouwensbeginsel gedaan. Verder is er een aantal interessante uitspraken gedaan over de opzegging van de erfpacht ex art. 5:87 lid 2 BW. Hierbij is van belang dat indien de erfverpachter de erfpachter verwijt in ernstige mate tekort te schieten in de nakoming van zijn verplichtingen, de erfverpachter zich dient te onthouden van handelingen waaruit kan worden afgeleid dat de ernst van de schendingen kunnen worden gerelativeerd. Van groot belang voor de taxatiepraktijk is dat de Hoge Raad op 11 oktober 2019 heeft geoordeeld dat een in de erfpachtakte opgenomen regeling omtrent de waardebepaling nietig is als die er niet in redelijkheid toe strekt ‘de naar objectieve maatstaven vast te stellen waarde’ te bepalen. Zelfs als de regeling niet nietig is, kan de regeling voor de waardebepaling op grond van art. 6:248 lid 2 BW in een concreet geval alsnog buiten toepassing blijven als het resultaat naar maatstaven van redelijkheid en billijkheid onaanvaardbaar is. Het gaat om een helder, richtinggevend arrest, dat van groot belang is voor taxateurs en juristen die in de erfpachtpraktijk werkzaam zijn.&lt;/p&gt;</content><legacyfootnotes/><footnotes><footnote>1 S.E. Bartels, Asser/Bartels &amp; Van Velten 5 2017/209-209a.</footnote><footnote>2 S.E. Bartels, Asser/Bartels &amp; Van Velten 5 2017/211. In België is deze wet, bekend als Erfpachtwet 1824, nog steeds van toepassing.</footnote><footnote>3 M. de Koe, Agrarische erfpacht, &lt;span class="italic"&gt;TvAR&lt;/span&gt; 2015, nr. 4.</footnote><footnote>4 Brief van de Staatssecretaris van Binnenlandse Zaken en Koninkrijksrelaties van 15 oktober 2018. TK 2018-19, 24 490, nr. 25. Via www.biedboek.nl kan worden ingeschreven.</footnote><footnote>5 Antwoord van de Staatssecretaris van Binnenlandse Zaken en Koninkrijksrelaties van 24 september 2019 op vragen van het lid De Groot (D66) over het bericht ‘Rijksvastgoedbedrijf biedt 825 hectare pachtgrond aan’’, kenmerk 2019D37077.</footnote><footnote>6 Art. 6:233, aanhef en sub a BW bepaalt dat een beding in algemene voorwaarden vernietigbaar is indien het, gelet op de aard en de overige inhoud van de overeenkomst, de wijze waarop de voorwaarden zijn tot stand gekomen, de wederzijds kenbare belangen van partijen en de overige omstandigheden van het geval, onredelijk bezwarend is voor de wederpartij.</footnote><footnote>7 Zie voor de vraag welke toepassing ambtshalve dient plaats te vinden HR 13 september 2013, ECLI:NL:HR:2013:691, &lt;span class="italic"&gt;NJ &lt;/span&gt;2014/274, m.nt. H.B. Krans (&lt;span class="italic"&gt;Heesakkers/Voets&lt;/span&gt;).</footnote><footnote>8 HR 29 april 2016, ECLI:NL:HR:2016:769, &lt;span class="italic"&gt;NJ &lt;/span&gt;2018/41 m.nt. H.B. Krans (&lt;span class="italic"&gt;Stichting Erfpachters Belang Amsterdam c.s./ Gemeente Amsterdam&lt;/span&gt;), r.o. 5.1.4.</footnote><footnote>9 Zie tevens HR 20 mei 2005, ECLI:NL:HR:2005:AS5890, &lt;span class="italic"&gt;NJ &lt;/span&gt;2007/114, waarnaar de Hoge Raad ook verwijst.</footnote><footnote>10 H.B. Krans, noot bij HR 29 april 2016, ECLI:NL:HR:2016:769, &lt;span class="italic"&gt;NJ &lt;/span&gt;2018/41, punt 4.</footnote><footnote>11 Zie H.B. Krans, noot bij HR 29 april 2016, ECLI:NL:HR:2016:769, &lt;span class="italic"&gt;NJ &lt;/span&gt;2018/41, punt 5.</footnote><footnote>12 Art. 6:236-6:237 BW.</footnote><footnote>13 De Hoge Raad heeft dit reeds eerder geoordeeld, zie bijv. HR 21 september 2012, ECLI:NL:HR:2012:BW6135, &lt;span class="italic"&gt;NJ &lt;/span&gt;2013/431.</footnote><footnote>14 Gerechtshof Amsterdam 16 juni 2020, ECLI:NL:GHAMS:2020:1788.</footnote><footnote>15 Rechtbank Den Haag 28 november 2018, ECLI:NL:RBDHA:2018:14139.</footnote><footnote>16 R.o. 4.7.8.</footnote><footnote>17 Rechtbank Amsterdam 17 juni 2015, ECLI:NL:RBAMS:2015:4033.</footnote><footnote>18 Rechtbank Rotterdam 26 februari 2020, ECLI:NL:RBROT:2020:1689.</footnote><footnote>19 HR 27 maart 1987, &lt;span class="italic"&gt;NJ &lt;/span&gt;1987/727 (&lt;span class="italic"&gt;Amsterdam/Ikon&lt;/span&gt;).</footnote><footnote>20 HR 17 april 2010, ?ECLI:NL:HR:2020:719, &lt;span class="italic"&gt;TvAR &lt;/span&gt;2020/8030, met noot W.J.E. Van der Werf.</footnote><footnote>21 Rechtbank Den Haag 16 oktober 2019, ECLI:NL:RBDHA:2019:10844.</footnote><footnote>22 Rechtbank Den Haag 18 september 2019, ECLI:NL:RBDHA:2019:9765.</footnote><footnote>23 Voorzieningenrechter Rechtbank Rotterdam 26 februari 2020, ECLI:NL:RBROT:2020:1689.</footnote><footnote>24 Rechtbank Noord-Holland 8 juli 2020, ECLI:NL:RBNHO:2020:5131.</footnote><footnote>25 Gerechtshof Den Haag 28 april 2020, ECLI:NL:GHDHA:2020:856.</footnote><footnote>26 HR 11 oktober 2019, ECLI:NL:HR:2019:1578, &lt;span class="italic"&gt;NJ&lt;/span&gt; 2020/182, m.nt. F.M.J. Verstijlen, &lt;span class="italic"&gt;TvAR&lt;/span&gt; 2020/8017, m.nt. W.J.E. Van der Werf.</footnote><footnote>27 Gerechtshof Arnhem-Leeuwarden 30 juni 2020, ECLI:NL:GHARL:2020:4935.</footnote><footnote>28 HR 31 oktober 2014, ECLI:NL:HR:2014:3071, &lt;span class="italic"&gt;NJ &lt;/span&gt;2015/13 m.nt. P.C.E. van Wijmen, &lt;span class="italic"&gt;TBR&lt;/span&gt; 2015/32, m.nt. W.J.E. Van der Werf.</footnote></footnotes><auteurs>mr. W.J.E. Van der Werf</auteurs><published>2020-12-29 15:25:56</published><modified>2020-12-29 17:28:16</modified><editiondate>2020-12-29</editiondate><htmlpath>https://denhollander.info/artikel/16452</htmlpath></article>
</articles></edition>