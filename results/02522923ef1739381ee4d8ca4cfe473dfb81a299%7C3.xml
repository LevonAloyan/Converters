<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2003</searchword><id>4507</id><udhid>UDH:TvAR/4507</udhid><titel>Hekman / Gemeente Hardenberg (TvAR 2003/5164)</titel><searchwords><searchword>TvAR 6/2003</searchword><searchword>TvAR 2003/5164</searchword><searchword>UDH:TvAR/4507</searchword></searchwords><attachments><attachment><name>2003_nr 6_Rechtspraak_5164.pdf</name><extention>pdf</extention><url>https://denhollander.info/download/4452/ci</url></attachment></attachments><inleiding>[Onteigeningswet, art. 40]&#13;
&#13;
Onteigening van een agrarisch bedrijf. De&#13;
waardebepaling van investeringen in een&#13;
nieuw bedrijf, op basis van reconstructie.&#13;
Rekening wordt gehouden met het verlies&#13;
van een monumentale, grote woning.&#13;
Deskundigen hadden gesteld dat de&#13;
onteigende partij zijn melkquotum had&#13;
kunnen verleasen en daardoor kosten van&#13;
aankoop van nieuw quotum had kunnen&#13;
besparen. De rechtbank beslist dat, nu de&#13;
gemeente de gebouwen direct na inschrijving&#13;
van het vonnis heeft laten slopen, de&#13;
onteigende partij niet langer als ‘producent’&#13;
in de zin van de Europese Verordening kan&#13;
worden aangemerkt. Betrokkene heeft dus&#13;
terecht zijn quotum verkocht.</inleiding><content>Vonnis&#13;
in de zaak, aanhangig tussen:&#13;
de gemeente Hardenberg,&#13;
gevestigd te Hardenberg,&#13;
eiseres,&#13;
advocaat mr. W. van de Wetering te Enschede,&#13;
procureur mr. R.K.E. Buysrogge,&#13;
en&#13;
Jannes Hekman,&#13;
wonende te Heemserveen,&#13;
gemeente Hardenberg,&#13;
gedaagde,&#13;
procureur mr. C. van Schaik.&#13;
Procesgang&#13;
Eerder is in deze zaak een tussenvonnis gewezen,&#13;
dat op 26 september 2001 is uitgesproken.&#13;
In dat vonnis is onder meer de onteigening&#13;
van het perceel, kadastraal bekend&#13;
gemeente Ambt-Hardenberg, sectie O, nr. 2300,&#13;
ter grootte van 00.06.45 ha en een gedeelte van&#13;
het perceel nr. 2301, ter grootte van 10.21.68 ha,&#13;
uitgesproken. Voorts is ter uitvoering van dat&#13;
tussenvonnis een deskundigenrapport uitgebracht&#13;
door de door de rechtbank benoemde&#13;
deskundigen. Dat rapport, alsmede een concept&#13;
daarvan waarop partijen hebben gereageerd,&#13;
bevindt zich bij de stukken. Vervolgens&#13;
hebben partijen hun standpunten, mede&#13;
aan de hand van pleitnoties die als gedingstuk&#13;
zijn overgelegd, doen bepleiten. Van de zijde&#13;
van Hekman zijn daarbij twee akten overlegging&#13;
producties genomen. Tenslotte is op het&#13;
griffiedossier vonnis bepaald.&#13;
Motivering&#13;
1. De deskundigen gaan uit van de volgende&#13;
gegevens.&#13;
a) De onteigening betreft een boerderij met&#13;
aanbouw en een schuur op een erf van circa&#13;
6.000 m2 en ruim 9 hectare grasland. De hoeve&#13;
omvat ruim 13 aaneengesloten hectaren. De&#13;
opstallen bevatten onder meer:&#13;
– woongedeelte voorzijde boerderij in redelijk&#13;
goede staat, inhoud 585 m3;&#13;
– woongedeelte achterzijde boerderij in&#13;
matig tot slechte staat, inhoud 90 m3;&#13;
– aangebouwde deel met zolder met een&#13;
oppervlakte van 339 m2;&#13;
– kuilvoerplaten;&#13;
– varkensschuur met een oppervlakte van&#13;
195 m2;&#13;
– garage;&#13;
– ligboxenstal met veertig ligboxen;&#13;
– wagenberging van 100 m2;&#13;
– loods met ABC-platen van 96 m2;&#13;
– drie silo’s.&#13;
b) Het onteigende is bij Hekman in gebruik&#13;
in het kader van zijn gemengd agrarisch&#13;
bedrijf (melkvee en mestvarkens). Zijn veestapel&#13;
bestond eind december 2000 uit 23 koeien,&#13;
7 vaarzen, 13 pinken, 8 vaarskalveren, 1 stierkalf&#13;
en 194 vleesvarkens. Hekman had per&#13;
1 januari 2001 de beschikking over de productierechten&#13;
voor 1.956 kilogram fosfaat, waarvan&#13;
1.581 kilogram grondgebonden, 179 kilogram&#13;
niet verplaatsbaar en 178 kilogram verplaatsbaar.&#13;
De grondgebonden mestproductierechten&#13;
zijn gebaseerd op 12,65 hectare&#13;
landbouwgrond in eigendom. Op naam van&#13;
Hekman is per 31 maart 2001een melkquotum&#13;
van 201.013 kilogram (4,27% vet) geregistreerd.&#13;
Het bedrijf beschikt niet over een milieuvergunning.&#13;
In februari 1999 heeft Hekman een&#13;
milieuvergunning aangevraagd voor 38 melkkoeien,&#13;
26 stuks jongvee en 200 varkens, die&#13;
bij beschikking van 31 augustus 1999 is afgewezen.&#13;
Ingevolge de uitspraak van de Raad&#13;
van State van 20 januari 2000 dient het gemeentebestuur&#13;
van Hardenberg evenwel alsnog aan&#13;
te geven welk kleiner aantal dieren zou kunnen&#13;
worden toegestaan. Het gemeentebestuur heeft&#13;
op 4 juli 2002 een nieuwe beslissing op de aanvrage&#13;
ter inzage gelegd en is voornemens de&#13;
aanvrage opnieuw te weigeren.&#13;
Hekman bewoont, met zijn inwonende moeder&#13;
en broer, de woonruimte in de voorzijde&#13;
van de boerderij.&#13;
c) Ter plaatse geldt op de datum van onteigening&#13;
het bestemmingsplan “Marslanden”. De&#13;
onteigende gronden, die aanvankelijk een&#13;
agrarische bestemming hadden, zijn bestemd&#13;
tot ‘bedrijvendoeleinden’. Die bestemming&#13;
omvat:&#13;
– verzorgende, ambachtelijke en nijverheidsbedrijven,&#13;
reparatie-, verhuur- en dienstverlenende&#13;
bedrijven, industriële bedrijven en&#13;
groothandelsbedrijven (met zonering);&#13;
– detailhandel in volumineuze goederen en&#13;
dergelijke;&#13;
– kantoren, niet arbeidsintensief en/of bezoekersintensief;&#13;
– horecavoorzieningen (geen discotheken,&#13;
bar-dancing);&#13;
– groenvoorzieningen en nutsvoorzieningen;&#13;
– verkeers- en verblijfsdoeleinden;&#13;
– waterloop en waterpartijen;&#13;
– hoogspanningsleidingen en verdeelstation;&#13;
– hoofdontsluitingswegen voor zover als&#13;
zodanig op de kaart van het bestemmingsplan&#13;
aangegeven.&#13;
Bij de uitwerking van het plan mag de bebouwingsgrens&#13;
langs de Haardijk niet worden&#13;
overschreden; de hoogte van de bebouwing is&#13;
maximaal 12 meter, onderscheidenlijk 15 meter,&#13;
afhankelijk van de zone; bouwpercelen mogen&#13;
maximaal 70% worden bebouwd; in principe&#13;
twee dienstwoningen per bedrijf. In het uitwerkingsplan&#13;
zijn differentiatielocaties I-V&#13;
aangegeven.&#13;
d) De onteigening strekt ter uitvoering van&#13;
voornoemd bestemmingsplan, zoals nader&#13;
uitgewerkt.&#13;
e) Het onteigende was op de dag vóór de&#13;
inschrijving van het onteigeningsvonnis belast&#13;
met de volgende hypothecaire inschrijvingen:&#13;
– eerste hypotheek gevestigd bij akte verleden&#13;
voor notaris mr. J.W.M. de Vos te Hardenberg&#13;
op 4 november 1980 ten gunste van&#13;
Rabohypotheekbank N.V. te Eindhoven en&#13;
Coöperatieve Rabobank “Hardenberg” W.A.&#13;
te Hardenberg voor een schuld van in hoofdsom&#13;
groot f. 255.000,–, een dag later in de&#13;
registers ingeschreven;&#13;
– tweede hypotheek gevestigd bij akte verleden&#13;
voor notaris De Vos op 7 januari 1981 ten&#13;
gunste van Willem Hekman, Jannes Hekman,&#13;
Geesje Hekman en Janna Albertha Hekman&#13;
en ten laste van de weduwe Hekman-van der&#13;
Velde voor een schuld wegens overbedeling in&#13;
hoofdsom groot f. 44.240,20, een dag later in&#13;
de registers ingeschreven.&#13;
Op percelen 2300 en 2301 is een gedoogplicht&#13;
gevestigd ingevolge de Belemmeringenwet&#13;
Privaatrecht ten gunste van Edon N.V. te&#13;
Zwolle.&#13;
f) Ter descente heeft de Gemeente aangeboden&#13;
de overblijvende grond van Hekman aan&#13;
te kopen voor f. 15,– per m2.&#13;
1.2 Hekman heeft er in zijn commentaar op&#13;
het concept-deskundigenrapport op gewezen&#13;
dat hij niet twee maar drie kuilplaten had en&#13;
dat zijn aanvrage van een milieuvergunning&#13;
van 1999 betrekking had op 38 melkkoeien,&#13;
26 stuks jongvee en 200 vleesvarkens. Verder&#13;
merkt hij op dat hij volgens zijn laatste jaarcijfers&#13;
31 melkkoeien hield, waarvan zeven vaarzen&#13;
en 24 koeien van tweede kalf of ouder,&#13;
alsmede dat hij naast het melkquotum in&#13;
eigendom ook 14.000 kilo (1999/2000),&#13;
onderscheidenlijk 10.000 kilo (2000/2001)&#13;
heeft geleasd. Ter zitting heeft Hekman nog&#13;
gewezen op de aanwezigheid van een toegangsweg&#13;
naar de boerderij van 120 meter, een&#13;
kleine schuur van 25 m2 en 300 meter kavelpad&#13;
met een breedte van 3 tot 3,5 meter.&#13;
De gemeente heeft daarop niet gereageerd,&#13;
zodat de rechtbank de juistheid van de&#13;
opmerkingen van Hekman aanneemt.&#13;
1.3 De Gemeente wijst er in haar commentaar&#13;
op het concept-deskundigenrapport op, voor&#13;
zover hier van belang, dat het gemeentebestuur&#13;
voornemens was de aanvrage van een&#13;
milieuvergunning opnieuw te weigeren, maar&#13;
dat zij die vervolgens, na overleg met Hekman,&#13;
ter zijde heeft gelegd in verband met de&#13;
naderende onteigening. De Gemeente wijst er&#13;
voorts op dat uit de genoemde uitspraak van&#13;
de Raad van State niet blijkt voor welke aantallen&#13;
dieren de vergunning wel had kunnen&#13;
worden afgegeven. De gemeente merkt tenslotte&#13;
op dat in de in het uitwerkingsplan&#13;
aangegeven differentiatielocaties I, II en V&#13;
dienstwoningen niet zijn toegestaan, en in de&#13;
locaties III en VI ten hoogste één dienstwoning&#13;
per bedrijf mag worden gebouwd.&#13;
Hekman heeft dat niet weersproken. De rechtbank&#13;
zal daarom hetgeen door de gemeente is&#13;
opgemerkt als vaststaand aannemen.&#13;
1.4 Omdat partijen voor het overige akkoord&#13;
zijn met vorenbedoelde door de deskundigen&#13;
gehanteerde gegevens, zal ook de rechtbank&#13;
daarvan uitgaan.&#13;
Werkelijke waarde&#13;
2. De hoogste waarde die in het vrije verkeer&#13;
kan worden gerealiseerd wordt in de visie van&#13;
de deskundigen bereikt bij een opdeling. Zij&#13;
taxeren de waarde van de woonruimten met&#13;
mogelijk bedrijfsmatig te gebruiken verdere&#13;
opstallen op 5.000 m2 grond op € 220.000,–&#13;
en de overige 97.813 m2 ruwe bouwgrond á&#13;
€ 9,– per m2, afgerond op € 880.000,–, derhalve&#13;
in totaal op € 1.100.000,–.&#13;
Ten behoeve van die taxatie hebben de deskundigen&#13;
onder meer de door partijen aangedragen&#13;
vergelijkingstransacties en de geschatte&#13;
opbrengsten en kosten van ontwikkeling van&#13;
het bedrijventerrein in aanmerking genomen.&#13;
Zij hebben voorts acht geslagen op een door&#13;
hen gesignaleerde dalende tendens van de prijzen&#13;
voor ruwe bouwgrond na juli/augustus&#13;
2001.&#13;
1. Van de door de gemeente genoemde vergelijkingstransacties&#13;
was er volgens de deskundigen&#13;
slechts één indicatief, te weten die waarbij&#13;
voor bijna 11 ha agrarische grond ƒ 8,– per&#13;
m2 is betaald en voor ruim 1.3 ha, bestemd&#13;
voor bedrijfsterrein, ƒ 15,– per m2.&#13;
Zij beoordelen de door Hekman aangeleverde&#13;
vergelijkingstransactie van Mega Vastgoed&#13;
B.V. met de gemeente onvoldoende doorzichtig,&#13;
onder meer omdat er sprake is van aan- en&#13;
verkoop van gronden, en de door Hekman&#13;
genoemde biedingen door Moes projectontwikkeling&#13;
in samenwerking met Bouwfonds&#13;
B.V. van ƒ 35,– per m2 en Bouwonderneming&#13;
Oude Wolbers Borne B.V. van ƒ 45,– per m2,&#13;
ongeschikt als vergelijkingsmateriaal onder&#13;
meer omdat die onder voorwaarden zijn&#13;
gedaan en all-in prijzen betreffen.&#13;
Ten aanzien van de door de gemeente overgelegde&#13;
exploitatiebegroting per 1 augustus 2000&#13;
met betrekking tot het nieuwe bedrijventerrein,&#13;
concluderen de deskundigen dat die per&#13;
saldo een verlies voorziet van ƒ 2.000.000,–,&#13;
alsmede dat in de – nog niet goedgekeurde –&#13;
exploitatiebegroting per 2002 het begrote verlies&#13;
circa € 2.000.000,– beloopt.&#13;
2.2 Partijen zijn het eens met de door de deskundigen&#13;
gehanteerde waarderingsmethode,&#13;
maar niet met de aan de woningen c.a. en de&#13;
overige ruwe bouwgrond toegekende waarde.&#13;
2.3 Hekman heeft aangevoerd dat de deskundigen&#13;
hun standpunt onvoldoende hebben&#13;
gemotiveerd door zich met betrekking tot de&#13;
stelling dat de transactie van Mega ondoorzichtig&#13;
is slechts te baseren op het commentaar&#13;
van de gemeente op het concept-deskundigenrapport,&#13;
doch hij heeft niet weersproken&#13;
dat er bij die transactie sprake was van aan- én&#13;
verkoop. Daarom is er, ook naar het oordeel&#13;
van de rechtbank, voldoende reden om die&#13;
transactie, althans voor wat betreft de daaruit&#13;
af te leiden prijzen per m2, als ondoorzichtig&#13;
aan te merken en daarom buiten beschouwing&#13;
te laten.&#13;
Ook het bezwaar van Hekman tegen het buiten&#13;
beschouwing laten van de biedingen van&#13;
Moes en Oude Wolbers wordt gepasseerd nu&#13;
die – onweersproken – voorwaardelijk waren.&#13;
Zo is aan de bieding van Oude Wolbers de&#13;
voorwaarde verbonden dat de gemeente&#13;
onder meer afstand doet van haar rechten&#13;
ingevolge de Wet Voorkeursrecht Gemeenten.&#13;
Terecht stellen de deskundigen zich op het&#13;
standpunt alleen onvoorwaardelijke biedingen&#13;
in aanmerking te kunnen nemen.&#13;
De rechtbank verwerpt het bezwaar van de&#13;
gemeente tegen de getaxeerde prijs van € 9,–&#13;
per m2 ruwe bouwgrond. De rechtbank verenigt&#13;
zich op dit punt met het deskundigenoordeel&#13;
en neemt de daarvoor door hen gegeven&#13;
gronden over, zulks behoudens hetgeen&#13;
hierna onder 2.4 wordt overwogen en beslist.&#13;
2.4 De exploitatiebegroting is volgens Hekman&#13;
achterhaald omdat de uitgifteprijzen&#13;
inmiddels aanzienlijk zouden zijn opgetrokken&#13;
en is het plan Haardijk I winstgevend.&#13;
Hekman voert in dat verband aan dat een deel&#13;
van de infrastructuur van Haardijk I mede&#13;
bedoeld is voor het plan Haardijk II, zodat&#13;
een verliesgevende exploitatie van het plan&#13;
Haardijk I niet aan de orde is. Tenslotte stelt&#13;
Hekman dat de gemeente in vergevorderd&#13;
overleg verkeert met Leen Bakker, Gamma,&#13;
Praxis en Intratuin voor vestiging op het&#13;
bedrijventerrein.&#13;
De gemeente heeft niet weersproken dat de&#13;
uitgifteprijzen inmiddels zijn opgetrokken,&#13;
dat een deel van de infrastructuur van Haardijk&#13;
I mede bedoeld is voor het plan Haardijk&#13;
II en dat de exploitatie van het plan Haardijk&#13;
I niet verliesgevend is. De gemeente heeft&#13;
bevestigd dat zij in onderhandeling is met&#13;
gegadigden als Ikea en met bouwmarkten, alsmede&#13;
dat vestiging van die gegadigden ‘naadloos&#13;
in het bestemmingsplan past’.&#13;
Ter gelegenheid van het pleidooi hebben de&#13;
deskundigen opgemerkt met vestiging van&#13;
bouwmarkten en dergelijke op het bedrijventerrein&#13;
geen rekening te hebben gehouden,&#13;
doch dat de mogelijkheid van vestiging van&#13;
dergelijke bedrijven invloed heeft op de waarde&#13;
van de ruwe bouwgrond.&#13;
De rechtbank zal de deskundigen verzoeken&#13;
niet alleen om de exploitatiebegroting opnieuw&#13;
te bezien, maar ook, gelet op voormeld&#13;
standpunt van de gemeente, de mogelijkheid&#13;
van vestiging op het bedrijventerrein van&#13;
meerbedoelde gegadigden alsnog in aanmerking&#13;
te nemen en zonodig rekening houdend&#13;
met het een en het ander de werkelijke waarde&#13;
van het onteigende opnieuw te taxeren.&#13;
2.5 Hekman betwist de visie van de gemeente&#13;
en van de deskundigen, dat het niet mogelijk&#13;
is het woongedeelte in de achterzijde van de&#13;
boerderij als een aparte woning op 300 m2&#13;
grond op de markt te brengen. Volgens Hekman&#13;
derogeren de voorschriften van het uitwerkingsplan&#13;
ten aanzien van de bestaande&#13;
bebouwing aan het overgangsrecht zodat de&#13;
tweede woning kan worden afgesplitst en&#13;
afzonderlijk verkocht. Subsidiair stelt Hekman&#13;
zich op het standpunt dat de deskundigen&#13;
de gekapitaliseerde huurwaarde van de&#13;
tweede woning dienen vast te stellen.&#13;
De deskundigen hebben terecht naar voren&#13;
gebracht dat het bij het gebruik van de tweede&#13;
woning aankomt op het overgangsrecht, alsmede&#13;
dat op grond daarvan geen burgerbewoning&#13;
op een bedrijfsterrein mogelijk is. Aan&#13;
het bezwaar van Hekman wordt daarom voor-&#13;
bijgegaan. Voor zover desalniettemin sprake is&#13;
van een huurwaarde van dat deel van de&#13;
woning, bijvoorbeeld als (incidenteel te verhuren)&#13;
recreatiewoning, zal de rechtbank de&#13;
deskundigen verzoeken de gekapitaliseerde&#13;
waarde daarvan in het sub 2.4 bedoelde aanvullende&#13;
deskundigenrapport te begroten.&#13;
Waardevermindering overblijvende&#13;
3. Partijen zijn het met de deskundigen eens&#13;
dat er van waardevermindering van het overblijvende&#13;
geen sprake is nu dat de hoogste&#13;
waarde heeft als toekomstig bedrijfsterrein.&#13;
Overige schade: zwaardere lasten&#13;
4. Niet kan worden uitgesloten dat de hiervoor&#13;
sub 2.4 bedoelde hertaxatie door deskundigen&#13;
hoger uitvalt dan het investeringsbedrag&#13;
in verband met de overige schade.&#13;
Hekman behoeft in dat geval geen financiering&#13;
voor nieuwe investeringen. De rechtbank&#13;
zal, teneinde reeds thans duidelijkheid te verschaffen&#13;
over de omvang van het investeringsbedrag&#13;
waarmee rekening moet worden&#13;
gehouden, hierna de overige schadeposten&#13;
bespreken.&#13;
4.1 De mening van deskundigen dat het&#13;
gezien de door Hekman behaalde bedrijfsresultaten&#13;
en gezien zijn leeftijd in de rede ligt&#13;
dat hij elders een nieuw bedrijf begint, is niet&#13;
betwist. De deskundigen hebben voorts aangegeven&#13;
dat van nieuwbouw uitgegaan dient&#13;
te worden omdat de koopprijs van een&#13;
bestaand bedrijf vermeerderd met de kosten&#13;
van allicht noodzakelijke aanpassingen aanstonds&#13;
hoger uitkomt. De rechtbank kan zich&#13;
daarin vinden.&#13;
4.2 De deskundigen begroten de investeringen&#13;
als volgt:&#13;
– woning 585 m3 met gedeelte&#13;
berging € 220.000,–&#13;
– garage € 5.000,–&#13;
– ligboxenstal met&#13;
50 plaatsen, c.a. € 300.000,–&#13;
– kapschuur € 15.000,–&#13;
– varkensstal 125 m2 inclusief&#13;
mestopslag, 100 vleesvarkens € 60.000,–&#13;
– garage/werkplaats € 20.000,–&#13;
– hooiopslag in plaats van&#13;
zolder € 10.000,–&#13;
– 3 kuilplaten € 25.000,–&#13;
– diverse verhardingen circa&#13;
2.000 m2 € 50.000,–&#13;
– silo’s verplaatsen € 5.000,–&#13;
Totaal € 710.000,–&#13;
4.3 De deskundigen menen dat Hekman geen&#13;
recht heeft op een vergoeding die hem in staat&#13;
stelt de bestaande woonruimte van 1.020 m3&#13;
voor hemzelf en voor zijn inwonende moeder&#13;
en zijn broer te herbouwen.&#13;
Zij voeren daartoe aan dat Hekman, zijn moeder&#13;
en zijn broer, ten tijde van de onteigening&#13;
in het woongedeelte, groot 585 m3, aan de&#13;
voorzijde van de boerderij woonden terwijl&#13;
het woongedeelte aan de achterzijde leeg&#13;
stond en geen functie had. De gemeente sluit&#13;
zich hierbij aan.&#13;
De rechtbank kan de deskundigen op dit punt&#13;
niet volgen. Hekman had, zo is ter descente&#13;
gebleken, de beschikking over een woning die&#13;
zijn fraaie en monumentale karakter mede&#13;
ontleende aan haar grootte. De woning met&#13;
een volume van 1.020 m3 omvat zowel aan de&#13;
voor- als achterzijde zelfstandig bruikbare&#13;
wooneenheden, die echter ook zonder meer&#13;
als één woning kunnen worden gebruikt.&#13;
Hekman heeft onweersproken gesteld dat de&#13;
woonruimte in het achterste gedeelte regelmatig&#13;
verhuurd is geweest. Hekman was aldus,&#13;
de onteigening weggedacht, in een situatie dat&#13;
hij desgewenst ook het achterste gedeelte van&#13;
de woning, al of niet afgescheiden van het&#13;
voorste gedeelte, ten behoeve van de bewoning&#13;
door hem, zijn moeder en zijn broer kon&#13;
gebruiken, dan wel deze (tijdelijk) kon verhuren.&#13;
De rechtbank acht het, gelet op het voorgaande,&#13;
onjuist om vanwege het enkele feit&#13;
dat het achterste gedeelte van de woning op&#13;
het tijdstip van de onteigening leeg stond, bij&#13;
herbouw uit te gaan van een woning ter&#13;
grootte van alleen het voorste gedeelte en&#13;
Hekman het verlies van het achterste gedeelte&#13;
van de woning niet te vergoeden. Daarom&#13;
dient bij begroting van de herbouwkosten een&#13;
woning met een inhoud van circa 1.020 m3 in&#13;
aanmerking te worden genomen. Rekening&#13;
houdend met de door deskundigen gehanteerde&#13;
prijs per m3 van circa € 376,– (€ 220.000 :&#13;
585 m3) en met een korting op de prijs per m3&#13;
van ruim 11% over 435 m3 (1.020 m3 -/- 585 m3)&#13;
wegens optredende schaalvoordelen bij een&#13;
grotere bouw, stelt de rechtbank de herbouwkosten&#13;
van de woning ex aequo et bono op&#13;
een bedrag van € 365.000,–.&#13;
4.4 Hekman heeft bezwaar tegen de door de&#13;
deskundigen begrote bouwkosten van een&#13;
garage op € 5.000,– en een kapschuur op&#13;
€ 20.000,–. De deskundigen rekenen in dat&#13;
verband met een sobere gecombineerde bouw.&#13;
De rechtbank volgt de deskundigen, gelet op&#13;
de kwaliteit van de bijgebouwen op het onteigende,&#13;
om bij de begroting van een sobere&#13;
bouw uit te gaan, maar nu zij niet motiveren&#13;
waarom daarbij ook van een gecombineerde&#13;
bouw zou moeten worden uitgegaan, dienen&#13;
de onderhavige posten naar het oordeel van&#13;
de rechtbank te worden verhoogd met de&#13;
meerkosten van afzonderlijke bouw van kapschuur&#13;
en garage, ex aequo et bono te stellen&#13;
op € 5.000,–, bij helfte aan de garage en aan&#13;
de kapschuur toe te rekenen.&#13;
4.5 Partijen zijn het eens met de deskundigen&#13;
die zich ter zitting op het standpunt zijn gaan&#13;
stellen dat de bouwkosten van een varkensstal,&#13;
rekening houdend met de op 8 mei 2002&#13;
in werking getreden Wet ammoniak en veehouderij,&#13;
neerkomen op circa € 700,– per varkensplaats.&#13;
Verschil van mening bestaat over het aantal&#13;
varkensplaatsen waarmee bij herbouw rekening&#13;
moet worden gehouden. De deskundigen&#13;
rekenen er mee, gelet op voormelde uitspraak&#13;
van 20 januari 2000 van de Raad van State en&#13;
meewegend dat het in de lijn der verwachtingen&#13;
zou liggen dat er in de nabije toekomst&#13;
met betrekking tot het milieu minder strenge&#13;
regelgeving zal gelden, dat het Hekman zou&#13;
zijn toegestaan om 100 varkens te houden. Zij&#13;
begroten daarom een stal voor 100 mestvarkens&#13;
op € 70.000,–.&#13;
De gemeente stelt dat het Hekman in de onteigening&#13;
weggedacht in verband met een op&#13;
korte afstand gelegen burgerwoning, slechts&#13;
mogelijk zou zijn geweest om 50 varkens te&#13;
houden.&#13;
De gemeente betwist niet dat de door de deskundigen&#13;
bedoelde nieuwe regelgeving op&#13;
komst is, maar zij stelt dat de gevolgen daarvan&#13;
onduidelijk zijn en dat niet is te verwachten&#13;
dat die er zijn vóór het voorjaar van 2004,&#13;
het tijdstip waarop het nieuw te bouwen&#13;
bedrijf van Hekman operationeel kan zijn. De&#13;
rechtbank gaat aan dit standpunt voorbij. De&#13;
stellingen van de gemeente sluiten immers&#13;
geenszins uit dat de verwachting van de deskundigen&#13;
zich zal realiseren.&#13;
Hekman verlangt reconstructie van een stal&#13;
voor minstens 234 mestvarkens, stellende dat&#13;
hij die ruimte vóór de onteigening had, alsmede&#13;
dat een flexibele bedrijfsvoering meebrengt&#13;
dat er groter moet worden gebouwd dan&#13;
nodig is voor het gemiddeld aantal aanwezige&#13;
dieren van 200 stuks. Vast staat dat Hekman&#13;
sedert de invoering van de Wet herstructurering&#13;
varkenshouderij op 1 september 1998, de&#13;
beschikking had over 100 varkensrechten en&#13;
sedertdien ook geen groter aantal varkens&#13;
heeft gehouden. Hekman’s stelling dat een&#13;
flexibele bedrijfsvoering meebrengt dat het&#13;
aantal varkensplaatsen groter dient te zijn dan&#13;
het gemiddeld aantal te houden varkens mag&#13;
op zich wel juist zijn, doch hij mag nimmer&#13;
meer dieren aanwezig hebben dan hem op&#13;
grond van de milieuvergunning is toegestaan.&#13;
Hekman heeft niet aangevoerd dat hij, de onteigening&#13;
weggedacht, een milieuvergunning&#13;
voor een groter aantal mestvarkens dan 100&#13;
zou hebben gekregen. Zijn stelling dat hij op&#13;
de nieuwe locatie vergunning zal kunnen krijgen&#13;
voor 200 varkens is niet relevant, nu het&#13;
er slechts om gaat hoeveel varkens hij op de&#13;
oude locatie zou hebben mogen houden.&#13;
Gelet op het voorgaande neemt de rechtbank&#13;
de zienswijze van de deskundigen over die de&#13;
begroting van de bouwkosten van een varkensstal&#13;
op het aantal van 100 varkens baseren.&#13;
Zij is evenwel voorts van oordeel dat&#13;
Hekman het gedeelte van zijn varkensstal met&#13;
een oppervlakte van (195 m2 -/- 125 m2 =)&#13;
70 m2, dat hij niet meer voor de varkenshouderij&#13;
kon gebruiken maar wellicht wel voor&#13;
andere doeleinden, niet zonder vergoeding&#13;
mag worden ontnomen. De deskundigen hebben&#13;
herbouw van zodanige bedrijfsruimte niet&#13;
begroot die daarom ex aequo et bono alsnog&#13;
is te stellen op (70 m2 à € 250,–) € 17.500,–.&#13;
4.6 Partijen volgen de deskundigen waar zij&#13;
rekenen met 50 grootvee-eenheden en met de&#13;
nieuwbouw van een ligboxenstal met 60 plaatsen&#13;
met ruimten voor jongvee en kalveren,&#13;
ruimte voor zieke dieren, een melkstal en een&#13;
tanklokaal. Volgens Hekman is een dergelijke&#13;
stal niet voor het door de deskundigen begrote&#13;
bedrag te bouwen. De gemeente stelt daarentegen&#13;
dat de bouwkosten niet meer belopen&#13;
dan een bedrag van € 328.000,–.&#13;
Hekman heeft onweersproken aangevoerd dat&#13;
de cijfers uit ‘Kwantitatieve informatie veehouderij,&#13;
editie 2002-2003’ (KWIN), waarop&#13;
de gemeente haar begroting van de bouwkosten&#13;
van een ligboxenstal heeft gebaseerd, van&#13;
enkele jaren geleden dateren, zodat daarin&#13;
noch de aanzienlijke stijging van de bouwkosten&#13;
in de laatste jaren, noch de stijging van die&#13;
kosten ten gevolge van vorenbedoelde recente&#13;
regelgeving is verdisconteerd. De rechtbank&#13;
zal daarom de daarop gebaseerde bezwaren&#13;
van de gemeente tegen het door de deskundigen&#13;
voorgestelde bedrag passeren.&#13;
4.7 Hekman heeft ter onderbouwing van zijn&#13;
stelling dat de deskundigen de investeringskosten,&#13;
waaronder begrepen de bouwkosten&#13;
van de ligboxenstal, te laag hebben begroot,&#13;
bescheiden in het geding gebracht, die betrekking&#13;
hebben op de bouwkosten van een melkveehouderijbedrijf&#13;
met een dubbel woonhuis&#13;
te Graafstroom en op de bouw van een ligboxenstal&#13;
zonder jongveestalling met 62 ligboxen&#13;
te Hasselt.&#13;
De gemeente heeft bezwaar gemaakt tegen het&#13;
in het geding brengen van deze stukken één&#13;
week voor het pleidooi, waardoor het haar&#13;
niet mogelijk zou zijn geweest de inhoud&#13;
daarvan volledig te beoordelen, en omdat&#13;
Hekman deze stukken reeds na het conceptrapport&#13;
van de deskundigen ter inzage zou&#13;
hebben moeten geven.&#13;
De rechtbank verwerpt eerstgenoemd bezwaar&#13;
omdat aangenomen moet worden dat het&#13;
produceren van stukken één week voor een&#13;
zitting, gelet op het rolreglement van deze&#13;
rechtbank niet alleen gebruikelijk is, maar ook&#13;
voldoende ruim is voor beoordeling van die&#13;
stukken. Ten aanzien van het andere bezwaar&#13;
is de rechtbank van oordeel dat het weliswaar&#13;
inderdaad in de rede ligt dat partijen zo volledig&#13;
mogelijk reageren op het concept-rapport&#13;
van de deskundigen, doch dat geenszins is uitgesloten&#13;
dat partijen, wanneer bezwaren resteren&#13;
tegen het definitieve rapport, het pleidooi&#13;
aangrijpen om deze, al of niet onderbouwd&#13;
met stukken, te presenteren. Deze&#13;
door Hekman overgelegde bescheiden zullen&#13;
dus in beschouwing worden genomen.&#13;
4.8 Ter zitting is door mevrouw Mouwen,&#13;
werkzaam bij de DLV adviesgroep N.V.,&#13;
namens Hekman aangegeven dat de totale&#13;
bouwkosten waarmee Hekman rekening moet&#13;
houden kunnen worden bepaald door aan de&#13;
stichtingskosten van het bedrijf te Graafstroom&#13;
met bijtellingen, uitkomend op een&#13;
bedrag van € 973.666,04, een bedrag van&#13;
€ 125.000,– tot € 130.000,– toe te voegen,&#13;
zodat deze, inclusief de kosten van een varkensstal,&#13;
maar exclusief BTW uitkomen op&#13;
circa € 1.100.000,–.&#13;
Uit de bijtellingen bij vorenbedoeld bedrag&#13;
van € 973.366,04 blijkt dat Hekman voor het&#13;
verplaatsen van de silo’s met een bedrag&#13;
rekent van € 6.000,–. Het bevreemdt de&#13;
rechtbank dat daarbij sprake is van verplaatsing&#13;
van 3 voersilo’s en de aanschaf van één&#13;
kunstmestsilo, terwijl Hekman in zijn pleitnotitie&#13;
2 voersilo’s en één kunstmestsilo&#13;
noemt. De rechtbank gaat uit van verplaatsing&#13;
van 3 silo’s, alsmede, nu Hekman niet heeft&#13;
aangevoerd hoe hij tot het bedrag van&#13;
€ 6.000,– is gekomen, dat daarbij rekening&#13;
gehouden moet worden met de door de deskundigen&#13;
genoemde kosten van € 5.000,–.&#13;
De deskundigen hebben geen rekening&#13;
gehouden met de investering voor een kavelpad.&#13;
Hekman begroot die in de bijtellingen op&#13;
€ 35.000,– voor een kavelpad met een lengte&#13;
van 500 meter en een breedte van ruim 3 meter.&#13;
Dat komt neer op € 20,– per m2. Nu Hekman&#13;
in zijn pleitnota stelt dat het kavelpad een&#13;
lengte heeft van 300 meter, zal de rechtbank&#13;
daar van uit gaan. Nu gesteld noch gebleken is&#13;
dat niet met voormeld bedrag van € 20,– per&#13;
m2 zou moeten worden gerekend, zal ook de&#13;
rechtbank daarvan uitgaan. Er moet daarom&#13;
alsnog rekening worden gehouden met een&#13;
investeringsbedrag van (300 m x 3,5 m x&#13;
€ 20,–) € 21.000,– voor een kavelpad.&#13;
Omdat Hekman zonder nadere onderbouwing&#13;
uitgaat van een erfverharding met een&#13;
prijs per m2 van (€ 48.000,– : 1.550 m2 =)&#13;
circa € 31,–, houdt de rechtbank vast aan de&#13;
door de deskundigen gehanteerde prijs van&#13;
€ 25,– per m2 en de daarvoor gehanteerde&#13;
gronden.&#13;
Het door Hekman begrote investeringsbedrag&#13;
van € 1.100.000,– dient daarom te worden&#13;
verminderd met € 27.000,– (€ 14.000,– voor&#13;
het kavelpad; 2000 m2 diverse verhardingen à&#13;
€ 6,–, ofwel € 12.000,– + € 1.000,– voor de&#13;
silo’s), alsmede met het bedrag aan legeskosten&#13;
van bijna € 6.000,– omdat die door de&#13;
deskundigen bij de eenmalige kosten zijn&#13;
begroot. Aldus moet het ervoor gehouden&#13;
worden dat de herbouwkosten in de visie van&#13;
Hekman € 1.064.500,– bedragen, inclusief&#13;
ophoging naar het prijspeil 2004 en meerkosten&#13;
in verband met het nieuwe Bouwbesluit.&#13;
4.9 Het bedrag van € 908.500,– waarop de&#13;
rechtbank, gelet op hetgeen sub 4.3, 4.4, 4.5 en&#13;
sub 4.8, derde alinea, is overwogen, uitkomt,&#13;
dient nog verhoogd te worden met het door&#13;
de deskundigen noch door de gemeente weersproken&#13;
door Hekman genoemde percentage&#13;
van 15 naar het prijspeil van 2004, het tijdstip&#13;
waarop Hekman, ook in de visie van de deskundigen,&#13;
zal kunnen aanbesteden. Aan het&#13;
aldus op € 1.044.775,– te stellen bedrag dienen&#13;
nog de meerkosten samenhangend met&#13;
het nieuwe bouwbesluit, ex aequo et bono te&#13;
stellen op 3% van € 365.000,–, te worden&#13;
toegevoegd, zodat het totaal, afgerond,&#13;
€ 1.056.000,– bedraagt.&#13;
Er op gelet dat het bedrag waarop Hekman&#13;
uitkomt bezwaarlijk per onderdeel kan worden&#13;
beoordeeld en er voorts rekening mee&#13;
houdend dat het, hoe zeer ook wordt&#13;
gepoogd om de investeringskosten zo concreet&#13;
mogelijk vast te stellen, om schattingen&#13;
gaat, houdt de rechtbank vast aan het bedrag&#13;
van € 1.056.000,–.&#13;
10. De BTW over de stichtingskosten van de&#13;
woning en de garage, gelet op rechtsoverweging&#13;
4.3, 4.4, en 4.11, uitkomend op een&#13;
totaalbedrag van € 383.450,–, beloopt&#13;
€ 72.855,50.&#13;
4.11 Tegen het door de deskundigen begrote&#13;
bedrag voor onvoorzien en ter afronding van&#13;
€ 37.250,– zijn door geen der partijen bezwaren&#13;
aangevoerd. Ook de rechtbank kan zich&#13;
daarin vinden.&#13;
4.12 De kosten van een bouwblok van 5.000&#13;
m2 en 13.5 ha grond worden door de deskundigen&#13;
als volgt begroot:&#13;
– deel bouwblok 500 m2&#13;
à € 100,– € 50.000,–&#13;
– overig deel bouwblok&#13;
4.500 m2 à € 25,– € 112.500,–&#13;
– 13,5 ha cultuurgrond à&#13;
€ 35.000,– € 472.500,–&#13;
Totaal € 635.000,–&#13;
13. Hekman maakt aanspraak op begroting&#13;
van een bouwblok van 6.000 m2 zoals hij had.&#13;
De gemeente is uitgegaan van een oppervlakte&#13;
van 6.500 m2. De rechtbank kan zich in het&#13;
standpunt van Hekman vinden dat voor wat&#13;
betreft de oppervlakte van het bouwblok aangesloten&#13;
wordt bij de situatie van vóór de onteigening&#13;
en dus van 6.000 m2. Het overig deel&#13;
bouwblok dient daarom te worden begroot&#13;
op 5.500 m2 à € 25,–, ofwel op € 137.500,–.&#13;
Ofschoon Hekman ten aanzien van de cultuurgrond&#13;
heeft aangevoerd dat volgens&#13;
recente opgave van het kadaster de prijs per&#13;
hectare van grasland in het oostelijk weidegebied&#13;
in november 2002 € 36.296,– beliep,&#13;
heeft hij niet betwist dat daarvoor in Hardenberg&#13;
met de door de deskundigen getaxeerde&#13;
prijzen gerekend dient te worden. De investering&#13;
in vervangende grond moet daarom worden&#13;
gesteld op € 660.000,–.&#13;
4.14 De deskundigen gaan er van uit dat Hekman&#13;
vóór 14 februari 2003 vervangende grond&#13;
zal aankopen en dat hij gelet op artikel 15, lid&#13;
1, sub t van de Wet belastingen van rechtsverkeer,&#13;
over de aankoopprijs daarvan geen overdrachtsbelasting&#13;
verschuldigd is. Reeds omdat&#13;
de rechtbank Hekman volgt in zijn standpunt&#13;
dat het in de rede ligt dat hij alvorens vervangende&#13;
grond aan te kopen duidelijkheid heeft&#13;
over de omvang van de schadeloosstelling, zal&#13;
zij het uitgangspunt van de deskundigen niet&#13;
volgen. De rechtbank merkt in dat verband&#13;
nog op dat wanneer een onteigening, zoals in&#13;
casu, vervroegd wordt uitgesproken, het risico&#13;
van latere aankoop van vervangende grond&#13;
aanstonds aanwezig is en, zo dit zich verwezenlijkt,&#13;
voor rekening van de onteigenende&#13;
partij is. Bij vaststelling van de onderhavige&#13;
schadeloosstelling moet daarom rekening&#13;
worden gehouden met overdrachtsbelasting&#13;
ten bedrage van (6% over € 660.000,–)&#13;
€ 39.600,–.&#13;
4.15 Samenvatting begroting investeringen;&#13;
– investeringen in gebouwen&#13;
(excl. BTW) € 1.056.000,–&#13;
– BTW € 72.855,50&#13;
– onvoorzien en ter&#13;
afronding € 37.250,–&#13;
– investeringen in grond € 660.000,–&#13;
– overdrachtsbelasting € 39.600,–&#13;
Aldus beloopt de totale&#13;
investering een bedrag van € 1.865.705,50.&#13;
4.16 De deskundigen zijn er van uit gegaan&#13;
dat Hekman als een redelijk handelend ondernemer&#13;
de overblijvende gronden te gelde zal&#13;
maken en aan zal wenden voor de investeringen.&#13;
Hekman heeft daar, onder meer met een&#13;
beroep op HR 14 juli 2000/1281 (gemeente&#13;
Amersfoort/Van de Wolfshaar) bezwaar tegen&#13;
gemaakt. Uit voormeld arrest volgt dat bij de&#13;
schadeloosstelling rekening moet worden&#13;
gehouden met de rentelast over het bedrag dat&#13;
in het vervangende bedrijf meer zal moeten&#13;
worden geïnvesteerd dan het door de onteigening&#13;
vrijgekomen kapitaal, alsmede dat wanneer&#13;
het overblijvende te gelde wordt gemaakt&#13;
en geïnvesteerd in het vervangende bedrijf,&#13;
schade ontstaat bestaande uit het niet kunnen&#13;
beleggen van de opbrengst van het overblijvende.&#13;
De rechtbank verzoekt de deskundigen&#13;
daaraan in hun nader rapport aandacht te&#13;
besteden, althans voor zover dat, gelet op&#13;
rechtsoverweging 4, nodig is.&#13;
Overige schade&#13;
5 De rechtbank sluit niet uit dat partijen,&#13;
nadat de deskundigen een nader rapport hebben&#13;
uitgebracht, alsnog in der minne tot een&#13;
oplossing komen. Om die kans te vergroten&#13;
zal de rechtbank hierna ook haar voorlopige&#13;
oordeel geven over de omvang van de eenmalige&#13;
kosten, de belastingschade en de rente.&#13;
Eenmalige kosten&#13;
6.1 De deskundigen onderscheiden de volgende&#13;
eenmalige kosten:&#13;
a. aankoop grond 3%;&#13;
b. hypotheekkosten;&#13;
c. leges over de bouwkosten;&#13;
d. aanpassing nutsvoorzieningen, diversen&#13;
e. aankoop varkensrechten;&#13;
f. meerkosten boekhouding, accountant&#13;
wegens BTW;&#13;
g. dubbele verhuiskosten inventaris bedrijf,&#13;
opslag;&#13;
h. kosten dubbele verhuizing en wederinrichting&#13;
privé, en&#13;
i. tijdelijke huur.&#13;
2. Partijen hebben geen bezwaren aangevoerd&#13;
tegen de posten a., b. en d. De aankoopkosten&#13;
van vervangende grond komen, gelet op hetgeen&#13;
sub 4.15 is overwogen, uit op € 19.800,–.&#13;
De hypotheekkosten komen uit op 2% van&#13;
het te financieren bedrag. Dit bedrag is afhankelijk&#13;
van de in rechtsoverweging 4.16&#13;
bedoelde, door de deskundigen te beantwoorden&#13;
vraag. De deskundigen worden verzocht,&#13;
zonodig een nieuwe berekening van deze post&#13;
te maken. Met post d. ad € 20.000,– kan de&#13;
rechtbank zich verenigen.&#13;
3. Met betrekking tot de post c. leges over de&#13;
bouwkosten, heeft de gemeente bezwaren&#13;
aangevoerd. Zij meent dat daarvoor, uitgaande&#13;
van een bouwsom van € 750.000,–, met een&#13;
bedrag van circa € 10.000,–gerekend moet&#13;
worden. Uit de hiervoor sub 4.7 bedoelde&#13;
bescheiden blijkt echter dat voor deze post&#13;
kan worden uitgegaan van circa € 6.000,–&#13;
(productie 5), exclusief de leges met betrekking&#13;
tot de bouw van de varkensstal. Daarom&#13;
behoeft het ter zake door de deskundigen&#13;
begrote bedrag aanpassing. Deze post wordt&#13;
dan 1056/780 (bouwkosten Hekman/ bouwkosten&#13;
Graafstroom na vermindering met de&#13;
bijtellingen en de legeskosten) x € 6.000,–,&#13;
ofwel, afgerond € 8.100,–.&#13;
6.4 De post aankoop varkensrechten is door&#13;
de deskundigen nader begroot op € 24.000,–.&#13;
De rechtbank kan zich daarmee verenigen.&#13;
6.5De deskundigen stellen zich op het standpunt&#13;
dat een redelijk handelend ondernemer&#13;
die voor een omvangrijke nieuwbouw staat,&#13;
zal kiezen voor het BTW-heffingsregime. Volgens&#13;
de deskundigen zag Hekman aanvankelijk&#13;
als enig nadeel daarvan het moeten voeren&#13;
van een BTW-boekhouding. De kosten daarvan&#13;
zijn door de deskundigen begroot op&#13;
€ 5.000,– per jaar. Hekman heeft in zijn reactie&#13;
op het concept-deskundigenrapport reeds&#13;
naar voren gebracht dat toepassing van het&#13;
BTW-heffingsregime nadelig voor hem uitpakt.&#13;
Voorts verwijst hij in dat verband naar&#13;
HR 14 juli 2000, NJ 2000/1281 (gemeente&#13;
Amersfoort/Van de Wolfshaar) en naar het&#13;
vonnis van de rechtbank Utrecht van 19 juni&#13;
2002 (gemeente Amersfoort/Van de Wolfshaar).&#13;
Volgens Hekman dient de jaarlijkse&#13;
schade te worden gekapitaliseerd met een factor&#13;
10.&#13;
Naar het oordeel van de rechtbank horen bij&#13;
het begroten van de schadeloosstelling alle&#13;
kosten in aanmerking te worden genomen en&#13;
dus ook de eventuele kosten samenhangend&#13;
met verandering van het BTW-regime. Daarvoor&#13;
is niet van belang of Hekman het vermoeden&#13;
dat die kosten zullen optreden al of&#13;
niet vóór het uitbrengen van het concept-deskundigenrapport&#13;
aan de deskundigen heeft&#13;
gemeld. Als er fiscale nadelen zijn verbonden&#13;
aan het kiezen voor het BTW-regime dienen&#13;
die door de gemeente te worden vergoed. De&#13;
rechtbank zal de deskundigen daarom verzoeken&#13;
om, in het geval daarvoor gelet op het sub&#13;
4 overwogene, aanleiding is, het nadeel van&#13;
toepassing van het BTW - regime te begroten.&#13;
Het staat de deskundigen desgeraden vrij om&#13;
zich van elders deskundig te laten adviseren,&#13;
waarvan het rapport dan melding zal moeten&#13;
maken. In dit verband geeft de rechtbank als&#13;
suggestie mee te denken aan de heer mr. F.H.&#13;
Schraven, Postbus 155, 5000 AD Tilburg. De&#13;
rechtbank acht van belang dat de deskundigen&#13;
alsdan tevens adviseren over de door Hekman&#13;
in dit verband gewenste toepassing van kapitalisatiefactor&#13;
10.&#13;
6.6 De deskundigen hebben de posten g. en h.&#13;
(nader) vastgesteld op € 45.000,–. De rechtbank&#13;
wijst er op dat ofschoon Hekman er tijdens&#13;
het pleidooi van uit is gegaan dat voor&#13;
deze posten een bedrag van € 50.000,– zou&#13;
dienen te worden begroot, hij er daarbij ten&#13;
onrechte aan is voorbijgegaan dat hij de onteigende&#13;
woning tot 1 juli 2004 om niet kan blijven&#13;
bewonen. De rechtbank neemt het door&#13;
de deskundigen begrote bedrag over onder&#13;
overneming van de door hen aangegeven&#13;
gronden waarop het berust.&#13;
6.7 De rechtbank volgt Hekman waar hij stelt&#13;
dat hij door de onteigening en de sloop van&#13;
zijn bedrijfsgebouwen genoodzaakt was zijn&#13;
vee te verkopen. Volgens Hekman heeft hij&#13;
het vee nadat H. Roesink van Dumeco het&#13;
heeft getaxeerd op € 41.044,–, verkocht voor&#13;
€ 32.145,–, alsmede dat hij zodoende een verlies&#13;
van € 8.999,– heeft geleden.&#13;
De stelling van de deskundigen dat het verlies&#13;
van Hekman beperkt had kunnen blijven tot&#13;
€ 3.000,– is niet nader gemotiveerd. De&#13;
gemeente heeft zich hierover niet uitgelaten.&#13;
Er is dus geen reden om uit te gaan van een&#13;
lager bedrag aan eenmalige kosten ten aanzien&#13;
van deze post dan het door Hekman opgegeven&#13;
bedrag van € 8.999,–.&#13;
6.8 De rechtbank zal de deskundigen volgen&#13;
waar zij nader de aanloopschade van Hekman&#13;
hebben getaxeerd op een bedrag van € 15.000,–&#13;
onder overneming van de door hen aangegeven&#13;
gronden waarop het berust.&#13;
6.9 Hekman heeft onweersproken gesteld dat&#13;
in verband met verrekening van door hem&#13;
betaalde onroerende zaak belasting, rioolrechten&#13;
en verontreinigingsheffing, rekening moet&#13;
worden gehouden met een aan hem te vergoeden&#13;
bedrag van € 1.172,55.&#13;
10. Volgens de deskundigen zou een redelijk&#13;
handelend ondernemer in de gegeven situatie&#13;
zijn melkquotum hebben behouden en verleasd.&#13;
De deskundigen hebben de schade terzake&#13;
begroot op nihil. Daartoe overweegt de&#13;
rechtbank als volgt. Aangezien in artikel 9,&#13;
sub c van de Verordening (EEG) nr. 3950/92&#13;
van de Raad van 28 december 1992 is bepaald&#13;
dat onder een producent moet worden verstaan&#13;
de landbouwexploitant (..) waarvan het&#13;
bedrijf op het geografisch grondgebied van de&#13;
Gemeenschap is gevestigd, en sub d, dat&#13;
onder een bedrijf moet worden verstaan het&#13;
geheel van productie-eenheden die door de&#13;
producent worden beheerd, terwijl de Regeling&#13;
superheffing voor de definities van ‘producent’&#13;
en ‘bedrijf’ naar vorenbedoelde verordening&#13;
verwijst, is het quoteringsstelsel er op&#13;
gericht te voorkomen dat melkquota in andere&#13;
handen kunnen zijn dan in die van producenten&#13;
van melk. Doordat de gemeente na de&#13;
inschrijving van het onteigeningsvonnis op&#13;
14 januari 2002, de bedrijfsopstallen en dus&#13;
ook de melkstal op het onteigende heeft doen&#13;
slopen, op grond waarvan Hekman zijn melkvee&#13;
heeft moeten verkopen, kan niet gezegd&#13;
worden dat Hekman sedertdien nog als producent&#13;
van melk kan worden aangemerkt.&#13;
Het moge dan wel zo zijn dat, zoals de des-&#13;
kundigen hebben betoogd, de afdeling uitvoering&#13;
van de Centrale Organisatie Superheffing&#13;
in gevallen als het onderhavige ‘meedenkt’ en&#13;
dat men er altijd ‘uit komt’, doch voor die&#13;
opvatting bieden de toepasselijke Europese&#13;
Verordeningen noch de Regeling superheffing&#13;
steun. Onder die omstandigheden mocht niet&#13;
van Hekman verwacht worden dat hij het&#13;
melkquotum niet zou verkopen. Nu ook het&#13;
zogenoemde verleasen van melk slechts kan&#13;
geschieden door een ‘producent’, stond die&#13;
mogelijkheid evenmin open. De gemeente&#13;
heeft nog aangevoerd dat Hekman alvorens&#13;
het quotum te verkopen overleg met haar had&#13;
moeten voeren. Deze stelling wordt verworpen.&#13;
Nu de onteigening op vordering van de&#13;
gemeente bij vervroeging is uitgesproken en&#13;
zij de bedrijfsgebouwen van Hekman vrijwel&#13;
meteen na de inschrijving van dat vonnis heeft&#13;
laten slopen, had het immers juist op haar weg&#13;
gelegen om met betrekking tot de lotgevallen&#13;
van het melkquotum in overleg met Hekman&#13;
te treden, bijvoorbeeld om hem aan te bieden&#13;
dat zij het risico op zich zou nemen van mislukking&#13;
van de door de deskundigen en kennelijk&#13;
ook door de gemeente voor mogelijke&#13;
gehouden weg van het behouden van het melkquotum.&#13;
Bij het vaststellen van de schadeloosstelling&#13;
moet daarom rekening worden&#13;
gehouden met de bemiddelingskosten van&#13;
verkoop en toekomstige kosten van aankoop&#13;
van het melkquotum, die door Hekman&#13;
onweersproken zijn gesteld op bedragen van&#13;
circa € 7.000,–, ofwel in totaal op een bedrag&#13;
van € 14.000,– .&#13;
6.11 Hekman heeft nog gesteld dat hij over&#13;
het kalenderjaar waarin hij weer dieren op&#13;
zijn bedrijf aanvoert schade lijdt doordat hij&#13;
een mineralenheffing zal moeten betalen, aangezien&#13;
hij in dat jaar veel meer mineralen aanvoert&#13;
(dieren) dan hij afvoert (melk), alsmede&#13;
dat hij de in de wet voorziene salderingsmethode&#13;
niet kan gebruiken, gelet op de in tijd&#13;
ver uit elkaar liggende tijdstippen van aan- en&#13;
verkoop van de dieren.&#13;
De rechtbank kan Hekman daarin niet volgen.&#13;
Immers op grond van de Vrijstellingsregeling&#13;
gestarte en uitgebreide bedrijven&#13;
Meststoffenwet (Stcrt. 58, in werking getreden&#13;
op 24 maart 2000) is voorzien in een vrijstelling&#13;
van de mineralenheffing voor gevallen&#13;
als het onderhavige.&#13;
6.12 Aldus belopen de door de deskundigen&#13;
onderscheiden eenmalige kosten:&#13;
a. aankoop grond 3%; € 19.800,–&#13;
b. hypotheekkosten; PM&#13;
c. leges over de bouwkosten; € 8.100,–&#13;
d. aanpassing nutsvoorzieningen,&#13;
diversen € 20.000,–&#13;
e. aankoop varkensrechten; € 24.000,–&#13;
f. meerkosten boekhouding,&#13;
accountant wegens BTW; PM&#13;
g. dubbele verhuiskosten&#13;
inventaris bedrijf, opslag&#13;
en kosten dubbele&#13;
verhuizing en wederinrichting&#13;
privé, en&#13;
tijdelijke huur. € 45.000,–&#13;
totaal € 116.900,–&#13;
+ 2 x PM.&#13;
De sub 6.7 tot en met 6.10 bedoelde eenmalige&#13;
kosten zijn:&#13;
– verlies verkoop vee € 8.999,–&#13;
– aanloopschade € 15.000,–&#13;
– verrekening onroerende&#13;
zaak belasting, rioolrechten&#13;
en verontreinigingsheffing € 1.172,55&#13;
– aan- en verkoop melkquotum&#13;
€ 14.000,–&#13;
totaal € 39.171,55.&#13;
De eenmalige kosten bedragen in totaal&#13;
€ 156.071,55 + 2 x PM.&#13;
Belastingschade&#13;
7 De deskundigen zijn van opvatting – en&#13;
partijen hebben dat niet weersproken – dat&#13;
zich in het onderhavige geval geen belastingschade&#13;
voordoet. De rechtbank zal daar ook&#13;
van uit gaan.&#13;
Rente&#13;
8 De deskundigen begroten het rentenadeel&#13;
dat Hekman ondervindt doordat hij niet op&#13;
de datum van de overschrijving van het onteigeningsvonnis&#13;
heeft kunnen beschikken over&#13;
de volledige schadeloosstelling, op de wettelijke&#13;
rente over het verschil tussen de uiteindelijke&#13;
schadeloosstelling en het reeds door de&#13;
gemeente betaalde voorschot, van de dag&#13;
waarop de overschrijving van het onteigeningsvonnis&#13;
heeft plaatsgevonden tot de dag&#13;
waarop dit vonnis wordt uitgesproken.&#13;
Partijen hebben hier geen bezwaren tegen&#13;
naar voren gebracht. De rechtbank kan zich&#13;
daar eveneens mee verenigen. Zij zal het&#13;
standpunt van de deskundigen overnemen,&#13;
met dien verstande dat zij, wanneer zij daartoe&#13;
wordt geroepen, de gemeente zal veroordelen&#13;
de rente te betalen tot de dag der voldoening.&#13;
Beslissing&#13;
De rechtbank,&#13;
– bepaalt dat een nader deskundigenrapport&#13;
dient te worden uitgebracht op de punten&#13;
bedoeld in de rechtsoverwegingen 2.4, 2.5,&#13;
4.16, 6.2 en 6.5;&#13;
– bepaalt de dag waarop het conceptrapport&#13;
dient te worden uitgebracht op 9 april 2003;&#13;
– bepaalt dat partijen uiterlijk 21 mei 2003&#13;
schriftelijk op het conceptrapport kunnen&#13;
reageren;&#13;
– bepaalt dat deskundigen uiterlijk 2 juli&#13;
2003 het definitieve nadere rapport ter griffie&#13;
zullen deponeren;&#13;
– bepaalt dat het pleidooi zal plaatsvinden&#13;
op 30 juli 2003 in het gebouw ‘Spoorstate’ aan&#13;
de Hanzelaan 351 te Zwolle;&#13;
– houdt iedere verdere beslissing aan.</content><legacyfootnotes/><footnotes><footnote/></footnotes><auteurs/><published>2003-06-01 00:00:00</published><modified>2003-06-01 00:00:00</modified><editiondate>2003-06-01</editiondate><htmlpath>https://denhollander.info/artikel/4507</htmlpath></article>
</articles></edition>