<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2000</searchword><id>5655</id><udhid>UDH:TvAR/5655</udhid><titel>Ruimte voor oude en nieuwe pacht</titel><searchwords><searchword>TvAR 5/2000</searchword><searchword>UDH:TvAR/5655</searchword></searchwords><attachments><attachment><name>2000_nr 5_Artikel_Mertens.pdf</name><extention>pdf</extention><url>https://denhollander.info/download/5587/ci</url></attachment></attachments><inleiding>1. Rapport Commissie Pachtbeleid&#13;
De door de Staatssecretaris van Landbouw, Natuurbeheer en Visserij ingestelde&#13;
Commissie Pachtbeleid (Commissie Leemhuis) heeft onlangs een rapport uitgebracht&#13;
met een evaluatie van de huidige pachtwetgeving en een toekomstvisie voor het pachtbeleid&#13;
met daarbij behorende wetgeving. Het is getiteld Ruimte voor pacht.&#13;
1.1. Geschiedenis 1937-1995&#13;
Het rapport schetst de geschiedenis van onze pachtwetgeving sinds 1937. De oorspronkelijke&#13;
doelstelling was de economische bescherming van de pachter. In 1958&#13;
werden daaraan toegevoegd de belangen van verpachter en het algemeen landbouwbelang.&#13;
In 1992 trachtte men te komen tot een beter rendement voor verpachter en in&#13;
1995 werd tenslotte een zekere liberalisering doorgevoerd.&#13;
In 1995 zijn er vanwege het blijvend teruglopende pachtareaal – tussen 1959 en&#13;
1995 van 52% naar 29% van het areaal cultuurgrond – naast de reguliere pacht drie&#13;
vrijere vormen van pacht ingevoerd, namelijk eenmalige pacht, teeltpacht en vrije&#13;
pacht voor één hectare of kleiner. Bovendien is in 1995 het anti-speculatiebeding bij&#13;
aankoop van pachtgrond door de pachter ingevoerd en heeft het streven naar een rendement&#13;
van 2% van de vrije verkeerswaarde van cultuurgrond in 2001 uitdrukking&#13;
gevonden in het Pachtnormenbesluit. </inleiding><content>1.2. Evaluatie 1995-1999&#13;
Het aandeel reguliere pacht is tussen 1995 en 1998 teruggelopen van 62% naar 56%,&#13;
maar de eenmalige pacht boekte succes; het gehele pachtareaal steeg. De reguliere&#13;
pacht liep terug met 19.000 hectare (5%), de eenmalige pacht steeg met 42.500 hectare&#13;
(48%) en de grijze pacht nam toe met 4.700 hectare (3%). In 1998 bestond 56% van&#13;
het pachtareaal uit reguliere pacht, 20% uit eenmalige pacht, 23% uit grijze pacht en&#13;
de rest uit teeltpacht en natuurpacht.&#13;
Het voor verpachters beoogde rendement van 2% van de gecorrigeerde vrije verkeerswaarde&#13;
van grond zal door de grote grondprijsstijgingen en de beperkte maximale&#13;
pachtprijsverhogingen in 2001 niet worden gehaald. De gemiddelde pachtprijs&#13;
in 1997/1998 bedroeg voor reguliere pacht ƒ 615,– per hectare, voor eenmalige pacht&#13;
ƒ 655,– per hectare en voor grijze pacht ƒ 970,– per hectare. Voormelde cijfers zijn&#13;
afkomstig van het Landbouw-Economisch Instituut (LEI).&#13;
Het rapport constateert dat het reguliere pachtareaal blijft teruglopen, de eenmalige&#13;
pacht succes heeft en de teeltpacht geen succes heeft. Grondeigenaren hechten aan vermogenstoename, goed grondbeheer, eindigheid van het contract en rendement.&#13;
Pachters hebben daar begrip voor. Het rapport acht de liberalisering van 1995 maar&#13;
ten dele geslaagd.&#13;
1.3. Toekomstvisie&#13;
Pacht als goedkoop financieringsinstrument voor de landbouw voorziet in een behoefte,&#13;
aldus het rapport. Wil het pachtareaal niet verder teruglopen dan moet de wetgeving&#13;
op meer paritaire leest geschoeid worden. Het grote aandeel eenmalige en grijze pacht&#13;
duidt erop dat partijen nu al veel contracten op hun eigen manier – evenwel met de&#13;
huidige pachtwetgeving als referentiekader – onderling regelen.&#13;
De vraag naar grond overtreft het aanbod en brengt de pachter in een zwakkere&#13;
positie.&#13;
De liberalisering in 1995 heeft onvoldoende resultaat gehad en dus is aan een ingrijpende&#13;
herziening – wil de pacht een reële optie blijven – niet te ontkomen. Voorgesteld&#13;
wordt een vrijere vorm van pacht waarbij wordt uitgegaan van parallelle belangen van&#13;
partijen. Uitgangspunten zijn de behoefte aan bedrijfscontinuïteit van de pachter en de&#13;
behoefte aan beheersbaarheid en afzienbaarheid van de pachtduur van de verpachter.&#13;
Een nieuwe pachtregeling behoeft een ruime wettelijke omschrijving van het begrip&#13;
pacht om het grijze circuit te voorkomen, maar er is geen behoefte aan reguliere&#13;
pacht. Pachtnormen moeten voldoende onderhandelingsruimte aan partijen bieden.&#13;
Op pachtovereenkomsten voor los land is het algemeen contractenrecht van toepassing&#13;
en het pachtrecht kan dus weer in het Burgerlijk Wetboek worden opgenomen,&#13;
omdat het straks geen publiekrechtelijke elementen bevat die nog een afzonderlijke&#13;
wet rechtvaardigen.&#13;
In pachtovereenkomsten voor bedrijfsgebouwen en woningen dient de pachter&#13;
wettelijk beschermd te worden en deze ingebruikgeving moet daarom onder de huurwetgeving&#13;
gebracht worden met een aparte voorziening voor de duur van de overeenkomst;&#13;
het einde van de pachtovereenkomst zou een bijzondere grond voor opzegging&#13;
van de huurovereenkomst moeten zijn.&#13;
2. Commentaar&#13;
2.1. Bouwstenen&#13;
Hoe men het ook wendt of keert: het rapport en de cijfers daarin liegen niet en rechtvaardigen&#13;
grotendeels de conclusie. Er is inderdaad niemand meer die zijn vrije grond&#13;
wil verpachten als hij niet zeker weet dat die grond binnen de door hem gewenste en&#13;
overeengekomen tijd weer te zijner vrije beschikking komt. Het algemeen landbouwbelang&#13;
speelt kennelijk geen rol meer. De Staat heeft daar niets meer voor over, tenzij&#13;
om dit belang af te bouwen, zo lijkt het.&#13;
Er blijven van de oude drie bouwstenen voor het pachtrecht dus twee bouwstenen&#13;
over, namelijk het belang van verpachter en het belang van pachter. De pachter wil&#13;
een goedkoop financieringsinstrument en een zekere waarborg voor bedrijfscontinuïteit;&#13;
de verpachter wil een goede belegging. De tegenstelling tussen de belangen van&#13;
pachter en verpachter is overbrugbaar want partijen en de Staat willen verder met het&#13;
instituut pacht. 2.2. Bescherming algemeen belang&#13;
Bekijken wij voorgaande geschiedenis en de evaluatie, dan is daarover nog wel wat op&#13;
te merken. Het algemeen landbouwbelang is een belang van ons allen; de landbouwexport&#13;
bedraagt bijna een kwart van de waarde van onze nationale export.&#13;
Pacht blijft een goed financieringsinstrument voor de ondernemer. Een boer of&#13;
tuinder is gebaat met rechtszekerheid betreffende zijn bedrijfscontinuïteit en met uitzicht&#13;
op een bedrijfseconomisch haalbare exploitatie van grond en gebouwen. Naarmate&#13;
hij meer pachtland heeft en gebouwen pacht, behoeft hij meer bescherming.&#13;
Naarmate het milieu eist dat de boer extensiveert, wordt hij meer afhankelijk van&#13;
grond die hij dikwijls niet zelf heeft; dit maakt hem des te meer afhankelijk van de&#13;
goedwillendheid van de grondeigenaren.&#13;
Hebben de verpachtende overheden en institutionele beleggers geen maatschappelijke&#13;
verantwoordelijkheid?&#13;
2.3. Rendement&#13;
De cijfers betreffende het teruglopend reguliere pachtareaal worden geflatteerd door&#13;
de verkoop van vele duizenden hectares Domeinengronden. Ze worden ook geflatteerd&#13;
doordat kortdurende overheidsverpachtingen krachtens artikel 12 lid 3 Pachtwet&#13;
worden vervangen door eenmalige verpachtingen krachtens artikel 70f leden 5-10,&#13;
waardoor de cijfers voor het nieuwe fenomeen ook nog eens worden beïnvloed. Op&#13;
termijn worden alle door de Staat verpachte gronden verkocht en die verkoop blijft&#13;
afbreuk aan het pachtareaal doen en zal de cijfers over zes jaar weer flatteren.&#13;
Cijfers voor eenmalige pacht worden verder beïnvloed doordat de eenmalige pacht&#13;
thans vaak het voertuig vormt voor de overdracht van melk- en suikerquotum.&#13;
Wat betreft de grijze pacht, die ongeveer ƒ 300,– meer opbrengt dan de reguliere&#13;
pacht, kan worden opgemerkt dat het veelal zal gaan om een- of tweejarige pacht en&#13;
om percelen die ‘erbij’ worden gepacht omdat het in het bedrijf goed uitkomt; dit&#13;
voordeel wordt extra betaald; ook bespaart men zich de kosten van een contract&#13;
welke wellicht hoger zijn dan ƒ 300,–; bovendien zal de pachter de waterschapslasten&#13;
niet voldoen. Dat men meer wil betalen voor een extra stuk grond blijkt ook uit de&#13;
zeer hoge pachtprijzen voor teeltpacht.&#13;
De verpachters bij reguliere pacht bestaan voor 26% uit overheden, voor 23% uit&#13;
private rechtspersonen en voor 22% uit vermogende particulieren. Naar ik aanneem&#13;
kijken zij of hun bestuurders verder dan hun neus lang is qua rendement en hebben&#13;
zij meer belang bij een goede belegging op de lange duur dan bij opbrengst op de&#13;
korte termijn. Verder mag een maatschappelijke verantwoordelijkheid worden verondersteld.&#13;
Dit leidt mij tot de conclusie, dat wanneer die goede belegging door&#13;
grondprijsstijging en behoud van kwaliteit wordt gewaarborgd, het jaarlijks rendement&#13;
vrij onbelangrijk is. Verder doet de fiscus het nodige aan die waarborg door nu,&#13;
naast de eventuele vermogensbelasting, slechts het netto-inkomensrendement te&#13;
belasten, en vanaf 2001 in box 3 slechts 1,2% van de verpachte waarde te belasten.&#13;
Verpachting is dus ook onder de huidige omstandigheden nog niet zo onrendabel en&#13;
de pachter is ermee geholpen. Ook de landbouw en dus de werkgelegenheid, de infrastructuur van het platteland, de export en dus de Staat, kortom de maatschappij&#13;
is ermee geholpen.&#13;
2.4. Rendementsnorm&#13;
De 2% rendementsnorm wordt volgens het rapport in 2001 vrijwel niet gehaald.&#13;
Mijns inziens wordt deze ook de eerste 10 jaar vrijwel niet gehaald als de stapsgewijze&#13;
verhoging blijft gaan zoals deze nu gaat, de grondprijzen blijven stijgen zoals ze nu&#13;
stijgen en er niemand te vinden is die vrijwillig regulier gaat verpachten.&#13;
De 2% rendementsnorm is geen goede norm. De norm is gerelateerd aan de&#13;
grondprijzen, welke sterk worden beïnvloed door vragers buiten de agrarische markt,&#13;
de ‘vergroeners’ en de ‘versteners’. De norm is gerelateerd aan de verkoopwaarde van&#13;
grond en niet aan het opbrengend vermogen, terwijl het wel om pacht en dus om&#13;
landbouwkundig gebruik gaat. De verpachters van eenmalige en van grijze pacht, ja&#13;
zelfs die van pacht van één hectare of minder, vragen deze normbedragen niet en&#13;
nemen genoegen met minder. Pachters zouden deze bedragen ook niet willen en/of&#13;
kunnen betalen.&#13;
De 2% rendementsnorm zou, bij gebrek aan beter, de norm kunnen blijven voor&#13;
de huidige reguliere pacht, maar niet voor een verpachting zonder pachtdruk; met&#13;
pachtdruk bedoel ik het continuatierecht, het recht op indeplaatsstelling of medepacht,&#13;
de hoogst toelaatbare pachtprijs en het voorkeursrecht tot koop.&#13;
Ik bepleit voor pacht zonder pachtdruk een norm die gerelateerd is aan de verpachte&#13;
waarde, de agrarische waarde of de going-concernwaarde; gedacht kan worden&#13;
aan 2 tot 3%. Op die manier krijgt de verpachter met pachtdruk een behoorlijk rendement.&#13;
De verpachter zonder pachtdruk krijgt ook een behoorlijk, zij het lager, rendement&#13;
maar deze heeft daartegenover dan ook de zekerheid dat hij zijn belegging na&#13;
de afgesproken periode kan verzilveren.&#13;
2.5. Eenmalige pacht&#13;
De eenmalige pacht blijkt in drie jaar een aandeel van 20% (met melkquotumtransacties)&#13;
en 17 à 18% (zonder die transacties) van het totale areaal te hebben bereikt en&#13;
voldoet blijkbaar uitstekend aan de bedoelingen van partijen.&#13;
Aangezien we de reguliere pacht niet kunnen missen (zie hierna) moet de eenmalige&#13;
pacht daarnaast als wettelijke mogelijkheid zeker blijven bestaan. De eenmalige pacht&#13;
is bedoeld als een pas op de plaats voor de grondeigenaar die niet weet wat hij met&#13;
zijn grond zal doen. Na maximaal 12 jaar krijgt hij het probleem weer terug. Dit probleem&#13;
is uiteraard niet ingecalculeerd in de huidige percentages van het areaal omdat&#13;
de eenmalige pacht pas sinds 1995 bestaat. De praktijk heeft daarvoor al een oplossing&#13;
bedacht: verpachters, die op deze manier nog willen doorverpachten, ruilen de eigendom&#13;
en gaan weer 12 jaar verder.&#13;
Het aantrekkelijke van deze pacht is blijkbaar dat er geen pachtdruk en geen&#13;
prijstoetsing bestaan. De pachtprijzen blijken desondanks nauwelijks hoger dan bij&#13;
reguliere pacht, dus het gaat verpachters blijkbaar toch voornamelijk om het ontbreken&#13;
van de pachtdruk. Haalt de wetgever de 12-jaarstermijn uit de wet (en eventueel&#13;
ook nog het verbod op onderbreking van de aaneengesloten periode van verpachting),&#13;
dan is de eenmalige pacht een geliberaliseerde pachtvorm die velen blijkbaar wensen. Wil men de pacht van los land in de toekomst handhaven dan is deze vrije&#13;
figuur een goede oplossing.&#13;
2.6. Grijze pacht&#13;
Het feit dat er constant zoveel grijze pacht bestaat, 23 à 24% van het areaal, gemiddelde&#13;
oppervlakte per bedrijf 15 hectare, en 77% van de ondernemers, spreekt voor&#13;
zich. Het rapport noemt als belangrijkste reden voor grijze pacht dat verpachters zich&#13;
willen onttrekken aan de Pachtwet. Blijkens de prijszetting – ƒ 980,– per hectare in&#13;
1998 – gaat het verpachters niet zozeer om de prijstoetsing maar meer om de pachtdruk.&#13;
Mestafzet speelt een rol bij pachters, aldus het rapport. Meestal gaat het om&#13;
pacht voor 1 of 2 jaar, afhankelijk van de teelt.&#13;
De constante vlucht in grijze pacht pleit voor de eenmalige pacht, echter zonder de&#13;
12-jaarstermijn en/of zonder het onderbrekingsverbod, als ideale binnenwettelijke&#13;
figuur voor verpachters die geen eigen gebruik tussen de verpachtingen door wensen.&#13;
Wensen verpachters geen enkele registratie en dus die pachtvorm ook niet, dan blijven&#13;
zij veroordeeld tot pachters die teeltpacht kunnen claimen of tot grijze pacht. Voor hen&#13;
heeft het rapport dan de oplossing van de vrijwel vrije pacht in het Burgerlijk Wetboek.&#13;
2.7. Agrarische bedrijfsgebouwen en woningen&#13;
Het bruto rendement van 5% positief en het nettorendement van 17% negatief van&#13;
gebouwen en woningen is te laag voor verpachters en ze stoten de gebouwen dan ook&#13;
het liefst maar af. Echter, een pachter wil de gebouwen slechts kopen als hij verzekerd&#13;
is van zijn bedrijfscontinuïteit, dus een langdurige pacht van bijbehorend land of ook&#13;
daar de eigendom van; aankoop van alleen gebouwen door de pachter blijkt dikwijls&#13;
daarom economisch niet haalbaar.&#13;
Een hoeve, en zeker een hoeve met grondgebonden productie, zoals akkerbouw en&#13;
melkveehouderij, behoort dus voor de huidige pachters onder de reguliere pacht te&#13;
blijven vallen. Vermoedelijk prijzen de pachters van hoeves zich met de huidige maximale&#13;
pachtprijzen en de voorziene verhogingen toch uiteindelijk letterlijk geheel uit&#13;
de markt. Wellicht is erfpacht een beter rechtsfiguur?&#13;
Het rapport gaat nogal gemakkelijk langs dit probleem en biedt geen (adequate)&#13;
oplossing voor voortzetting van deze pacht. In de praktijk blijken alleen institutionele&#13;
beleggers nog genegen gebouwen op eigen kosten te zetten. De commissie had er&#13;
misschien via een enquête onder verpachters en pachters achter kunnen komen hoe&#13;
zij over adequate oplossingen in deze doolhof denken.&#13;
Een hoeve met een woning zou overigens volgens de aanbevelingen straks onder&#13;
drie regimes vallen, namelijk de huur van woningen, de huur van bedrijfsruimte en de&#13;
pachtregeling voor los land. Of de pachtkamer van het kantongerecht of de kantonrechter&#13;
dan bevoegd is, of allebei, is dan nog maar een klein probleempje bij de toepassing&#13;
van de alsdan toepasselijke wetgeving.&#13;
3. LTO-standpunt&#13;
LTO Nederland heeft een voorlopig standpunt ingenomen dat in het kort neerkomt&#13;
op het volgende: – Met de voorgestelde liberalisering van pacht vervallen alle rechten van pachters;&#13;
het schaadt de bedrijfscontinuïteit, de bedrijfsontwikkeling en ook de bedrijfsovername&#13;
van eigendomsbedrijven.&#13;
– De Pachtwetgeving kan niet los worden gezien van de grondpolitiek en de fiscale&#13;
wetgeving.&#13;
– De teruggang van het reguliere pachtareaal komt met name voor rekening van de&#13;
overheid als verpachter en noopt niet tot wijziging van de Pachtwet.&#13;
– LTO verlangt meer onderzoek naar de analyse van de evaluatie, bijvoorbeeld naar&#13;
soorten van verpachters en hun beweegredenen om te verpachten, naar gevolgen&#13;
voor bedrijfsontwikkeling, naar de fiscale effecten van box 3, en naar de verdeling&#13;
van het pachtareaal naar categorieën pachtvormen.&#13;
– LTO vindt verpachter en pachter geen gelijkwaardige partijen.&#13;
– De pachtprijs kan beter op de going-concernwaarde worden gebaseerd dan op de&#13;
gecorrigeerde vrije verkeerswaarde.&#13;
– De huidige pachtwetgeving voor bestaande overeenkomsten blijft gelden.&#13;
– Een lichter regime van dwingendrechtelijke pacht voor los land en gebouwen, niet&#13;
zijnde een woning, is mogelijk.&#13;
– Tussentijds eigen gebruik in de 12-jarige periode moet bij eenmalige pacht mogelijk&#13;
zijn.&#13;
– De woningnorm moet 30% lager zijn dan die voor huur omdat de pachter anders&#13;
voor de ondergrond dubbel betaalt.&#13;
– Artikel 49 en 54 Pachtwet behoeven nadere uitwerking betreffende de kwaliteitseisen&#13;
die aan een opvolgende pachter kunnen worden gesteld.&#13;
4. Conclusie&#13;
De landbouw heeft behoefte aan pacht als financieringsinstrument voor de ondernemer.&#13;
Dit geldt temeer voor de minder draagkrachtige of uitbreidende agrarische&#13;
ondernemer. Een pachter heeft behoefte aan rechtsbescherming. Pacht wordt naast de&#13;
maatschap gebruikt als vehikel voor bedrijfsovername. Het is prettig als de agrarische&#13;
ondernemer zou kunnen kiezen tussen reguliere pacht, vrije pacht, erfpacht of eigendom.&#13;
De grond is schaars, dus de aanbieders maken de dienst uit; als verpachting een&#13;
optie voor een grondeigenaar is, zal de pachter naar zijn pijpen moeten dansen. Partijen&#13;
moeten dan vrij over pacht kunnen contracteren; zij kunnen daarna slechts een&#13;
beroep op de wet doen bij calamiteiten. Aldus volg ik conclusies uit het rapport. Het&#13;
rapport rept niet over de aanzienlijke inkomensdalingen bij pachters als de huidige&#13;
2% rendementsnorm nu volledig zou gelden; in dat geval zou volgens het LEI het&#13;
gemiddelde gezinsinkomen van pachters in 1998 met 12% zijn gedaald; per regio zou&#13;
deze zelfs hebben kunnen dalen tussen 2 en 40%. Dit schrikbeeld knaagt aan de continuïteit&#13;
en ontwikkeling van thans gezonde bedrijven.&#13;
Ik volg het rapport vooralsnog niet in de conclusie dat aan een ingrijpende koerswijziging&#13;
niet valt te ontkomen. Het rapport stelt namelijk voor de reguliere pacht in&#13;
25 jaar te laten uitsterven en de vrije pacht nu in te voeren. Wij kunnen de Pachtwetgeving,&#13;
met uitzondering van de gewijzigde eenmalige pacht, echter beter nu laten&#13;
zoals deze is; pacht neemt immers sinds 1995 weer toe. De reguliere pacht van los&#13;
land en van hoeves, buiten de bedrijfsovername in familieverband, sterft dan vermoedelijk grotendeels vanzelf uit en men gaat het vooral zoeken in de eenmalige pacht&#13;
zonder 12-jaarstermijn en/of zonder het onderbrekingsverbod voor los land en in&#13;
erfpacht voor bedrijfsgebouwen en woningen. Laten we die ontwikkeling dan over 6&#13;
of 12 jaar nog eens evalueren en dan, zonodig, besluiten over een eventuele echte&#13;
koerswijziging. De weg terug, na een fikse liberalisering van de pachtwetgeving, lijkt&#13;
mij vrijwel onbegaanbaar.&#13;
Het zou de pachtwetgever overigens sieren als hij nu zou regelen aan wie de productierechten&#13;
bij het einde van de pacht zouden toekomen.&#13;
Ik vrees dat we als we de aanbevelingen van het rapport volgen het kind met het badwater&#13;
weggooien, maar vermoedelijk zal het zo’n vaart niet lopen in ons poldermodel.</content><legacyfootnotes/><footnotes><footnote/></footnotes><auteurs>mr. L.P.J. Mertens</auteurs><published>2000-05-01 00:00:00</published><modified>2000-05-01 00:00:00</modified><editiondate>2000-05-01</editiondate><htmlpath>https://denhollander.info/artikel/5655</htmlpath></article>
</articles></edition>