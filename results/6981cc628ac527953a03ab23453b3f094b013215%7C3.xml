<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2012</searchword><id>9890</id><udhid>UDH:TvAR/9890</udhid><titel>Het afpalingsrecht (eenden­kooien) – de ontknoping</titel><searchwords><searchword>TvAR 5/2012</searchword><searchword>UDH:TvAR/9890</searchword></searchwords><attachments><attachment><name>TvAR2012_05_03_Het_afpalingsrecht.pdf</name><extention>pdf</extention><url>https://denhollander.info/download/8570/ci</url></attachment></attachments><inleiding>1. Inleiding&#13;
In aflevering 5 van de 71ste jaargang van dit tijdschrift heb ik de stand van zaken trachten weer te geven ten aanzien van het oude zakelijke afpalingsrecht (eendenkooien), zo­als dat onder meer uit de toen recente jurisprudentie naar vo­ren kwam.1 Bestuursrechtelijk was de kwestie afgedaan, zo leek het althans (zie echter hierna onder 3.); civielrechte­lijk wachtten we vorig jaar in het bijzonder nog op het arrest van de Hoge Raad, ná het arrest van het Hof Arnhem van 24 maart 2009 (tussenarrest) en dat van 12 januari 2010 (eind­arrest).2 Al deze procedures hadden betrekking op de een­denkooi in het ruilverkavelingsgebied ‘Marshoek-Hoon­horst’ onder Dalfsen.&#13;
In de beschouwing hierna kom ik kort op de verwikkelingen rond het oude zakelijke afpalingsrecht terug, ter afsluiting van mijn bijdrage van vorig jaar. De inhoud van deze bijdra­ge uit mei 2011 veronderstel ik hierna als bekend. De lezer zadel ik dus hierbij met enig ‘voorwerk’ (huiswerk ter voor­bereiding) op, zodat hij ex nunc welbeslagen ten ijs komt (en dus niet per ongeluk in een of ander onvoorzien eenden­wak belandt).&#13;
</inleiding><content>2. De civielrechtelijke ontknoping&#13;
Laten we eerst het arrest van het Hof Arnhem van 12 janu­ari 2010 in ogenschouw nemen. Dit eindarrest is bepaald kort van stof, en kon dat ook zijn, omdat in het voorafgaan­de tussenarrest van 24 maart 2009 al belangrijke rechts­vragen uitgebreid waren beantwoord. In de periode ná het wijzen van laatstgenoemd arrest dienden een deskundigen­verhoor en een comparitie van partijen plaats te vinden ten­einde het hof meer zicht te laten krijgen op de eventuele, door de kooiker geleden, schade. Het bedoelde deskundi­genverhoor en de comparitie van partijen vonden vervolgens op 22 juli 2009 plaats. Het hof stelde op 12 januari 2010 in zijn eindarrest vast, dat er ‘geen economisch relevante ex­ploitatie van de eendenkooi plaats[vond].’ (r.o. 2.5). De kooiker doodt ‘doorgaans tweehonderd eenden per jaar […] voor eigen consumptie en om aan familie en vrienden te ge­ven. Slechts bij uitzonderlijk grote vangsten worden een­den verkocht aan de poelier.’ (r.o. 2.3). Weliswaar is in casu sprake van een vangkooi – er wórden nog steeds eenden ge­vangen; de eendenkooi ís momenteel nog in bedrijf –, maar economisch stelt dat allemaal niet veel voor. De eenden­kooi heeft economisch beschouwd weinig betekenis als on­derdeel van het (agrarisch) bedrijf van de kooiker, die tevens agrariër(agrarisch ondernemer) is. De kooiker is in feite (in mijn woorden) een ‘hobbykooiker’, en een hobby als deze kost geld; er moet waarschijnlijk zelfs geld bij: ‘Slechts in uitzonderlijke jaren vindt verkoop van eendenbouten plaats doch daar staan jaarlijkse kosten van instandhouding van de eendenkooi tegenover.’ (r.o. 2.5).&#13;
Bovendien – en dit is al evenzeer van belang – is door de kooiker ‘op geen enkele wijze aannemelijk gemaakt dat de vangstcijfers na de uitvoering van de kavelaanvaardingswer­ken en de werkzaamheden van [geïntimeerde 2] lager waren dan in de voorafgaande jaren.’ (r.o. 2.5). Met andere woor­den: het onttrekken (de onteigening in het kader van de ruil­verkaveling ‘Marshoek-Hoonhorst’) van ca. 2,85 ha. aan het gebied waarop het afpalingsrecht rust, heeft géén bewijsba­re invloed gehad op de omvang van de eendenvangst. De af­palingskring moge door de ruilverkaveling nu een enclave vertonen van een kleine drie ha., maar die enclave heeft ken­nelijk geen (enkele) invloed op het aantal gevangen eenden. Dat waren, zijn en – vermoedelijk – blijven er zo’n twee­honderd per jaar. Uiteindelijk géén schadevergoeding voor de kooiker, zo luidt de beslissing van het Hof Arnhem in ho­ger beroep conform het vonnis van de Rechtbank Zwolle-Lelystad van 1 juni 2005,3 welk vonnis daarmee wordt be­krachtigd.&#13;
Na de arresten van Hof Arnhem van 24 maart 2009 en 12 januari 2010 konden we eigenlijk al wel bevroeden welke kant de kwestie in cassatie zou opgaan. Eind vorig jaar, op 9 december 2011, bevestigde de Hoge Raad hetgeen wellicht reeds kon worden vermoed.4 Wat eerder al eens in de juris­prudentie geleerd was, wordt ook nu door de Hoge Raad aan de orde gesteld: (het gebied van) de afpalingskring is iets anders dan (het gebied van) het afpalingsrecht.5 Vaak is het gehele gebied waarop het oude zakelijke afpalingsrecht drukt – dikwijls meerdere (kadastrale) percelen omvattend – afgepaald, maar noodzakelijk is dit niet. De kooiker/afpa­lingsgerechtigde6 is uiteraard gerechtigd binnen het gebied van het afpalingsrecht een kleiner gebeid feitelijk af te pa­len. De afpalingskring is in dat geval dus kleiner dan het ge­bied van het afpalingsrecht. Als je bevoegd bent het meer­dere te doen, mag je er ook voor kiezen het mindere te doen. Zo geredeneerd behoeft de afpalingskring geen gave cirkel te zijn (geen spreekwoordelijke ‘kring’), en zo geredeneerd is ook een enclave binnen een afpalingskring denkbaar (r.o. 2.5). &#13;
Art. 160 Landinrichtingswet biedt ‘een mogelijkheid om het afpalingsrecht van overheidswege te doen eindigen’, en wanneer zulks geschiedt, dan ‘eindigt dus ook de publiek­rechtelijke bescherming van art. 59 [Flora- en faunawet; SR].’, aldus Advocaat-Generaal F.F. Langemeijer. Hij ver­volgt zijn conclusie met: ‘Volgens mij ligt het probleem er­gens anders, namelijk in de vaststelling van de omvang van de schade. Afgezien van de windrichting, zal het voor een wilde eend weinig verschil maken uit welke richting het ver­storende geluid komt [curs. van mij; SR].’ Door een ‘hap’ uit de afpalingskring te nemen (lees: een enclave in deze kring te maken), zoals in casu op grond van ruilverkaveling, of in een ander geval bijvoorbeeld op basis van een door de kooi­ker verleend verlof,een van de kooiker verkregen persoon­lijk recht enzovoort, devalueert het afpalingsrecht in een meer algemene zin. (r.o. 2.7). De wilde eend zal het verder een zorg zijn hóe hij wordt verstoord, en in de praktijk is ge­bleken, dat de verstoring in werkelijkheid nogal meevalt. In de Dalfsener eendenkooi worden jaarlijks zo’n tweehonderd soortgenotengevangen, en dat is al tijden zo. De ruilverka­veling en de bouwwerkzaamheden binnen de afpalingskring hebben daarin geen (merkbare) verandering gebracht; de vangstcijfers zijn dezelfde gebleven. De exploitatie van de eendenkooi is niet of nauwelijks economisch rendabel (vgl. r.o. 2.14-2.16). &#13;
De Hoge Raad verwerpt het hoger beroep; de klachten kun­nen niet tot cassatie leiden; gezien art. 81 RO wordt de zaak zonder nadere motivering afgedaan nu de klachten niet no­pen tot beantwoording van rechtsvragen in het belang van de rechtseenheid of de rechtsontwikkeling. &#13;
Hiermee is, na ruim tien jaar procederen, de nodige klaar­heid gebracht. Of toch niet? &#13;
3. De bestuursrechtelijke nawee &#13;
Ja, in civielrechtelijke zin is hiermee duidelijkheid gescha­pen. En in bestuursrechtelijke zin bestond die duidelijkheid al.7 Toch viel onlangs nog een kleine nawee te bespeuren, zich ook weer afspelend in Dalfsen, overigens een in be­stuursrechtelijk opzicht andersoortige casus betreffende. Bij besluit van 17 juni 2008 heeft het College van Burgemeester en Wethouders van de gemeente Dalfsen de monumentale dwarshuisboerderij van kooiker aangewezen als beschermd gemeentelijk monument. Het college deelde dit bij brief van 23 juni 2008aan kooiker mede, waarin eveneens te lezen stond, dat tevens de op het perceel aanwezige eendenkooi als beschermd gemeentelijk monument was aangewezen. Dit blijkt niet de bedoeling te zijn geweest, ook niet van het college – hier was sprake van ‘een kennelijke verschrijving’. Om die reden nam het college op 24 februari 2009 opnieuw een besluit, inhoudende een correctie van zijn brief van 23 juni 2008 en (derhalve) aanwijzing van alléén de boerderij als beschermd gemeentelijk monument. &#13;
Kooiker maakt bezwaar tegen de aanwijzing (van zowel boerderij als eendenkooi) en tracht de aanwijzing van de boerderij als beschermd gemeentelijk monument onderuit te halen door het misverstand te benadrukken dat ontstaan is vanwege de genoemde kennelijke verschrijving. De aan­wijzing kan niet in stand blijven, aldus kooiker, omdat mis­kend wordt dat de stukken van 17 juni 2008 (het besluit van het college) en 23 juni 2008 (de kennisgevingsbrief) los van elkaar moeten worden gezien. Daarom is kooiker tegen de uitspraak van de Rechtbank Zwolle-Lelystad van 22 maart 2011 in hoger beroep gegaan. &#13;
In hoger beroep stelt de Raad van State, dat het betoog van kooiker faalt: ‘De rechtbank heeft in de verschrijving terecht geen reden gezien om de aanwijzing van de boerderij te ver­nietigen.’ (r.o. 2.3.1). Ook het betoog van kooiker, dat de monumentale status van zijn boerderij discutabel is, faalt: de aanwijzing is gebaseerd op de rapportage van een ter zake deskundige organisatie (stichting ‘Het Oversticht’ in Zwol­le) en ‘de enkele omstandigheid dat voor wijzigingen aan of sloop van het object in het vervolg een vergunning is ver­eist [= nadelige gevolgen voor de kooiker; SR], [is] geen on­redelijke beperking van het eigendomsrecht [van kooiker; SR].’ (r.o. 2.4.1). &#13;
De uitspraak van de rechtbank wordt door de Raad van Sta­te bevestigd (8 februari 2012). De boerderij van kooiker is nu een beschermd gemeentelijk monument, zijn (eeuwenou­de) eendenkooi niet.8 &#13;
4. Tot slot &#13;
De processen zijn gevoerd, de eendenkooi in Dalfsen staat er nog, en deze functioneert. Maar teveel jaren van juridi­sche strijd zijn verstreken en teveel kosten zijn in verband hiermee gemaakt. Daarom voor nu: back to business, dat wil zeggen: back to duckhunting. Ik wens de kooiker een goede vangst, ja ik wens hem mooie, indrukwekkende ‘vangstcij­fers’, cijfers ‘waarmee je thuis kunt komen’. Cijfers ook,die door de kooiker zullen worden verwezenlijkt in alle rust, zo­wel letterlijk, in de vrije, ongestoorde natuur, als figuurlijk, in gemoede. Er is ten overstaan van de rechter nu wel ge­noeg gekwaakt. &#13;
&#13;
</content><legacyfootnotes>* Centrum voor Notarieel Recht, Radboud Universiteit Nij­megen; j.roes@jur.ru.nl.&#13;
1. J.S.L.A.W.B Roes, ‘Het afpalingsrecht (eendenkooien). Stand van zaken’, Agr.r.2011, nr. 5, p. 194-200.&#13;
2. LJN B12560, 104.001.297, resp. NJ 2012/49. Over het ar­rest van 24 maart 2009 zie: Roes, t.a.p., 197-198.&#13;
3. Niet gepubliceerd, doch zie: Hof Arnhem 24 maart 2009, LJN B12560, 104.001.297 (als de vorige noot).&#13;
4. HR 9 december 2011, RvdW 2011/1557.&#13;
5. HR 17 maart 1981, NJ 1981, 338, waarover recentelijk: Roes, t.a.p., 196-197.&#13;
6. Kooiker en afpalingsgerechtige zijn níet noodzakelij­kerwijze dezelfde personen: kooiker is het beroep van eendenvanger; hij is een jager die jaagt met behulp van een eendenkooi als jachtmiddel. De afpalingsgerechtigde is de gerechtigde tot het oude zakelijke afpalingsrecht. Meestal zullen beide hoedanigheden, als een ‘personele unie’, in één persoon zijn verenigd: de gerechtigde vangt dan zelf eenden d.m.v. een eendenkooi en heeft de ‘beide petten’ op. Ten overvloede: eenden kun je op twee manieren beja­gen: door ze te vangen in een kooi en door ze te schieten met een geweer.&#13;
7. Zie; Roes, t.a.p., 198. &#13;
8. LJN BV3185, Raad van State, 201104999/1/A2, uitspraak en publicatie: 8 februari 2012. &#13;
</legacyfootnotes><footnotes><footnote/></footnotes><auteurs>prof. mr. drs. J.S.L.A.W.B. Roes&#13;
</auteurs><published>2012-05-01 00:00:00</published><modified>2012-05-01 00:00:00</modified><editiondate>2012-05-01</editiondate><htmlpath>https://denhollander.info/artikel/9890</htmlpath></article>
</articles></edition>