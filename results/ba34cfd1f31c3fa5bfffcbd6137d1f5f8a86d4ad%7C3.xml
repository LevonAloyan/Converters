<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1984</searchword><id>6414</id><udhid>UDH:TvAR/6414</udhid><titel>De Belgisch-Nederlandse Kwekersdag</titel><searchwords><searchword>TvAR 5/1984</searchword><searchword>UDH:TvAR/6414</searchword></searchwords><attachments><attachment><name>1984_nr 5_Artikel_Lopes.pdf</name><extention>pdf</extention><url>https://denhollander.info/download/6196/ci</url></attachment></attachments><inleiding>Op 7 oktober 1983 bezochten ongeveer dertig Belgen en evenveel&#13;
Nederlanders de gezamenlijke studiedag te Gent. Aan de orde was het&#13;
kwekersrecht, waarover mr K.A. Fikkert tijdig een preadvies had geschreven&#13;
en waaromtrent de Belgische voorzitter, mr R. Derveaux, ter plaatse&#13;
vaardig improviseerde.</inleiding><content>Een indruk van het Belgische kwekersrecht&#13;
De beginselen van het Belgische kwekersrecht zijn dezelfde als van het&#13;
Nederlandse, zij zijn vervat in het verdrag van Parijs 1961.&#13;
In de jaren vijftig nam België het initiatief dat leidde tot het verdrag en de&#13;
oprichting van de Unie. Na de ondertekening van het verdrag kwam zeer&#13;
sterke oppositie uit de sierteeltsector die veel bescherming eiste. Bovendien&#13;
waren er moeilijkheden bij de organisatie van de administratie, mede omdat&#13;
niet van een bestaand apparaat kon worden uitgegaan. De wet van 1975&#13;
neemt de principes van het verdrag over. België heeft de laatste belangrijke&#13;
wijzigingen daarvan in 1978 nog niet goedgekeurd.&#13;
Een poging tot een Benelux-conventie faalde vanwege de Belgische&#13;
taalkwestie.&#13;
Op basis van de wet zijn in 1977 een aantal Koninklijke Besluiten genomen en&#13;
maanden te laat in het Staatsblad gepubliceerd (het blad voert een eigen&#13;
politiek ...). Na één jaar zijn deze in werking getreden. Inmiddels zijn acht&#13;
soorten beschermd. Een KB van 1983 beschermt 104 soorten, het&#13;
economisch belang is het criterium. De Dienst Bescherming heeft thans 328&#13;
certificaten verleend.&#13;
Zij er meer onafhankelijke aanvragers, dan wordt het certificaat verleend&#13;
aan de eerste aanvrager (art. 26, zie ons art. 33 Zaaizaad- en Plantgoed wet).&#13;
De werkgever heeft het recht op een certificaat wanneer de werknemer een&#13;
nieuwe soort heeft ontwikkeld (zie ons art. 31). Contractueel kan anders&#13;
worden geregeld. Is sprake van samenwerkende partijen, dan komt hun&#13;
gezamenlijk de aanspraak op verlening van kwekersrecht toe (zie ons art.&#13;
32). Deze discrepantie met het recht van octrooi leidde tot veel oppositie.&#13;
Opmerkelijk is art. 49, een bepaling van overgangsrecht (verdrag tot&#13;
Belgische wet). Een aanvraag op basis van veertien jaar oude kweekarbeid&#13;
kon (dus) gehonoreerd worden; dat was heel gunstig voor kwekers die in&#13;
het buitenland een octrooi of certificaat hadden verkregen of andere&#13;
erkenningen, zoals van Belgische beroepsverenigingen, verworven hadden.&#13;
De Koning wijst hiervoor soorten aan. De beschermingsduur ex het&#13;
certificaat wordt verkort met de inmiddels verstreken periode van&#13;
bescherming. Jarenlang stond niet vast of de overgangsregeling niet een&#13;
ongerechtvaardigd voordeel in het leven riep ten opzichte van nieuwe producten&#13;
waarvoor nog geen Koninklijke aanwijzing is geschied. Inmiddels is die&#13;
aanwijzing ook een vereiste geworden voor de toepassing van de&#13;
overgangsregeling. In de wet zijn voorwaarden voor de verlening van&#13;
certificaten opgenomen (art. 9) die verder gaan dan bij het verdrag bepaald.&#13;
Deze hebben betrekking op buiten België erkende kwekersrechten, zelfs in&#13;
niet bij de Unie aangesloten landen. België beschermt dan het recht als het&#13;
andere land dat ook doet.&#13;
Een ministeriële beschikking kan de kweker van een ras dat van grote&#13;
waarde is voor land- of tuinbouw, beschermen. Deze bescherming ligt buiten&#13;
de sfeer van het verdrag, maar binnen die van de wet.&#13;
De certificering is administratief van aard. Niettemin wijst de wet de&#13;
burgerlijke rechter aan als beroepsinstantie (vergelijk ons art. 60: beroep bij&#13;
Hof Den Haag tegen eindbeslissing Raad voor het Kwekersrecht, beroep in&#13;
cassatie bij de Hoge Raad). In het wetsontwerp werden vijf rechtbanken&#13;
aangewezen om het beroep in kwekerszaken te behandelen, namelijk in&#13;
steden waar een gerechtshof zetelt. Wel bestaat een soort cassatie in het&#13;
belang der wet door de minister, aan wie de eiser (dus) een melding moet&#13;
doen.&#13;
Tegen inbreuk op het kwekersrecht moet de kweker zelf ageren. De wet&#13;
werd eerst operationeel bij KB van 1977 (in België laat de invoering van een&#13;
wet vaak jaren op zich wachten). Als voorzorg tegen eventuele politieke&#13;
tegenstand tegen de invoering is art. 50 opgenomen om de invoering te doen&#13;
geschieden een jaar na de totstandkoming van de wet.&#13;
DISCUSSIE&#13;
Na het, als altijd geanimeerde, noenmaal is er tijd voor discussie. Drie&#13;
onderwerpen komen aan de orde.&#13;
Licentie en royalties&#13;
J. Schreurs (LTB) ziet de teler als de belangrijkste figuur in de keten. Hij is&#13;
te hoge royalties verschuldigd en vaak zijn de voorwaarden te bezwarend.&#13;
Hij komt niet in aanmerking voor een (dwang)licentie, zoals de vermeerder&#13;
aar. Deze kan hem, zelfs met een dwanglicentie, nog benadelen. De&#13;
probleemstelling bestaat ook in België, waar van de prijs van een&#13;
rozenstruik ad 130 francs 18 aan royalties wordt toegerekend.&#13;
Preadviseur Fikkert preciseert dat de teler zowel royalties betaalt als een&#13;
stekprijs. Die laatste is geen kwestie van kwekersrecht.&#13;
De houder van een kwekersrecht moet op redelijke voorwaarden een&#13;
licentie verstrekken (art. 42) aan de vermeerderaar; desnoods wordt de&#13;
licentie op verzoek van de belanghebbende door de Raad verleend&#13;
(dwanglicentie, art. 43). De minister kan de houder gedurende een maand in&#13;
de gelegenheid stellen een openbaar aanbod tot licentieverlening te doen&#13;
(art. 44). Doet de houder dit niet, dan doet de Raad het openbare aanbod&#13;
(art. 45). Uit het algemeen belang bij de voorziening van de markt tegen redelijke voorwaarden&#13;
maakt mr S.G. Quast op dat de Raad voor het kwekersrecht wellicht een&#13;
te hoge royalty zou kunnen corrigeren. De prijs wordt echter, aldus Fikkert, niet tot&#13;
die voorwaarden gerekend. Bovendien varieert de royalty per ras.&#13;
De Belgische preadviseur Derveaux vertelt dat in zijn land nog geen dwanglicentie&#13;
is toegepast. Voor genoegzame bevoorrading wordt verwezen naar de Wet op de&#13;
handelspraktijk.&#13;
Mr D.L. Rodrigues Lopes kan zich voorstellen dat een kwekersrecht in het algemeen&#13;
belang zou kunnen worden onteigend. Dat belang zou hier dat van de markt&#13;
zijn en/of van gunstige produktievoorwaarden. De Staat zou de rechthebbende, hier&#13;
houder geheten, schadeloos stellen en zelf een licentie kunnen verstrekken. Volgens&#13;
Derveaux zou in België die weg kunnen worden gevolgd, volgens Fikkert in Nederland&#13;
niet.&#13;
Het kwekersrecht en de licentie als zekerheidsobjecten&#13;
Het kwekersrecht wordt beschouwd als een roerend goed, vatbaar voor overdracht&#13;
(art. 48). Het kan dus worden verpand. De verpanding geschiedt bij akte.&#13;
Een licentie is niet overdraagbaar, tenzij anders is overeengekomen (art. 46, lid 4).&#13;
Komen partijen zulks overeen, zo nodig bij wijzigingsovereenkomst, dan kan de&#13;
licentie tot zekerheid worden overgedragen. Nu kan ook het kwekersrecht wel tot&#13;
zekerheid worden overgedragen, doch die overdracht laat zich nauwelijks van verpanding&#13;
onderscheiden. Zelfs de aanspraak op een verlening van een kwekersrecht&#13;
kan, ook weer bij akte, worden overgedragen (art. 48, lid 3). Ook deze overdracht&#13;
zou tot zekerheid kunnen strekken, al kan de onderliggende waarde dubieus zijn.&#13;
In de toekomst kan de wetgever bepaalde categorieën zaken tot registerzaken benoemen.&#13;
Dat zou heel goed het geval kunnen zijn met het kwekersrecht (als registergoed&#13;
in de terminologie van het NBW). Verhypothekering is dan mogelijk door inschrijving&#13;
van een akte in de registers.&#13;
Verhandeling en nieuwheid&#13;
Als een tentoonstelling en reclame daden van verhandeling zijn, staan zij aan de verlening&#13;
van een daarna aangevraagd certificaat (de vraag komt van Belgische zijde)&#13;
in de weg. Aan het nieuwheidsvereiste kan immers niet meer worden voldaan. Verhandeling&#13;
is te koop aanbieden, verkopen en afleveren (art. 2 van onze wet).&#13;
Voorzichtigheid is geboden. Zelfs adverteren noemt Fikkert gevaarlijk. Vermelding&#13;
in een catalogus betekent dat het produkt te koop is, is een daad van verhandeling.</content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1984-05-01 00:00:00</published><modified>1984-05-01 00:00:00</modified><editiondate>1984-05-01</editiondate><htmlpath>https://denhollander.info/artikel/6414</htmlpath></article>
</articles></edition>