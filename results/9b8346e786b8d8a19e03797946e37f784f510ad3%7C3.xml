<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1995</searchword><id>6026</id><udhid>UDH:TvAR/6026</udhid><titel>Het Colloquium 'Agrarisch Recht, Natuurbescherming en - herstel' te Straatsburg</titel><searchwords><searchword>TvAR 12/1995</searchword><searchword>UDH:TvAR/6026</searchword></searchwords><attachments><attachment><name>1995_nr 12_Artikel_Ampt-Riksen2.pdf</name><extention>pdf</extention><url>https://denhollander.info/download/5835/ci</url></attachment></attachments><inleiding>In samenwerking met de Raad van Europa organiseerde de Europese Vereniging voor het&#13;
Agrarisch Recht (CEDR) dit tweedaags colloquium in het kader van de NGO-Nature&#13;
Week. Deze week, van 16 tot en met 20 oktober, was georganiseerd vanwege het Europese&#13;
Natuurbeschermingsjaar.&#13;
Tijdens het colloquium kwamen, zij het wat in gecomprimeerde vorm, de onderwerpen&#13;
van het CEDR-congres te Oxford weer aan de orde: de invloed van milieurecht op het&#13;
agrarisch recht en de bescherming van het landelijk gebied. Nationaal rapporteurs voor&#13;
Oxford waren verzocht ook hier hun bijdrage te leveren, echter lang niet alle rapporteurs&#13;
waren present. Daarnaast waren er nu ook presentaties uit Denemarken, Hongarije, Moldavië&#13;
en Roemenië.&#13;
Drie factoren zorgden ervoor dat dit colloquium geen replica van Oxford werd. Ten&#13;
eerste de aanwezigheid van dhr. F. Albanese van de directie Milieu ên Lokale Overheden&#13;
van de Raad van Europa, die door zijn actieve en geïnteresseerde houding aanleiding gaf&#13;
tot uitgebreide discussies. Ten tweede werd ook het belastingrecht bezien op mogelijkheden&#13;
voor bescherming van milieu, natuur en landschap. Ten slotte was het een voordeel&#13;
dat alle onderdelen plenair waren (en simultaan vertaald) zodat ook duidelijk werd dat er&#13;
sprake was van directe relaties tussen de twee genoemde onderwerpen. Dit laatste was in&#13;
Oxford veel minder duidelijk geworden.&#13;
Om overlap met het verslag van Oxford te voorkomen worden in dit verslag die zaken&#13;
besproken die niet uitvoerig in Oxford aan de orde zijn geweest. Het verslag van het congres&#13;
van Oxford is elders in dit tijdschrift opgenomen.&#13;
In de discussies kwamen met name vragen aan de orde als:&#13;
- Hoe kan er een bredere benadering voor de bescherming van het landelijk gebied worden&#13;
nagestreefd?&#13;
- Hoe kunnen boeren het best betrokken worden bij de bescherming van milieu, natuur&#13;
en landschap?&#13;
- Hoe kunnen boeren er toe worden aangezet dat gecultiveerd land weer teruggegeven&#13;
wordt aan natuur zonder dat dit indruist tegen het boerenhart?&#13;
- Hoe kan de leegloop van het landelijk gebied worden tegengehouden?&#13;
- Hoe kan het belastingrecht een bijdrage leveren aan de bescherming van het milieu en&#13;
het behoud en de ontwikkeling van natuur en landschap?&#13;
Er werden geen kant en klare oplossingen aangedragen maar enkele basisgedachten&#13;
werden hierover wel geformuleerd.</inleiding><content>Dhr. Albanese was een sterke voorstander van het omvormen van de huidige EU-landbouwsubsidies&#13;
naar systeem voor de bescherming van natuur en landschap en het landelijk&#13;
gebied in meer algemene zin. Bescherming van het landelijk gebied moet veel meer gaan plaatsvinden vanuit een bredere visie op dat landelijk gebied. Op dit moment zetten&#13;
vrijwel alle Europese landen veel te fragmentarisch hun regelgeving in en dit leidt tot regelgevingtechnische&#13;
versnippering en tot versnippering op gebiedsniveau. In de algehele&#13;
conclusies werd er daarom ook voor gepleit te komen tot een juridische definitie van het&#13;
'landelijk gebied' zodat de veelzijdigheid hiervan onderkend wordt. Een dergelijke definitie&#13;
ontbreekt tot nu toe in vrijwel alle landen.&#13;
Voor het bewoonbaar houden van het landelijk gebied is het ook belangrijk om de definiëring&#13;
van landbouw te bezien: extra niet-agrarische nevenactiviteiten op bedrijfsniveau,&#13;
zoals in de sfeer van recreatie, kunnen er toe bijdragen dat het agrarische bedrijf als zodanig&#13;
kan blijven bestaan en dat daardoor ook bepaalde andere faciliteiten in het landelijk&#13;
gebied blijven bestaan. Indien deze activiteiten onder het begrip landbouw vallen, wordt&#13;
ook het gunstigere landbouwbelastingregime daarop van toepassing. Vraag is echter waar&#13;
je bij dit soort activiteiten de grens moet gaan leggen?&#13;
De instandhouding van familiebedrijven werd in ieder geval gezien als hoeksteen van&#13;
de instandhouding van het landelijk gebied. Op dit niveau komt de uitvoering van agrarisch&#13;
recht en milieurecht samen en ook voor landschapsbescherming is dit van belang.&#13;
Juist ter bescherming van de kleinere bedrijven die gebruik willen maken van bepaalde&#13;
subsidieregelingen en om te voorkomen dat grote bedrijven buiten proporties op de subsidies&#13;
beslag zouden leggen zou het goed zijn om de hectare-vergoedingen per bedrijf aan&#13;
een totaal maximum te koppelen.&#13;
In schril contrast met de West-Europese familiebedrijven staan de 'familie'-bedrijven&#13;
uit Oost-Europa. Deze enorme bedrijven, een erfenis van het communistische verleden,&#13;
met vaak duizenden arbeidskrachten werken op een zeer milieuonvriendelijke wijze. Geld&#13;
voor milieuvriendelijke investeringen is er niet en er is onvoldoende geld om juist de kleine&#13;
echte familiebedrijven te ondersteunen.&#13;
Eigenlijk onbeantwoord bleef de vraag wat de beste manier is om landbouwgrond te onttrekken&#13;
ten behoeve van natuur- en landschapsbescherming. De braaklegging in het kader&#13;
van de setaside-regeling druist vaak in tegen het boerengevoel omdat daardoor goede&#13;
gronden braak blijven liggen, ook al staat daar een compensatie tegenover. Dhr. Albanese&#13;
lanceerde het voorstel om alle eigenaren bijvoorbeeld verplicht 5% van het areaal braak te&#13;
laten leggen maar dan niet in de vorm van braakliggende landbouwgrond maar het om te&#13;
vormen in en te verspreiden over landschapselementen als houtwallen en -singels, of&#13;
overhoekjes en kleine bosjes. Op deze manier konden ook weer migratieverbindingszones&#13;
worden gecreëerd. Algemeen kon dit voorstel wel ingang vinden echter de verplichting&#13;
om dit te doen werd tegengesproken. Ook al in Oxford bleek dat het CEDR een voorstander&#13;
is van vrijwillige participatie van de boer. Dat boeren betrokken kunnen worden bij&#13;
natuur- en landschapsbeheer kan dan via overeenkomsten of via subsidies.&#13;
Beperkingen van eigendomsrecht kunnen hierbij ook effectief zijn. Dat daar compensatie&#13;
tegenover moet staan leek aanvankelijk tijdens de bijeenkomst vanzelfsprekend maar&#13;
bleek dat niet te zijn. Uit de bijdrage van Denemarken bleek namelijk dat dit land hierin&#13;
heel ver gaat zonder compensatie. In een land als Roemenië wordt helemaal niet opgekeken&#13;
als er sprake is van zware eigendomsbeperkingen voor milieu en natuur en wordt dit&#13;
zelfs als positief ervaren. Deze houding is natuurlijk zeer goed verklaarbaar gezien het feit&#13;
dat er in dit land gedurende 70 jaar geen sprake was van privébezit. Het betrekken van boeren bij het beheer van het landelijk gebied door middel van contracten&#13;
of overeenkomsten is inmiddels bij de meeste landen mogelijk of tenminste een idee&#13;
waar nu aan gewerkt wordt. Een andere manier is het stimuleren van boeren om te komen&#13;
tot een bepaalde bedrijfsvoering door middel van het verstrekken van subsidies. Dat deze&#13;
subsidieregelingen echter ook zeer nadelige effecten kunnen hebben voor natuur en landschap&#13;
werd geïllustreerd aan de hand van een voorbeeld uit Wales. In de heuvels van&#13;
Wales grazen al van oudsher schapen maar ook in deze gebieden zijn er gronden die hiervoor&#13;
niet meer geschikt zijn. Juist op deze gronden heeft de natuur haar gang kunnen&#13;
gaan. De Bergboerenregeling heeft daar onbedoeld een eind aan gemaakt. Deze regeling,&#13;
die een hectarevergoeding verstrekt, had namelijk tot grond dat eigenaren nu ook deze nietgeschikte&#13;
gronden lieten begrazen. Hierdoor konden zij een grotere oppervlakte onder de&#13;
Bergboerenregeling plaatsen en dus meer subsidie krijgen. De natuurwaarden gingen door&#13;
het grazen van de schapen verloren.&#13;
Zo bleek ook dat sommige belastingmaatregelingen natuur-onvriendelijk en uit de tijd&#13;
zijn. In Frankrijk geldt er bijvoorbeeld voor landbouwgronden een lichtere belastingaanslag&#13;
dan voor woeste gronden zoals bijvoorbeeld moerassen. Eigenaren gingen derhalve&#13;
over tot draineren van moerassen en namen het land in gebruik als landbouwgrond. Dit&#13;
gaat volkomen in tegen de bescherming van de Wetlands die vanuit natuur- en landschapsbescherming&#13;
wordt nagestreefd. Naast dit kritische voorbeeld van dhr. Albanese&#13;
hield prof. L.A. Denys, hoogleraar Europees en Internationaal Belastingrecht aan de Vrije&#13;
Universiteit te Brussel, een inleiding over hoe in de verschillende Europese landen het belastingrecht&#13;
de bescherming van milieu, natuur en landschap kan beïnvloeden. Hij baseerde&#13;
zijn overzicht op verscheidene OECD-Rapporten. Hij kwam tot de conclusie dat&#13;
sommige belastingmaatregelen negatief uitwerken op het milieu of juist een milieuonvriendelijk&#13;
gedrag stimuleren. Met name de belastingfaciliteiten op het economische terrein&#13;
zouden hierop doorgelicht moeten worden. Andere belastingmaatregelingen zouden&#13;
indirect bescherming van natuur kunnen bevorderen door bijvoorbeeld schenkingen aan&#13;
natuurbeschermingsorganisaties voor de belasting aftrekbaar te maken. Voor de belastingregelgevers&#13;
op alle overheidsniveaus (inclusief het Europese niveau) maakte hij de algemene&#13;
aanbeveling om toch vooral het belastingbeleid voor de bescherming van milieu,&#13;
natuur en landschap te stroomlijnen en te coördineren. Een aanbeveling die mijns inziens&#13;
niet alleen opgaat voor belastingregelgevers.</content><legacyfootnotes/><footnotes><footnote/></footnotes><auteurs>Ir. V. W.M.M. Ampt-Riksen</auteurs><published>1995-12-01 00:00:00</published><modified>1994-05-10 00:00:00</modified><editiondate>1995-12-01</editiondate><htmlpath>https://denhollander.info/artikel/6026</htmlpath></article>
</articles></edition>