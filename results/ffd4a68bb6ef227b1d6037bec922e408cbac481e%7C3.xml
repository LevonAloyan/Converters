<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2008</searchword><id>6694</id><udhid>UDH:TvAR/6694</udhid><titel>Health Check</titel><searchwords><searchword>TvAR 3/2008</searchword><searchword>UDH:TvAR/6694</searchword></searchwords><attachments><attachment><name>TAR 2008-3 Bruil.pdf</name><extention>pdf</extention><url>https://denhollander.info/download/6435/ci</url></attachment></attachments><inleiding>Onder de titel ‘Health Check’ is een tamelijk ingrijpende operatie gaande. De Europese&#13;
Commissie wil in 2009 enkele aanpassingen doorvoeren in het gemeenschappelijk marktordeningsbeleid&#13;
voor de landbouwsector. De Nederlandse regering discussieert daarover natuurlijk&#13;
volop mee en schakelt ook allerlei onderzoeksinstellingen in om rapporten te schrijven.&#13;
Zelfs het grote publiek wordt geraadpleegd. Het gaat in deze health checkvooral om&#13;
vier zaken:&#13;
– Een vereenvoudiging van het toeslagrechtensysteem&#13;
– Een verdergaande ontkoppeling van steun en productie&#13;
– Aanscherping van de cross-compliance&#13;
– Aftopping van de steun voor grote bedrijven.</inleiding><content>Bij al deze onderwerpen blijkt dat de zaak nog niet zo eenvoudig ligt. Een verdergaande ontkoppeling&#13;
bijvoorbeeld zou voor bepaalde sectoren, zoals aardappelteelt, belangrijke productieverschuivingen&#13;
mee kunnen brengen. Het meest in het oog springend is de wens om&#13;
het toeslagrechtensysteem te vereenvoudigen door van een historisch systeem over te schakelen&#13;
op een zgn. flat-rate,een toeslag per hectare landbouwgrond. Reeds bij de invoering van&#13;
het systeem in Nederland, waarbij de toeslagrechten werden gebaseerd op de in referentiejaren&#13;
ontvangen premies, zei de toenmalige minister Veerman, dat hij zich niet kon voorstellen&#13;
dat dit historische systeem tot in lengte van jaren zou blijven voortbestaan. Het zou op&#13;
den duur niet meer zijn uit te leggen dat de ene boer veel meer steun ontvangt dan de andere.&#13;
Ik wijs er op dat het bij melkquotum niet anders is gegaan. Ook daar is de productie in&#13;
het referentiejaar 1983 steeds de basis geweest, niet alleen voor de toekenning van quotum&#13;
maar tot op de dag van vandaag ook voor de verdeling van de waarde tussen pachter en verpachter.&#13;
Maar los daarvan: het zou wel eens niet zo eenvoudig kunnen zijn om van het historische&#13;
systeem over te stappen op het flat-ratesysteem. Daarvoor zullen immers rechten&#13;
moeten worden herverdeeld, want de totale pot wordt niet groter. Uit onderzoek blijkt dat&#13;
geen extra geld terecht komt in gebieden waar men dat beleidsmatig misschien zou wensen,&#13;
zoals het Groene Hart. Enkele sectoren, zoals bijvoorbeeld de vleeskalverhouderij, zullen bovendien&#13;
flinke bedragen mis gaan lopen. Degenen van wie de rechten worden afgenomen,&#13;
zullen dat waarschijnlijk niet blijmoedig accepteren. Procedures – à la de Wet herstructurering&#13;
varkenshouderij – zijn te verwachten, ook al zal de kans op succes misschien niet zo&#13;
heel groot zijn. Een wijziging in de Europese regelgeving zal er wel op neerkomen dat in&#13;
Verordening 2003/1782 een mogelijkheid wordt opgenomen om eerdere keuzes van lidstaten&#13;
weer te heroverwegen, een spijtoptantenregeling. Een systeemwijziging is op basis van de&#13;
huidige verordening niet mogelijk. Nederland staat dan in 2009 opnieuw voor de vraag welk&#13;
systeem te kiezen. Het ligt niet voor de hand dat men dan in één klap overschakelt op flatrate,&#13;
maar dat gekozen wordt voor overgangstermijnen, juist om al te abrupte schade te&#13;
voorkomen. We moeten constateren dat Nederland bij de invoering van het toeslagrechtensysteem&#13;
verkeerde keuzes heeft gemaakt. Duitsland bijvoorbeeld heeft vanaf het begin – een&#13;
jaar eerder dan Nederland - een systeem ingevoerd waarbij elk jaar tot en met 2013 een groter&#13;
deel van de historische toeslagen wordt overgeheveld naar de hectaretoeslag. Deze staffeling,&#13;
op basis van artikel 59 Vo 2003/1782, leidt er dus toe dat men aan het eind helemaal&#13;
flat-rateuitkeert. Een weliswaar ingewikkeld, maar vooruitziend systeem. Het is de vraag of&#13;
Nederland daar per 2009 nog aan moet beginnen. De overgangstermijn zal dan immers toch&#13;
nog betrekkelijk kort zijn. En aangezien het nog maar de vraag is of de toeslagrechten ook&#13;
na 2013 in stand zullen blijven, zou het allemaal wel eens nauwelijks de moeite waard kunnen&#13;
zijn. Soms is het gewenst om in het belang van de patiënt af te zien van een operatie,&#13;
ook al zou die technisch mogelijk zijn en de chirurg die wel willen uitvoeren.&#13;
&#13;
Reacties: w.bruil@iar.nl</content><legacyfootnotes/><footnotes><footnote/></footnotes><auteurs>prof. mr. D.W. Bruil</auteurs><published>2008-03-01 00:00:00</published><modified>2017-06-16 16:17:51</modified><editiondate>2008-03-01</editiondate><htmlpath>https://denhollander.info/artikel/6694</htmlpath></article>
</articles></edition>