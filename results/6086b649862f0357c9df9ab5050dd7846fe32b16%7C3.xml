<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2002</searchword><id>5561</id><udhid>UDH:TvAR/5561</udhid><titel>De nieuwe ammoniakwet is zo slecht nog niet</titel><searchwords><searchword>TvAR 2/2002</searchword><searchword>UDH:TvAR/5561</searchword></searchwords><attachments><attachment><name>2002_nr 2_Artikel_Bomhof.pdf</name><extention>pdf</extention><url>https://denhollander.info/download/5498/ci</url></attachment></attachments><inleiding>1. Inleiding&#13;
1.1. Parlementaire behandeling&#13;
Binnenkort wordt de Wet ammoniak en veehouderij (Wav) van kracht. De Wav is de&#13;
opvolger van de Interimwet ammoniak en veehouderij (Iav), die op 1 januari 2002 is&#13;
vervallen en ze bevat nieuwe regels over het beperken van ammoniakemissie door agrarische&#13;
bedrijven. De parlementaire behandeling van het wetsontwerp was een moeizame&#13;
bevalling. In de Tweede Kamer (VVD, CDA, SGP) en van agrarische zijde&#13;
(LTO) was er veel verzet, omdat de Wav geen toekomst meer zou bieden aan 7.000&#13;
boeren in de Ecologische Hoofdstructuur (vooral varkens- en kippenbedrijven). Het&#13;
wetsontwerp moest eerst worden versoepeld, voordat een kleine meerderheid van de&#13;
Tweede Kamer op 22 november 2001 akkoord ging.&#13;
Daarna ontstond er grote politieke druk op de Eerste Kamer, waarin de drie&#13;
genoemde partijen de meerderheid hebben, om het wetsontwerp af te stemmen. Op&#13;
15 januari 2002 werden in de Senaat de bezwaren tegen het strenge regime binnen de&#13;
Ecologische Hoofdstructuur nog eens herhaald en toen kon er nog geen meerderheid&#13;
voor het wetsontwerp worden gevonden. Dat lukte twee weken later wel na een concessie&#13;
van de regering over een flexibele begrenzing van de EHS en het daarmee verminderen&#13;
van het aantal kwetsbare gebieden. Na deze laatste parlementaire hobbel&#13;
moeten nog de volgende stappen worden gezet, die bij het afsluiten van dit artikel&#13;
niet meer konden worden meegenomen. Dat zijn plaatsing van de wet in het Staatsblad&#13;
en het aangeven in de Staatscourant van de termijn van zes weken voor het houden&#13;
van een referendum (hoeft echter de werking van de Wav niet op te houden).&#13;
Uitstel van de stemming in de Eerste Kamer heeft er toe geleid dat er van 1 januari&#13;
2002 tot de datum van inwerkingtreding van de Wav geen ammoniakwetgeving van&#13;
toepassing is. Daarnaast is de situatie ook om een andere reden niet ideaal, omdat het&#13;
eisenpakket voor emissiearme stallen en de ammoniakemissie voor dieren pas later&#13;
van kracht wordt (Besluit huisvesting).&#13;
Voor gemeenten en vergunningplichtige agrarische bedrijven brengt deze interimperiode&#13;
grote onzekerheid. Tijdelijk is namelijk de Wet milieubeheer (Wm) van kracht,&#13;
die geen specifiek beoordelingskader kent voor de ammoniakemissie. Op vergunningaanvragen&#13;
die vóór 1 januari 2002 zijn ingediend, kan daarom niet behoorlijk worden&#13;
beslist. Het gevolg is dat vergunningaanvragen worden aangehouden en de lokale&#13;
beleidsontwikkeling stagneert. Aanhouding kan echter niet altijd en daarom komt er&#13;
een circulaire die het bevoegde gezag aanbeveelt om zoveel mogelijk te anticiperen op&#13;
de Wav. Voorts komt er een ministeriële regeling – die vooruitlopend op het Besluit&#13;
huisvesting ammoniakemissie veehouderij (Besluit huisvesting) – de ammoniakemissie&#13;
voor dieren zal aangeven. Voor de emissiearme stallen moet echter worden&#13;
gewacht op het in werking treden van het besluit.&#13;
Kortom, door de vertraagde besluitvorming in de Eerste Kamer is tijdelijk een&#13;
complex wettelijk regime ontstaan. Dat werd veroorzaakt door een verkeerde beeldvorming&#13;
over de Wav en het te weinig rekening willen houden met de vele voordelen&#13;
van de wet. Welke dat zijn, zal hierna worden beschreven.&#13;
1.2. Korte schets van de wet&#13;
De Wav kent een aantal overeenkomsten met haar voorgangster (Iav). De toepassing&#13;
beperkt zich tot dierenverblijven (inclusief de uitloop) en voor andere bedrijfsobjecten&#13;
(bijvoorbeeld opslag/verwerking van mest) geldt de Wm. Dat is ook het geval&#13;
voor de bescherming tegen ammoniakschade van particuliere eigendommen (bijvoorbeeld&#13;
erfbeplanting, boomgaarden). Verder is de omschrijving van de beschermingswaardige&#13;
gebieden ongeveer gelijk.&#13;
De Wav beperkt de mogelijkheden voor agrarische bedrijven in de Ecologische&#13;
Hoofdstructuur (EHS). In kwetsbare bossen en natuurgebieden alsmede in een straal&#13;
van 250 meter er omheen geldt voor niet-grondgebonden bedrijven een oprichtingsverbod.&#13;
Voorts zijn alleen uitbreidingen mogelijk als er extra emissiearme stallen worden&#13;
gebouwd. Een uitzondering geldt voor de melkrundveehouderijen, die zonder&#13;
meer mogen doorgroeien tot 110 koeien en 77 jongvee. Alleen boven dit plafond is een&#13;
emissiearme stal vereist. Anders dan de intensieve veehouders krijgen de melkveehouders&#13;
dus een flinke uitbreidingsruimte die hen een prima gezinsinkomen kan opleveren.&#13;
Buiten de 250-meter zone van de kwetsbare EHS-gebieden zijn oprichtingen en&#13;
uitbreidingen altijd mogelijk, mits er bij nieuwbouw emissiearme stallen worden&#13;
gebouwd, zoals vermeld in het Besluit ammoniakemissie huisvesting veehouderij&#13;
(Besluit huisvesting). Het ontwerp werd vorig jaar gepubliceerd.1 De Wav maakt dus&#13;
een verschil tussen boerenbedrijven buiten en binnen de 250-meter zone en dat onderscheid&#13;
heeft in hoofdzaak de parlementaire discussie bepaald. Helaas werd daarbij uit&#13;
het oog verloren dat de Wav per saldo veel soepeler is, omdat ze – anders dan de Iav –&#13;
alleen nog maar de kwetsbare gebieden binnen de EHS beschermt. Door dit voordeel&#13;
naast de vele andere zullen de meeste boeren veel profijt hebben van de Wav.</inleiding><content>2. De milieuaspecten van de Wav nader bezien&#13;
2.1. Van depositie- naar emissiebeleid&#13;
De Wav zal de ammoniakregelgeving radicaal veranderen. Er wordt in beginsel niet&#13;
meer uitgegaan van de ammoniakneerslag (depositie) op bossen en natuurgebieden,&#13;
maar alleen nog van de ammoniakuitstoot (emissie) per bedrijf. De individuele bijdragen&#13;
zijn vervolgens van belang om te weten of Nederland op termijn kan voldoen aan&#13;
het Europees overeengekomen emissieplafond voor ammoniak (128 kiloton in 2010;&#13;
zogenaamde NEC-richtlijn).In twee gevallen is de emissiebenadering niet toereikend. Als eerste voor de kwetsbare&#13;
EHS-gebieden en een straal van 250 meter er omheen. Daarvoor kent de Wav&#13;
aanvullende beperkingen om de ammoniakbelasting te verminderen. Als tweede voor&#13;
zeer grote bedrijven, omdat de IPPC- en de MER-richtlijn daarvoor een individuele&#13;
omgevingstoets verlangen. Voor de IPPC-richtlijn werd dat pas recent duidelijk;2&#13;
voor de MER-richtlijn speelt dat al veel langer.3 Om een goed inzicht te krijgen in de&#13;
milieueffecten is een extra depositieberekening noodzakelijk. Als de depositie te hoog&#13;
is en de eisen van het Besluit huisvesting of andere maatregelen niet toereikend zijn&#13;
om die te beperken, kan de milieuvergunning worden geweigerd. De wetstoelichting&#13;
gaat er echter vanuit dat daar zelden sprake van zal zijn, maar of dat ook zo is bij de&#13;
toepassing van de Natuurbeschermingswet (Habitat- en Vogelrichtlijn) moet nog maar&#13;
worden afgewacht. De Nb-vergunning wordt overigens geïntegreerd in de Wm-vergunning&#13;
en de verklaring van geen bezwaar voor beschermde natuurmonumenten&#13;
(art. 8.39a Wm) naast de Wav wordt opnieuw bezien. Dat alles met het doel om twee&#13;
verschillende beslissingen te voorkomen.4&#13;
2.2. De noodzaak om kwetsbare gebieden te beschermen&#13;
Uit onderzoek blijkt dat 10% van de ammoniakemissie neerkomt binnen 250 meter&#13;
van het bedrijf en 5% binnen 250-500 meter. De kritische grens, waar schade gaat&#13;
optreden aan de zeer kwetsbare gebieden (bijvoorbeeld heide, hoogvenen, vennen,&#13;
duinen) is 300-1400 mol zuur/hectare/jaar en voor de kwetsbare gebieden (bijvoorbeeld&#13;
bossen, schraallanden) is dat 1400-2400 mol. Als wordt beseft dat in 90% van&#13;
de natuur- en bosgebieden het huidige depositieniveau ver boven deze kritische waarden&#13;
ligt en dat in 2010 pas 30% van het Nederlandse natuurareaal volledig zal zijn&#13;
beschermd (waarden van 300-500 mol), dan is daarmee de noodzaak van de gebiedsbescherming&#13;
wel aangetoond. Tevens moge duidelijk zijn dat er geen enkele reden is om&#13;
de bescherming tegen ammoniakschade te beperken tot de zeer kwetsbare gebieden.&#13;
Toch vonden enkele partijen in de Tweede Kamer dat het allemaal nog wel meeviel.&#13;
Naar hun mening is de schade aan natuur en bossen eerder het gevolg van de toestand&#13;
van de bodem en het grondwater dan van de neerslag door de lucht. Daarom stelden&#13;
zij voor om de bescherming binnen de EHS alleen te laten gelden voor de – ook nog&#13;
eens door de provincies aan te wijzen – zeer kwetsbare gebieden (scheelt circa&#13;
2.500 bedrijven). Een politieke meerderheid zag daar niets in en daarom is de gebiedsbescherming&#13;
(alle kwetsbare gebieden) en het daarvoor bevoegde gezag (rijksoverheid)&#13;
niet veranderd. Wel deed de regering een belangrijke concessie door bij nota van&#13;
wijziging de aanvankelijke zone van 500 meter terug te brengen tot 250 meter (scheelt&#13;
circa 7.000 agrarische bedrijven). Bij de behandeling van de Wav in de Eerste Kamer&#13;
was de regering echter bereid om meer concessies te doen. Geopperd werd om in&#13;
overleg met de provincies te bezien of bepaalde kwetsbare gebieden kunnen worden&#13;
uitgezonderd (bijvoorbeeld multifunctionele bossen, natuurterreinen &lt; 10 hectare,&#13;
gebieden met opstanden die minder gevoelig zijn voor ammoniakneerslag). Dat zou&#13;
moeten gebeuren bij de begrenzing van de EHS (zie paragraaf 2.4).2.3. Aard en omvang van kwetsbare gebieden&#13;
De kwetsbare EHS-gebieden zijn de grote bos- en natuurgebieden (doorgaans &gt; 5 hectare),&#13;
die staan in de Uitvoeringsregeling van de Iav, die met de Wav zal overgaan. De&#13;
aanwijzing is afhankelijk van de mate, waarin de bodem gevoelig is voor verzuring en&#13;
vermesting. Het gaat dus nog steeds om dezelfde gebieden, die nu vaak al een belemmering&#13;
vormen voor uitbreidingsplannen (circa 43.000 bedrijven). De Wav versoepelt&#13;
zelfs het strenge regime van de Iav door de kwetsbare gebieden buiten de EHS niet&#13;
langer mee te rekenen. Dat twijfelachtige voordeel treft circa 60.000 hectare (zeer)&#13;
kwetsbare natuur, die nu alleen nog door het generieke ammoniakbeleid wordt&#13;
beschermd (bijvoorbeeld uitrijregels voor mest, emissiearme stallen). Deze tegemoetkoming&#13;
aan de landbouw zal menig milieubehartiger zwaar op de maag vallen, maar&#13;
de regering had daar geen enkele moeite mee.&#13;
Ook in andere gevallen is de Wav veel soepeler dan de Iav. Houtopstanden van na&#13;
1 mei 1988 worden in navolging van de Iav niet beschermd en dat geldt ook voor&#13;
natuurgebieden waarvoor een convenant is gesloten (onderhoud/beheer). Kleine&#13;
landschapselementen tellen evenals onder de Iav alleen mee als ze bij gemeentelijke&#13;
verordening zijn aangewezen, maar onder de Wav zijn geen nieuwe aanwijzingen&#13;
meer mogelijk. Intrekking van bestaande aanwijzingsverordeningen mag gewoon&#13;
blijven plaatsvinden en dat biedt kansen voor de agrarische lobby.&#13;
2.4. Omvang en begrenzing van de EHS&#13;
De omvang van de EHS bepaalt ook het aantal kwetsbare gebieden en daarin heeft de&#13;
provincie zowel een taak als enige speelruimte. De globale omvang van de EHS staat&#13;
in het Natuurbeleidsplan en het Structuurschema Groene Ruimte (bruto-begrenzing)&#13;
en de precieze omvang moeten de provincies aangeven (netto-begrenzing), waarbij er&#13;
enige beleidsvrijheid is. De provinciale begrenzing is noodzakelijk voor de vitale&#13;
EHS-delen (kerngebieden, natuurontwikkelingsgebieden, reservaats- en beheersgebieden)&#13;
en is mogelijk voor overige EHS-gebieden (bijvoorbeeld ecologische verbindingszones).&#13;
Een en ander gebeurt bij provinciaal besluit (bijvoorbeeld wijziging&#13;
streekplan, vaststelling van relatienotagebieden). Daarna moeten de kwetsbare EHSgebieden&#13;
door de provincies op perceelsniveau worden aangegeven, zodat ze voor&#13;
iedereen duidelijk kenbaar zijn.&#13;
Voor de ecologische verbindingszones (minimaal 30 meter breed) zal dat vermoedelijk&#13;
de meeste discussie opleveren, omdat die vaak door landbouwgebieden gaan en dat&#13;
legt beperkingen op aan zowel boeren (doorsnijding percelen) als jagers (jachtverbod).&#13;
In de praktijk kan dat voor de boeren meevallen, omdat in de landbouwgebieden vaak&#13;
geen kwetsbare gebieden liggen die groter zijn dan 5 hectare. Als dat wel zo is, leveren&#13;
ze pas beperkingen op als het boerenbedrijf gevestigd is binnen een straal van 250&#13;
meter rond het kwetsbare gebied. In dat geval kan nog gedacht worden aan omlegging&#13;
van de verbindingszone of uitsluiting van het kwetsbare gebied als het in geringe mate&#13;
gevoelig is voor verzuring (zie paragraaf 2.2). Vanwege de scepsis bij de agrarische sector&#13;
gebeurt grondverwerving voor de zones meestal op basis van vrijwilligheid.&#13;
Zolang er niet (volledig) is begrensd – en dat is in een aantal provincies het geval –&#13;
worden alle beschermingswaardige gebieden binnen de bruto-begrenzing van het&#13;
Rijk als kwetsbaar aangemerkt. Dat is een royale veiligheidsmarge om te voorkomendat nieuwe agrarische activiteiten op ongewenste locaties plaatsvinden. Een voordeel,&#13;
die bij nota van wijziging in de Wav is gebracht, is de koppeling van het overgangsrecht&#13;
aan de netto-begrenzing door de provincie. Daardoor hebben boeren meer tijd&#13;
gekregen om omstreden activiteiten voort te zetten (zie paragraaf 3.2.).&#13;
2.5. De milieueisen voor bedrijven&#13;
Alleen de vergunde dierrechten – en niet de emissierechten – worden beschermd en&#13;
het opvullen van die rechten (vanwege niet gehouden dieren) is mogelijk. Ook een&#13;
verandering van diersoort is geen probleem als de vergunde ammoniakemissie maar&#13;
niet toeneemt. Voor bestaande bedrijven gebeurt er voorlopig dus niets, maar vanaf&#13;
2008 moeten zij hun oude stallen vervangen door emissiearme stallen (precieze tijdstip&#13;
staat in het Besluit huisvesting). Voor deze stallen geldt vaak een strengere emissiefactor&#13;
dan voor de bestaande stal en ze houden ook rekening met dierenwelzijn en&#13;
geurhinder. Voor nieuwe bedrijfsactiviteiten (oprichtingen) en voor bestaande bedrijven,&#13;
die vóór de vervangingsdatum nieuwbouw plegen (verandering/uitbreiding), is&#13;
direct een emissiearme stal verplicht. De eis van een tussentijdse emissiearme stal&#13;
geldt overigens niet voor kleine stalaanpassingen (renovatie).&#13;
Bij de behandeling van het wetsontwerp in de Tweede Kamer is nog gepoogd om&#13;
de aanpassingstermijnen van het besluit te laten aansluiten bij de Europese termijnen&#13;
voor diervriendelijke stallen (2012-2015), maar dat ging de regering te lang duren. Er&#13;
is nog wel een tijdelijk probleem. Zolang het Besluit huisvesting nog niet van kracht&#13;
is, hoeven boeren geen emissiearme stal te bouwen. Toch kunnen ze dat beter wel&#13;
doen, omdat een traditionele stal vanaf 2008 moet worden vervangen en dat betekent&#13;
een behoorlijke desinvestering.&#13;
2.6. Strenger regime voor kwetsbare EHS-gebieden&#13;
Binnen een zone van 250 meter rond kwetsbare EHS-gebieden kent de Wav alleen&#13;
strengere eisen bij nieuwbouw. Voor niet-grondgebonden bedrijven (bijvoorbeeld&#13;
varkens- en kippenhouderijen) geldt een oprichtingsverbod en bij uitbreiding de verplichting&#13;
om extra emissiearme stallen te bouwen. Dat lijkt op het eerste gezicht een&#13;
vergaande beperking, maar dat is het meestal niet. Dat komt omdat er onder de Iav&#13;
vaak al een oprichtingsverbod was en uitbreidingen meestal alleen mogelijk waren&#13;
door ammoniakrechten aan te kopen (zie paragraaf 2.8.). Er zit echter een addertje&#13;
onder het gras, want de extra emissiearme stallen moeten wel beschikbaar zijn, anders&#13;
geldt er een uitbreidingsverbod. Voorts geldt niet de eis dat het bedrijf geheel binnen&#13;
de 250-meter zone moet liggen. Een deel is al genoeg en dat is om te voorkomen dat een&#13;
bedrijf net buiten de 250-zone fors gaat uitbreiden zonder extra emissiearme stallen.&#13;
Voor de melkveebedrijven geldt tot op zekere hoogte een uitzondering. Zij mogen&#13;
tot 110 koeien en 77 stuks jongvee ongehinderd uitbreiden en ze hoeven hun stallen&#13;
na 2008 niet te vervangen. In plaats daarvan zullen zij zich extra moeten inspannen&#13;
voor uitbreiding van de weidegang en voor betere voermaatregelen. Pas bij uitbreiding&#13;
boven het maximum aantal koeien is voor hen een emissiearme stal verplicht.&#13;
Om te voorkomen, dat EHS-boeren de strenge milieueisen ontlopen, is voor elke uitbreiding&#13;
of verandering een vergunning nodig. Er kan dus nooit van een melding&#13;
(art.8.19 Wm) gebruik worden gemaakt.Voor bestaande bedrijven binnen de zone van 250 meter, die niet uitbreiden, is de&#13;
situatie gelijk aan die van hun collegae buiten de 250-meter zone. Pas als zij uitbreiden,&#13;
wordt het strengere regime van toepassing, zoals hiervoor is vermeld. Vergunde&#13;
rechten worden beschermd en om dat zeker te stellen, bepaalt de Wav dat het zogenaamde&#13;
actualiseringsbeginsel niet mag worden toegepast om een sanering af te dwingen.&#13;
Aanpassingen in bestaande situaties zijn alleen mogelijk op grond van het Besluit&#13;
huisvesting, dat per bedrijfstype de termijnen aangeeft voor het emissiearm uitvoeren&#13;
van stallen (zie paragraaf 2.5.).&#13;
Meldingsplichtige bedrijven die door interne of externe factoren vergunningplichtig&#13;
worden, dienen te worden behandeld als uitbreidingen en daardoor kunnen ze&#13;
ook uitgroeien tot het plafond van 110 koeien en 77 stuks jongvee. Het vrouwelijk&#13;
jongvee ouder dan 2 jaar (met bijbehorend vrouwelijk jongvee) wordt meegeteld,&#13;
maar dat gebeurt onder het Besluit melkrundveehouderijen milieubeheer en de huidige&#13;
jurisprudentie ook al. Wel zal er bij de vergunningverlening een emissiecorrectie worden&#13;
toegepast voor het aantal dieren dat onder het besluit niet was toegestaan (zie&#13;
paragraaf 2.7.).&#13;
De Besluiten akkerbouwbedrijven en melkrundveehouderijen milieubeheer worden&#13;
door middel van het Besluit huisvesting aangepast aan het nieuwe regime, zodat&#13;
de meldingsplichtige en vergunningplichtige bedrijven gelijk worden behandeld.&#13;
Later zullen beide besluiten worden vervangen door het – al geruime tijd in het vooruitzicht&#13;
gestelde – nieuwe Besluit grondgebonden landbouwbedrijven en gemechaniseerde&#13;
loonbedrijven.&#13;
Speciale aandacht schenkt de Wav aan grote intensieve veehouderijen. Vanwege de&#13;
hoge ammoniakemissie bepleit de wetstoelichting om via het streek- en bestemmingsplan&#13;
te voorkomen dat te veel van deze bedrijven zich kunnen vestigen net buiten de&#13;
250-meter zone van kwetsbare EHS-gebieden. Dat is met name van belang als niet de&#13;
depositie per bedrijf, maar wel de cumulatie van meerdere bedrijven schade aan&#13;
kwetsbare gebieden kan veroorzaken. Om dit flankerend beleid tot een succes te&#13;
maken is het wel nodig, dat bestemmingsplannen tijdig worden aangepast, want&#13;
anders kan een bouwvergunning niet worden geweigerd.&#13;
Duidelijk moge zijn dat het EHS-regime aan bestaande bedrijven voldoende toekomstperspectief&#13;
biedt en dat er van een blokkade meestal geen sprake is. Dat zou&#13;
anders zijn geweest als de Tweede Kamer een amendement had aangenomen om binnen&#13;
de 250-meter zone van kwetsbare EHS-gebieden elke toename van niet vergunde&#13;
dieren te verbieden. Naast het oprichtingsverbod was er dan ook een uitbreidingsverbod&#13;
gekomen (‘dier-stand-still’). Dat voorstel zou de bedrijfsontwikkelingen in en&#13;
rondom de kwetsbare EHS-gebieden volledig hebben geblokkeerd en daarom haalde&#13;
het amendement de eindstreep niet.&#13;
2.7. Uitzonderingen op de huisvestingsregels&#13;
In drie gevallen gelden er bijzondere huisvestingseisen. De eerste afwijking is een&#13;
correctiefactor voor dieren die zonder vergunning worden gehouden. Bij legalisatie worden&#13;
die dieren beoordeeld volgens de thans gangbare – meestal strengere – emissiefactor&#13;
(zogenaamd gecorrigeerd emissieplafond). Dat kan leiden tot minder dieren en dat is&#13;
ook terecht, omdat de emissie anders zou toenemen. Overigens volgt er geen correctie&#13;
als de dieren in een Groen Labelstal worden gehouden (is al emissiearm). De emissiefactoren voor dieren staan in het Besluit huisvesting, maar omdat die later van kracht wordt&#13;
dan de Wav, worden ze voorlopig eerst opgenomen in een ministeriële regeling.&#13;
De tweede afwijking is de algehele vrijstelling voor enkele grondgebonden dieren&#13;
(schapen, paarden), biologische veeteelt en dieren voor het natuurbeheer (begrazing).&#13;
Deze dieren vallen niet onder de Wav en dus ook niet onder de nieuwe huisvestingsregels.&#13;
Daarvoor verblijven ze te lang in de wei of in een al bestaande emissiearme huisvesting.&#13;
De derde afwijking geldt voor Groen Labelstallen, die tot 16 jaar na de verlening&#13;
van de bouw- en milieuvergunning ongemoeid blijven (ooit afgegeven garantie).&#13;
2.8. De noodzaak om de Iav te vervangen&#13;
De Iav kende een depositiebenadering voor alle kwetsbare gebieden (ook buiten de&#13;
EHS), die zich tot 3 kilometer van een bedrijf kon uitstrekken. De normstelling van&#13;
de Iav was vrij streng, omdat ze voor de concentratiegebieden uitging van het standstill&#13;
beginsel (geen toename van de depositie) en daarbuiten van een maximale depositie&#13;
van 15 mol. Door de ruime gebiedsbescherming en de strenge normstelling konden&#13;
de agrarische mogelijkheden zowel binnen als buiten de EHS behoorlijk worden&#13;
beperkt. Dat is gebeurd voor circa 43.000 bedrijven, wat een veelvoud is van de&#13;
7.000 bedrijven die door de Wav worden getroffen. De 7.000 bedrijven – waarvan de&#13;
meeste behoren tot de 43.000 bedrijven die al onder de Iav werden geblokkeerd – liggen&#13;
vooral in de concentratiegebieden met een zware milieubelasting en een groot&#13;
mestoverschot (Gelderland, Overijssel, Utrecht, Brabant en Limburg). In Noord-&#13;
Nederland en Flevoland hebben ‘slechts’ circa 350 bedrijven te maken met de beperkingen&#13;
van de Wav.5&#13;
Op basis van een ammoniakreductieplan (ARP) waren onder de Iav vaak uitbreidingen&#13;
mogelijk. Dat kon door overheveling van aangekochte ammoniakrechten van&#13;
boeren die ermee stopten (zogenaamde saldomethode). Die optie kende een ARP&#13;
meestal niet voor nieuwvestiging in zwaar milieubelaste gebieden en dat zou een&#13;
groot knelpunt zijn geworden bij de uitvoering van de Reconstructiewet. Het ARP&#13;
en de saldomethode komen niet meer terug in de Wav. In plaats daarvan zijn er geen&#13;
beperkingen meer buiten 250 meter van kwetsbare EHS-gebieden en daarbinnen zijn&#13;
er uitbreidingsmogelijkheden met extra emissiearme (en dus dure) stallen. In de&#13;
Tweede Kamer is nog een poging gedaan om binnen de EHS de saldomethode&#13;
opnieuw in te voeren, maar dat voorstel kreeg geen meerderheid. Door overheveling&#13;
van ammoniakrechten zou de milieubelasting immers niet afnemen en dat is nu juist&#13;
wat de wetgever wel wil.&#13;
De Wav bevordert de bedrijfsdynamiek dus veel meer dan de oude Iav en ze stelt&#13;
daarvoor de grenzen. Dat betekent dat in het kader van de Reconstructiewet niet mag&#13;
worden afgeweken van de Wav en daardoor was het in werking treden van de nieuwe&#13;
wet een absolute voorwaarde om de reconstructie van landbouwgebieden goed te&#13;
kunnen uitvoeren. Dat geldt overigens in mindere mate voor de Wet stankemissie&#13;
veehouderijen in landbouwontwikkelings- en verwevingsgebieden, omdat die alleen&#13;
enige versoepeling geeft van de bestaande richtlijnen en jurisprudentie.6 Overigens is&#13;
de ‘Stankwet’door de Eerste Kamer voorlopig aangehouden tot het wetsontwerp&#13;
wordt gerepareerd (novelle of nieuw wetsontwerp) om aan belangrijke politieke&#13;
bezwaren tegemoet te komen (cumulatieve hinder, uitsluiting van verwevingsgebieden,&#13;
strenger regime elders in het land).&#13;
3. Andere aspecten van de Wav&#13;
3.1. Financiële gevolgen&#13;
Vergeleken met de Iav biedt de Wav grote voordelen voor de agrarische sector. Buiten&#13;
de zone van 250 meter rond kwetsbare EHS-gebieden zijn alle beperkingen van de&#13;
Iav verdwenen. Boeren kunnen ongestoord een bedrijf oprichten of uitbreiden als ze&#13;
maar voldoen aan het Besluit huisvesting (even afgezien van planologische beletselen&#13;
en stankbeperkingen). Een bijkomend voordeel is nog dat de Wav de omschakeling&#13;
van een veehouderij en de samenvoeging van twee bedrijven gelijk stelt aan een uitbreiding&#13;
en daardoor geldt er in dat geval in de EHS geen oprichtingsverbod.&#13;
De milieu- en welzijnseisen van het Besluit huisvesting komen overeen met de&#13;
stand van de techniek, gaan vergezeld van royale overgangstermijnen en ze zijn afgestemd&#13;
op het financiële draagvlak van de sector. Daardoor spoort het eisenpakket&#13;
geheel met de gebruikelijk aanpak in de milieuwetgeving (zogenaamde ALARAbeginsel)&#13;
en is er geen recht op schadevergoeding. Ook niet voor de individuele&#13;
nooddruftige boer, omdat zijn geldzorgen niet te wijten zijn aan het milieu, maar veroorzaakt&#13;
worden door eigen ondernemerschap. Anders dan de Algemene Bijstandswet&#13;
kijkt de milieuwetgeving dus niet naar zijn bedrijfseconomische situatie, maar&#13;
alleen naar het gemiddelde rendement in zijn bedrijfstak en daarop worden de milieueisen&#13;
afgestemd (best uitvoerbare technieken).&#13;
De financiële pijn zit vooral bij bedrijven in de kwetsbare EHS-gebieden en een&#13;
straal van 250 meter er omheen. Voor hen gelden een oprichtingsverbod en de eis van&#13;
extra emissiearme stallen bij uitbreiding. Afhankelijk van het bedrijfsrendement kan&#13;
dat voor sommige bedrijven betekenen dat die investering niet lonend is of dat er&#13;
geen extra emissiearme stal bestaat en dan komen ze ‘op slot’ te zitten. Voor andere&#13;
bedrijven kan de winstmarge aanmerkelijk dalen, omdat het langer duurt voor ze hun&#13;
extra investering terugverdienen. Voor melkveebedrijven ligt die afweging (‘break&#13;
even point’) overigens anders, omdat die pas boven het plafond van 110 koeien en&#13;
77 stuks jongvee een emissiearme stal moeten bouwen. De fiscus maakt het in dit&#13;
geval wel leuker, omdat voor extra emissiearme stallen de regelingen voor milieuinvesteringsaftrek&#13;
(MIA) en willekeurige afschrijving (VAMIL) gaan gelden.&#13;
Toch krijgen ook de EHS-boeren geen financiële compensatie. Weliswaar vloeit de&#13;
strenge aanpak voort uit het stand-still beginsel (vermindering van de ammoniakbelasting)&#13;
en een daarbij behorende strengere toepassing van het ALARA-beginsel&#13;
(best beschikbare technieken), maar dat is niet voldoende. Voor alle boeren binnen de&#13;
250-meter zone geldt in nieuwe situaties dezelfde benadering, elke boer is vrij om al&#13;
dan niet te bouwen (oprichten, uitbreiden) en de bestaande rechten worden niet aangetast.&#13;
Een eventuele tegemoetkoming zal dus uit andere geldpotten moeten komen&#13;
(bijvoorbeeld LNV-regelingen voor bedrijfsbeëindiging, bedrijfshervestiging en gebiedsgericht&#13;
beleid).3.2. Het gunstige overgangsrecht&#13;
Een overgangsrecht was er aanvankelijk alleen voor boeren die in strijd hebben&#13;
gehandeld met een aankondiging van 8 december 2000 van de minister van VROM.&#13;
Later werd die waarschuwing nog eens herhaald en nader verduidelijkt in een brief&#13;
van 30 maart 2001 aan de gemeentebesturen. In beide brieven werd – vooruitlopend&#13;
op de Wav – een verbod opgelegd om vanaf 8 december 2000 nieuwe activiteiten uit&#13;
te voeren in beschermingswaardige gebieden of in een straal van 500 meter er omheen&#13;
(voor de nog niet-begrensde EHS gelden alle bestaande gebieden). Indien in strijd&#13;
werd gehandeld met dit verbod, zouden na het in werking treden van de Wav de verleende&#13;
vergunning(en) en ingediende melding(en) van rechtswege vervallen. Vervolgens&#13;
zou op basis van een nieuwe vergunningaanvraag moeten worden bezien of er&#13;
voor de omstreden activiteit alsnog een vergunning kan worden verleend.&#13;
De parlementaire behandeling leidde echter tot het – voor boeren – veel gunstiger&#13;
afstandscriterium van 250 meter. Het aantal activiteiten in en om EHS-gebieden dat&#13;
ná 8 december 2000 is ondernomen en nu voor beëindiging in aanmerking komt, is&#13;
daardoor fors afgenomen (7.000 boeren). De bedrijven binnen de 250-meter zone&#13;
krijgen echter een herkansing, zij het met een toetsing op grond van de Wav en dat zal&#13;
in het gunstigste geval leiden tot een vergunning met strengere voorschriften (bijvoorbeeld&#13;
emissiearme bedrijfssystemen, minder dieren). Voor de bedrijven in de&#13;
zone van 250-500 meter verandert er niets; zij hebben gewoon geluk gehad.&#13;
Een tweede versoepeling was het amendement waarin is bepaald dat de vergunning&#13;
pas vervalt en de omstreden activiteiten (nieuwvestiging, uitbreiding) mogen worden&#13;
voortgezet tot de provincie de EHS definitief heeft begrensd, want dan zijn plaats en&#13;
omvang van de kwetsbare gebieden duidelijk (zie paragraaf 2.4.). Het overgangsrecht&#13;
geldt echter alleen als tijdig een vergunningaanvraag wordt ingediend (binnen 12 weken&#13;
na inwerkingtreding van de EHS-begrenzingsbesluiten) en als tot de besluitvorming&#13;
daarover aan de voorschriften van de vervallen vergunning wordt voldaan.&#13;
Het normale overgangsrecht (Iav), dat in het wetsontwerp ontbrak, is er bij amendement&#13;
alsnog ingebracht. Dat geldt voor de vergunningaanvragen die vóór 8 december&#13;
2000 zijn ingediend en die nog niet in behandeling zijn genomen of waarop nog&#13;
niet door de gemeente is beslist. Boeren die beter uit zijn met de Wav (bijvoorbeeld&#13;
als ze buiten de EHS liggen) mogen afzien van het overgangsrecht en kunnen gebruik&#13;
maken van het nieuwe recht.&#13;
Een tijdelijk probleem is het vertraagd in werking treden van de Wav en de tussentijdse&#13;
toepassing van de Wm. Als op vergunningaanvragen moet worden beslist vóór&#13;
de Wav van kracht wordt, dan is er geen overgangsrecht en evenmin gelden de eisen&#13;
van het Besluit huisvesting. Gemeenten kunnen dan – conform de in het vooruitzicht&#13;
gestelde ministeriële circulaire – het beste anticiperen op de Wav. De nieuwe wet pakt&#13;
voor boeren doorgaans beter uit dan de Iav en ze geeft de huidige inzichten weer over&#13;
de aanpak van de milieubelasting, die wordt veroorzaakt door bedrijven (belangrijk&#13;
argument bij rechterlijke toetsing).&#13;
3.3. De Wav is zo slecht nog niet&#13;
In dit geval was wetgeving een kwestie van koorddansen, waarbij de balans tussen de&#13;
milieu- en landbouwbelangen zoveel mogelijk in evenwicht moest blijven en dat is&#13;
redelijk gelukt. Ten eerste, omdat de agrarische dynamiek buiten de EHS-gebieden&#13;
meer prioriteit heeft gekregen dan het milieu. Immers de kwetsbare gebieden buiten&#13;
de EHS worden niet meer beschermd en nieuwe agrarische activiteiten zijn altijd&#13;
mogelijk als er gebruik wordt gemaakt van emissiearme stallen.&#13;
Binnen een straal van 250 meter rond de kwetsbare EHS-gebieden (en dat is dus&#13;
niet de hele EHS) wordt het voor de landbouw nadeliger. Door het oprichtingsverbod,&#13;
de extra emissiearme stallen bij uitbreiding en het verdwijnen van de saldomethode&#13;
betalen EHS-boeren een behoorlijke prijs voor de bescherming van de&#13;
kwetsbare natuur. Het gaat hier om de – al vaker genoemde – 7.000 bedrijven, die nu&#13;
al vaak ‘op slot zitten’ en waarvan verreweg het merendeel (85-90%) in de reconstructiegebieden&#13;
ligt. De prijs wordt redelijk als wordt beseft dat melkveebedrijven in&#13;
de EHS een soepele behandeling krijgen (grote uitbreidingsruimte, geen aanpassing&#13;
van bestaande stallen). Het gaat daarbij om 2000-2500 bedrijven, waarvoor zelfs geen&#13;
onderscheid wordt gemaakt tussen grondgebonden en niet-grondgebonden bedrijfsvoering&#13;
(zomerstalvoedering).&#13;
Al met al mag worden geconcludeerd dat met de Wav een redelijk compromis is&#13;
bereikt voor een uitermate lastig politiek vraagstuk. Het heeft lang geduurd, voordat&#13;
dit inzicht bij de meerderheid van Tweede en Eerste Kamer was doorgedrongen, maar&#13;
uiteindelijk telt alleen de goede afloop van de wet en die is – zoals hopelijk de lezer&#13;
zal begrijpen – zo slecht nog niet.</content><legacyfootnotes>1. Stcrt. 23 mei 2001, nr. 99.&#13;
2. Zie bijvoorbeeld Vz. ABRvS 11 september 2001, AB 2001, nr. 391; ABRvS 19 december 2001,&#13;
nr. 200104431/1 (Lochem).&#13;
3. Zie mijn bijdrage in Agr.r. 2001, p. 279-280.&#13;
4. Brief ministers LNV/VROM aan de Tweede Kamer d.d. 20 december 2001.&#13;
5. Nieuwsblad van het Noorden 24 november 2001.&#13;
6. Zie mijn artikel in de Gemeentestem 2001, nr. 7147.&#13;
Noot: Het cijfermateriaal in dit artikel komt uit de Memorie van Antwoord van 10 december 2001 en de&#13;
nadere Memorie van Antwoord van 7 januari 2002 aan de Eerste Kamer (EK 2001-2002, 27 835, nrs.143b en&#13;
143d). De overige informatie is ontleend aan het wetsontwerp, de memorie van toelichting en de parlementaire&#13;
stukken bij de behandeling in de Tweede en Eerste Kamer (TK 2001-2002, 27835; Hand. TK 15 november&#13;
2001, blz. 24-1707 tot 1725 en 1735 tot 1745; 21 en 22 nobember, blz. 26-1891 tot 1925 en 1961-1964 e.v.;&#13;
Hand. EK 2001-2002, blz. 15-753 tot 765 en 15-719 tot 744).&#13;
</legacyfootnotes><footnotes><footnote/></footnotes><auteurs>mr. L. Bomhof</auteurs><published>2002-02-01 00:00:00</published><modified>2000-01-18 00:00:00</modified><editiondate>2002-02-01</editiondate><htmlpath>https://denhollander.info/artikel/5561</htmlpath></article>
</articles></edition>