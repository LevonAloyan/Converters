<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2002</searchword><id>5586</id><udhid>UDH:TvAR/5586</udhid><titel>Mijn veertig pachtjaren. Afscheidsrede afdeling Geodesie, TU Delft</titel><searchwords><searchword>TvAR 5/2002</searchword><searchword>UDH:TvAR/5586</searchword></searchwords><attachments><attachment><name>2002_nr 5_Artikel_Rodriques Lopes.pdf</name><extention>pdf</extention><url>https://denhollander.info/download/5518/ci</url></attachment></attachments><inleiding>Het begin&#13;
Mijn pachtjaren beginnen, om precies te zijn, op maandag 3 februari 1964 en wel hier,&#13;
op Geodesie, zij het op de oude locatie aan de Kanaalweg. Ik was in juni 1963 te&#13;
Amsterdam afgestudeerd in Nederlands Recht. Hoofdvakken waren Burgerlijk Recht&#13;
en Handelsrecht en de geestelijke vader was Pitlo. De voornaamste literatuur voor&#13;
Burgerlijk Recht was dan ook de Pitlo-serie, 2139 bladzijden, zoals ik mij altijd ben&#13;
blijven herinneren. Daarvan waren tien aan het pachtrecht gewijd. Mijn nieuwe voorbeeld&#13;
werd De Haan die kort tevoren was benoemd en wiens leerstoel toen Burgerlijk&#13;
en Agrarisch Recht heette. Ik gaf dus zo genoemde instructie in het Burgerlijk&#13;
Recht en in pacht en ruilverkaveling aan studenten en ging mij wetenschappelijk&#13;
voornamelijk bezig houden met het pachtrecht. Er liep een Europees onderzoek naar&#13;
de pachtwetgeving en de werking daarvan in de zes lidstaten van toen. Mijn taak was&#13;
uit de antwoorden van de grondkamers op een lange reeks vragen een Nederlands&#13;
rapport samen te stellen. En ik werd terstond vaste verslaggever van de wetenschappelijke&#13;
gedeelten van de jaarvergaderingen van de Vereniging voor Agrarisch Recht&#13;
voor het tijdschrift De Pacht, in 1982 herdoopt in Agrarisch Recht. Dat leidde tot een&#13;
reeks van 34 tijdrovende en voor mij en voor de lezers leerzame publicaties.</inleiding><content>Het pachtrecht en ik&#13;
Mijn vak is het onroerend goed recht. In het privaatrecht gaat het dan voornamelijk&#13;
om het zakenrecht, inmiddels goederenrecht geheten. Maar het pachtrecht waarin ik&#13;
toch bij toeval terecht ben gekomen, neemt een speciale plaats in en zal dat blijven&#13;
doen. Het behoort niet tot de algemene kennis van de juristen. De beoefenaar gaat als&#13;
het ware als lid van een genootschap een geheime kamer binnen. Hij is daar met&#13;
soortgenoten met dezelfde afwijking van het normale. Het onderwerp, zeg maar huur&#13;
van boerderijen, akkers en weilanden, zou gemakkelijk moeten zijn, zo gezegd huisje-&#13;
boompje-beestje, zoals de luchtvaart in de beginfase. Maar het is dat niet. Het&#13;
bevat unieke rechtsfiguren en rechtsvragen en zelfs een krachtig denkraam kan niet&#13;
alle noten kraken. Dit alles neemt niet weg dat ik na al die jaren het pachtrecht weer&#13;
in de hoofdstroom van het privaatrecht zou willen zien. Maar dat heeft niet met mijn&#13;
plezier in het onderwerp te maken, maar met een algemeen belang met betrekking tot&#13;
de systematiek.&#13;
Was aanvankelijk het pachtrecht dus nieuw voor mij, met de toenemende vertrouwdheid&#13;
ermee kwamen de vragen, niet alleen met betrekking tot de toepassing,&#13;
de interpretatie van de wet, maar ook tot het onderliggende, axiomatische vragen dus.&#13;
Zo stelde ik in de eerste druk van mijn Pacht (Kluwer, 1980) vast dat de verpachter gedwongen werd subsidiënt te zijn in een geleide voedseleconomie. Ik rekende uit dat&#13;
bij een normaal verpachtersrendement de levensmiddelen 8% meer zouden kosten,&#13;
hetgeen zou leiden tot een verhoging van looneisen met nog eens twee procentpunt.&#13;
De recensent zag in mij een lelijke kapitalist, zelf zag ik mij meer als een analyticus.&#13;
De Pachtwet 1958 en de maatschappij van toen&#13;
Toen ik aantrad, was de Pachtwet 1958 al enkele jaren in werking. Zoals generaals te&#13;
veel schijnen te denken de oorlog van morgen te zullen moeten voeren met de wapens&#13;
en de methoden van gisteren, was deze wet een antwoord op de pijnlijke vragen uit&#13;
de vervlogen tijden van gewetenloos kapitalisme en, recenter, van crisis en oorlog. Zij&#13;
was het product van een wetgever die geloofde in wat later de ‘maakbare samenleving’&#13;
zou worden genoemd. Zij was, met een overheid die deelnam aan de bepaling&#13;
van de inhoud van de overeenkomst, de meest extreme versie van onze sociaal-economische&#13;
wetgeving en trad in werking toen de wederopbouw van infrastructuur en&#13;
samenleving na de oorlog was voltooid. Trouwens, reeds in mijn Gymnasiumjaren&#13;
was de grimmigheid van de naoorlogse jaren verdwenen, al kwam zij in mijn leven als&#13;
dienstplichtig soldaat nog even terug. Mijn studie begon in 1958, samen met de&#13;
Pachtwet. Het was een opgewekte tijd, op de universiteit, in het verenigingsleven,&#13;
maar ook daarbuiten, in de maatschappij als geheel. Sommigen bezochten weer andere&#13;
Europese landen. In 1964 was de sfeer reeds uitbundig, met een impuls van consumentisme,&#13;
een tekort op de arbeidsmarkt en een oplopende inflatie. De boer van toen,&#13;
ook de boer die aan een ander in eigendom toebehorende grond gebruikte, beantwoordde&#13;
niet meer aan het beeld dat niet alleen de vooroorlogse, maar ook de naoorlogse&#13;
politici voor ogen stond.&#13;
De pachtdruk&#13;
Het zijn voornamelijk het lage rendement voor de verpachter, de onvoorspelbaarheid&#13;
van de duur van de overeenkomst of, erger en door de indeplaatsstelling, bijna de&#13;
zekerheid van een pacht die de eerste verpachter overleeft, die de zo geheten pachtdruk&#13;
veroorzaken. Die pachtdruk is enerzijds te zien als de waardevermindering als&#13;
gevolg van de reguliere verpachting, anderzijds als de waarde van het pachtrecht voor&#13;
de pachter, zoals hij die kan realiseren door gebruik te maken van zijn voorkeursrecht&#13;
en vervolgens het voormalige pachtobject te vervreemden. Ten overvloede, hopelijk,&#13;
merk ik op dat het hier gaat om een waarde, niet om een prijs. Immers, het pachtrecht&#13;
is geen handelswaar, zoals een zakelijk recht.&#13;
Het lage rendement van de verpachter&#13;
Zojuist, in 1963, was een einde gekomen aan tien jaar prijsbeheersing met betrekking&#13;
tot landbouwgronden en liet de vrije markt zien hoe beheerst die inderdaad geweest&#13;
was. De pachtprijsbeheersing bleef echter in stand zodat van een positief rendement&#13;
van verpachting nauwelijks meer sprake was. De denkers over geleide economie sloten&#13;
de ogen voor de mogelijkheid dat een economie zich niet laat leiden. Natuurlijk,&#13;
letterlijk natuurlijk, betaalden vele pachters zwarte aanvullingen op hun officiële tegenprestatie&#13;
en kwam het door de beruchte sociale controle nooit tot een actie uit onverschuldigde betaling. Kwam aan een pachtovereenkomst een einde, dan leek dat de exverpachter&#13;
een geschenk uit de hemel. De pachter, op zijn beurt, zag zich genoodzaakt&#13;
in voorkomend geval gebruik te maken van zijn voorkeursrecht. Zo werd aan&#13;
twee kanten afbreuk gedaan aan het pachtareaal. In 35 jaar nam dit af van 52 tot&#13;
minder dan dertig procent van het landbouwareaal. Daartegenover staat dan de toeneming&#13;
van de oppervlakte in eigendom van de gebruiker. Intussen is erfpacht aan&#13;
betekenis gaan winnen. Overtreft de looptijd de duur van 25 jaar (art. 59 Pw), dan&#13;
steken de in vrijheid tot stand gekomen erfpachtvoorwaarden, zeker voor de blote&#13;
eigenaar, gunstig af bij de inhoud van de Pachtwet.&#13;
Nog erger dan speculatiewinst&#13;
De verpachter moest niet zelden met lede ogen toezien hoe de pachter door middel&#13;
van het voorkeursrecht een geweldige slag sloeg. Hij betaalde de koopprijs voor de&#13;
waarde in verpachte toestand en verkocht kort daarna tegen de marktwaarde. Zo&#13;
behaalde hij een winst van ten minste 100% (hij had immers minder dan 50% van de&#13;
marktwaarde betaald). Dat heet speculatie, maar is nog veel erger, omdat de omvang&#13;
van de winst bij voorbaat vaststaat. De pachtrechters zagen, evenals de wetgever, het&#13;
wettelijk voorkeursrecht dan wel als middel voor de pachter om als eigenaar van het&#13;
voorheen gepachte het bedrijf voort te zetten, maar voelden geen enkel bezwaar tegen&#13;
deze, mogelijk toch ongerechtvaardigde, verrijking. Zij zagen zijn voordeel kennelijk&#13;
als de waarde van het pachtrecht en dat terwijl een persoonlijk recht een dergelijke&#13;
waarde niet heeft of althans niet mag hebben. Het is de wetgever die het eerst in 1995&#13;
voor de verpachter mogelijk maakt het voordeel te delen met zijn voormalige pachter&#13;
indien die binnen tien jaar tot vervreemding overgaat.&#13;
Pacht zonder einde&#13;
De wet moet de pachter een vergaande continuïteit bieden. De normale duur van de&#13;
overeenkomst is twaalf jaar voor hoeven, zes jaar voor los land (art. 12). De verlenging&#13;
geschiedt normaliter voor zes jaar, hetzij van rechtswege hetzij via een door de&#13;
pachter geïnitieerd verlengingsgeding. In dat geding trekt de verpachter namelijk&#13;
alleen aan het langste eind, indien de pachter 65 jaar is of wordt (dit sedert 1984), zich&#13;
schuldig maakt aan slecht beheer van het pachtobject of aan slecht gedrag jegens de&#13;
verpachter en indien hij, de verpachter zelf, een niet-agrarische bestemming kan realiseren&#13;
of zelf het verpachte wil exploiteren of dat door een naaste wil laten doen (art. 38a&#13;
t/m 41, zie nog art. 42) en ten slotte, indien hij, buiten deze omschreven scenario’s, op&#13;
een belang kan wijzen dat dat van de pachter overtreft (art. 38). De rechtspraak vermindert&#13;
door interpretaties de kansen van de verpachter. Zo moeten de bedoelde&#13;
wanprestatiegevallen wel erg sprekend zijn en moet de verpachter of zijn naaste om&#13;
kans te maken op eigen gebruik zeer bekwaam en een echte ondernemer zijn en een&#13;
groot economisch voordeel tegemoet kunnen zien. En bij de belangenafweging&#13;
negeert de rechter vrijwel ieder geldelijk belang.&#13;
Verpachters moeten zich ook vaak ongerust maken over de grote kans op indeplaatsstelling&#13;
(art. 49 en 54, c.q. via medepacht, art. 49a). Stelt de pachter een naaste verwant&#13;
uit een door de wetgever benoemde groep c.q. zijn medepachter als opvolger voor&#13;
respectievelijk treden dezen na zijn overlijden naar voren, dan concentreert de rechter zich op zijn of hun bekwaamheid. Enerzijds stelt hij dan wel hoge eisen, anderzijds is&#13;
hij bereid rekening te houden met assistentie van anderen, met name van de ex-pachter.&#13;
De wet draagt de rechter op naar billijkheid te beslissen, dus de belangen van de&#13;
verpachter mee te wegen, maar nog vrijwel altijd overweegt hij dat, anders dan in het&#13;
verlengingsgeding, de billijkheid een reikwijdte heeft die de bekwaamheidstoetsing&#13;
niet te buiten gaat. Ik heb hier altijd tegen geschreven. Meersma en Commijs1 denken&#13;
dat, wanneer arresten van het Pachthof cassabel zouden worden, de Hoge Raad een&#13;
einde zou maken aan deze interpretatie. Ik verzet mij er ook tegen dat in de landbouw&#13;
bekwame erfgenamen van de pachter die echter niet behoren tot de door de&#13;
wetgever aangewezen kring, grote kans maken tegen de verpachter die tijdig een vordering&#13;
tot ontbinding van de pachtovereenkomst instelt. Ik zou willen dat de bepaling&#13;
dat door de dood van de pachter de overeenkomst niet tenietgaat en waardoor&#13;
zijn erfgenamen medepachters worden, in de eerste plaats wordt gezien als voorwaarde&#13;
voor de instelling van de vordering tot indeplaatsstelling door de personen uit de&#13;
door de wetgever benoemde kring. Veel zou reeds gewonnen zijn als de rechtspraak&#13;
een veel consequenter onderscheid zou maken tussen de leden van de aangewezen&#13;
groep en de erfgenamen daarbuiten.&#13;
Botsende rechtsopvattingen&#13;
Sinds 1984 kan, kort samengevat, de verpachter de verlenging van de overeenkomst&#13;
voorkomen door in het geding bezwaar te maken wegens de door de pachter bereikte&#13;
of te bereiken leeftijd van 65 jaar, kan hij de indeplaatsstelling van een voorgestelde&#13;
pachter van die leeftijd verijdelen en heeft die oudere pachter geen voorkeursrecht&#13;
meer. Ik herinner mij heel goed de discussie over dit onderwerp in de Tweede Kamer,&#13;
waar Tazelaar (PvdA) heftig protesteerde tegen de bevoordeling van de eigenaar van&#13;
landbouwgrond boven de pachter. Een boer die eigen land exploiteerde, zou dat kunnen&#13;
doen zo lang hij wilde en een pachter zou genoodzaakt zijn met pensioen te gaan.&#13;
Dit parlementslid gaf daarmee blijk een ideologie aan te hangen die weinig op heeft&#13;
met het eigendomsrecht. Kennelijk stond hij op het standpunt dat, wanneer een eigenaar&#13;
van een onroerende zaak, in ieder geval van een dergelijke zaak met een landbouwkundige&#13;
bestemming, de gebruiksfunctie uit handen geeft, hij daarmee een zeer&#13;
vergaande beschikkingsdaad heeft verricht. Een recht op terugkeer van het gebruiksrecht&#13;
zou hij niet mogen hebben. Zijn of waren sommigen de eigenaar-belegger niet&#13;
goed gezind, Tazelaar wilde qua duur zelfs geen verschil zien tussen het recht van een&#13;
gebruiker-pachter en een gebruiker-eigenaar. Aan het begin van de twintigste eeuw&#13;
werd de discussie juist van de andere kant gevoerd en waren ook sympathisanten van&#13;
de pachter huiverig voor wat in die tijd uitholling van het eigendomsrecht heette. Het&#13;
eigendomsrecht, na de Franse Revolutie (1789) nog droit inviolable et sacré, had in&#13;
het publiekrecht reeds vele veren gelaten, denk aan onteigening, veiligheidswetgeving&#13;
en ruimtelijke ordening (later is daar nog het milieurecht bij gekomen). De Pachtwetgever&#13;
bracht een privaatrechtelijke uitholling die we niet kennen bij de zakelijke&#13;
gebruiksrechten. Daar immers wordt de maximale duur contractueel bepaald en zou&#13;
het de eigenaar zijn die zelf zijn recht, om het zo te zeggen, uitholt, waartegenover&#13;
dan weer een hogere prijs staat. Van maakbare samenleving naar realisme&#13;
Tientallen jaren is de pachtprijs bepaald aan de hand van pachtnormen die eens in de&#13;
drie jaren werden aangepast. Er was een indeling in grondsoorten en op de prijs per&#13;
hectare daarvoor werd een toeslag toegepast voor een structuur van meer dan gemiddelde&#13;
kwaliteit (externe productieomstandigheden) respectievelijk een aftrekpost&#13;
voor een inferieure structuur. En tot 1995 verloor de verpachter vaak een jaar omdat&#13;
via de grondkamer de nieuwe normen in de pachtovereenkomst verwerkt moesten&#13;
worden. Als zeer positief is daarentegen te zien de opneming in de normen sinds 1977&#13;
van de mogelijkheid van een grote investering door de pachter die door de verpachter&#13;
wordt gefinancierd. Partijen bereiken overeenstemming, de verpachter belegt “verder”&#13;
in zijn hoeve en behaalt een rendement dat in de buurt komt van een echt marktrendement.&#13;
De ommekeer komt in 1995. Marktwerking en liberalisering zijn de toverwoorden,&#13;
maar in de landbouw en in het bijzonder in de pacht moet men voorzichtig zijn.&#13;
Zo komt er als belangrijkste wetgevingsproduct een eenmalige pacht voor ten hoogste&#13;
twaalf jaar met onder andere een vrij door partijen te bepalen pachtprijs. Er is veel&#13;
geliberaliseerd, maar ook veel niet en een belangrijk deel van de liberalisaties zou bij&#13;
nader inzien ongedaan kunnen worden gemaakt (art. 70f, lid 10). Althans, zo dachten&#13;
sommigen en ook de wetgever. De ontwikkeling lijkt op die in de nadagen van de&#13;
Sovjet Unie. Gorbatsjov speculeerde op hetgeen een volgende fase zou kunnen zijn&#13;
en die had zich dan inmiddels voltrokken of deed dat in de komende uren. De eenmalige&#13;
pacht beslaat al meer dan 23% van het totale pachtareaal en er is maar één in&#13;
de Pr groen gepubliceerde uitspraak waarin een rechtsvraag over deze pachtvorm&#13;
wordt behandeld. Het kan bijna niet anders dan dat ruimschoots voordat de twaalf&#13;
jaar van de eerste eenmalige overeenkomsten zijn verstreken, de eenmaligheid naar de&#13;
geschiedenis is verwezen.&#13;
Na mijn pachterspensionering&#13;
Ik ga nu, evenals de pachter aan het einde van het pachtjaar waarin hij de leeftijd van&#13;
65 jaar heeft bereikt (art. 45, lid 3), met pensioen. Evenals hij heb ik nog wel een toekomst,&#13;
bijvoorbeeld als schrijver over onderwerpen van agrarisch recht. Maar ook de&#13;
pacht heeft een toekomst waarvan thans reeds de contouren zich aftekenen.&#13;
In 2000 verscheen het rapport van de Commissie Pachtbeleid (Leemhuis). In dit&#13;
tijdschrift werd het niet met enthousiasme ontvangen, maar gezegd moet worden dat&#13;
de commissie er blijk van gaf in te zien dat een gezonde toekomst voor de pacht niet&#13;
mogelijk is met mineure aanpassingen van de huidige wet. Ik heb de indruk gekregen&#13;
dat het rapport en “onze” reacties daarop tezamen een belangrijke rechtsvormende&#13;
betekenis hebben. In het kabinetsstandpunt, dat toevallig dezelfde datum draagt als&#13;
de verwoesting van het World Trade Center en van een belangrijk deel van het Pentagon,&#13;
wordt een onderscheid gemaakt tussen een vrije markt-pacht (losse pacht) en een&#13;
beschermd pachtrecht (bedrijfspacht). Dat laatste zou ongeveer een kwart van het&#13;
pachtareaal beslaan, waar de boer voor de exploitatie van zijn bedrijf sterk afhankelijk&#13;
is van het voortbestaan van het pachtrecht met betrekking tot land met gebouwen&#13;
dan wel tot een bepaalde oppervlakte en dus, zo gezegd, de grondslag van zijn maatschappelijk&#13;
bestaan (vgl. art. 41, lid 2, onder b) mede in dat pachtrecht vindt. Bedrijfspacht&#13;
De bedrijfspacht, immers met betrekking tot grond en gebouwen, lijkt sterk op de&#13;
huidige pacht van hoeven. De eerste periode bedraagt twaalf jaar, de volgende perioden&#13;
bedragen telkens zes jaar. In een verlengingsgeding gelden dezelfde voor de rechter&#13;
verplichte afwijzingsgronden als die van de huidige wet. De, althans kwalitatieve,&#13;
hoofdregel dat de rechter naar billijkheid beslist (art. 38) wordt vervangen door een&#13;
restgroep waarin redelijkheid en billijkheid de niet-verlenging vergen. Dit is nauwelijks&#13;
een verschil, maar een gevolg van de beoogde opneming van het pachtrecht in&#13;
het BW.&#13;
Een belangrijk bestanddeel van de pachtdruk, de mogelijkheid van indeplaatsstelling&#13;
en van aanmerking van een naaste van de pachter als medepachter tegen de wil&#13;
van de verpachter, zal ophouden te bestaan. Uiteraard kan de verpachter met de door&#13;
de pachter beoogde bedrijfsopvolger een nieuwe pachtovereenkomst sluiten, maar dat&#13;
veronderstelt zijn vrije wil daartoe. Die overeenkomst onderscheidt zich ook van&#13;
contractuele indeplaatsstelling, omdat zij nieuw is, anders gezegd omdat zij eerst kan&#13;
ingaan als de oude overeenkomst niet meer bestaat. Haar inhoud is ook niet noodzakelijkerwijs&#13;
dezelfde.&#13;
Het voorkeursrecht blijft bestaan. De procedure zal waarschijnlijk worden gedicteerd&#13;
door de maatstaven van redelijkheid en billijkheid. Ik denk hierbij aan de rechtspraak&#13;
over de verhouding van partijen in de precontractuele fase. Grondkamers zullen er&#13;
niet meer zijn en het kabinet stelt zich een rol van de kantonrechter voor bij eventuele&#13;
taxaties.&#13;
Geen pachtoverheid meer&#13;
Thans is er een aparte Pachtwet, zijn er pachtkamers en grondkamers. In de toekomst&#13;
is er geen status aparte van de pacht.&#13;
De pachtovereenkomst wordt een bijzondere overeenkomst in het BW. Zij zal&#13;
daarin een titel kunnen delen met de huur en voor het overige kunnen aansluiten na&#13;
de huur van bedrijfsruimte. Zo stel ik mij het althans voor.&#13;
De kantonrechter zal alleen spreken in pachtzaken, dus niet als voorzitter van een&#13;
driehoofdige kamer. Het hoger beroep zal behandeld blijven worden door de pachtkamer&#13;
van Hof Arnhem. Het lijkt mij logisch dat haar uitspraken cassabel zullen zijn.&#13;
Daarmee zou immers enerzijds de apartheid opgeheven zijn en anderzijds hetzelfde&#13;
procesrechtelijke regime gelden als met betrekking tot de huur, met dat verschil dat&#13;
huurzaken in hoger beroep worden behandeld bij een van de negentien rechtbanken.&#13;
De grondkamers zullen verdwijnen en hun taken zullen of niet meer bestaan of&#13;
door de kantonrechter worden behartigd.&#13;
TERUGBLIK IN DANKBAARHEID&#13;
Inmiddels is het drie weken na MIJN DAG. Kort daarna hebben wij het land verlaten&#13;
om in een nog veel kouder (berggebied in het) Zuiden te recupereren. Wij, Margaretha&#13;
en ik, hebben veel teruggeblikt op die dag, geanalyseerd en gecommentarieerd en dat&#13;
doen wij nu nog. Mijn toenmalige thuishaven, Geodesie, heeft mij een naar universitaire maatstaven&#13;
groots afscheid bezorgd. Er was de wetenschappelijke middag, een ontspannen en&#13;
goed verzorgde receptie en ten slotte een diner met twintig personen in een prestigieus&#13;
zaaltje. Voor ons was de dag eerst om drie uur des nachts voorbij, even afgezien&#13;
van de herinnering eraan.&#13;
Drie voordrachten waren van vrienden. Snijders en Bruil zijn, van mij uit gezien,&#13;
jonge vrienden. De Haan is een oude vriend, sterker nog, inmiddels ongeveer mijn&#13;
oudste vriend. Naast elkaar en met elkaar hebben wij 25 jaar gewerkt. Van hem heb ik&#13;
geleerd, zij het niet alles dat hij mij wilde leren. Belangrijke lessen betreffen verificatie,&#13;
bronvermelding, discussie met andere insiders en, in mijn geval misschien extra&#13;
belangrijk, niet te gauw tevreden met zichzelf zijn. Voor mij was hij de grootste verrassing&#13;
van de dag. Vroeg van huis, een slechte ervaring met de loop der treinen en&#13;
veel voorbereidend werk. Hij zou volstaan kunnen hebben met te vertrouwen op zijn&#13;
geheugen en routine. Hij heeft echter een berg nieuw materiaal doorgeploegd en is&#13;
vervolgens dus met iets nieuws gekomen.</content><legacyfootnotes>1. Agr.r. 2000, blz. 294-301.&#13;
</legacyfootnotes><footnotes><footnote/></footnotes><auteurs>mr. D.L. Rodrigues Lopes</auteurs><published>2002-02-11 00:00:00</published><modified>2002-02-11 00:00:00</modified><editiondate>2002-02-11</editiondate><htmlpath>https://denhollander.info/artikel/5586</htmlpath></article>
</articles></edition>