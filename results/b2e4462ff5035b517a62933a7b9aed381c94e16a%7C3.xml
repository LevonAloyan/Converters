<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1994</searchword><id>6046</id><udhid>UDH:TvAR/6046</udhid><titel>Het Besluit akkerbouwbedrijven Wet milieubeheer</titel><searchwords><searchword>TvAR 6/1994</searchword><searchword>UDH:TvAR/6046</searchword></searchwords><attachments><attachment><name>1994_nr 6_Artikel_Bomhof.pdf</name><extention>pdf</extention><url>https://denhollander.info/download/5855/ci</url></attachment></attachments><inleiding>1. INLEIDING&#13;
Sinds 1 april 1994 bestaat voor akker- en tuinbouwbedrijven met open grondteelt de mogelijkheid&#13;
om vrijstelling te krijgen van de vergunningplicht van de Wet milieubeheer.&#13;
Het besluit kent daarvoor een aantal entree-eisen, waaraan moet worden voldaan (zie hierna&#13;
onder 2). De bedrijfstakken die vallen onder dit besluit zijn onder andere: de akkerbouwbedrijven,&#13;
fruitteeltbedrijven, vollegrondgroentenbedrijven, bloembollenteeltbedrijven,&#13;
boomteeltbedrij ven, vaste plantenteelt en de snijbloementeelt in de open grond. Naar&#13;
schatting zullen circa 25 000 bedrijven geen milieuvergunning meer nodig hebben.&#13;
Het vrijstellingsbesluit is lang onderweg geweest. Een eerste concept werd in 1988 uitgebracht&#13;
(Stcrt. 26 augustus 1988, nr. 165) en pas aan het begin van 1994 verscheen de&#13;
definitieve versie in het Staatsblad (4 februari 1994, nr. 107). Door het trage rijksbeleid&#13;
kwam het besluit voor veel akkerbouwers te laat (hadden inmiddels al een vergunning) en&#13;
bleven andere agrariërs te lang verstoken van goede milieuvoorzieningen, omdat gemeenten&#13;
hebben gewacht met het eisen van een vergunning.&#13;
Een aantal bedrijven profiteert daardoor maar kort van de verleende vergunning (vervalt&#13;
per 1 april 1995). Daarnaast hebben de vergunninghouders nog een nadeel, omdat er&#13;
voor hen geen soepele overgangstermijnen gelden (bijv. realisering voorzieningen&#13;
schrob/spoelwater en mestplaat) of een strengere normstelling van toepassing kan zijn&#13;
(bijv. geluid).&#13;
Het definitieve besluit wijkt op een aantal punten af van het eerder gepubliceerde concept.&#13;
Soms zijn de mogelijkheden beperkter (bijv. minder rundvee en mestvarkeneenheden);&#13;
soms wordt er in de eindversie extra ruimte geboden voor de bedrijfsvoering met de&#13;
bedoeling om zoveel mogelijk akkerbouwbedrijven onder het vrijstellingsbesluit te brengen.&#13;
Dat laatste zien we onder meer bij de nevenactiviteit glastuinbouw (opstanden tot&#13;
1000 m2 toegestaan), de ligging in waterwingebieden (leidt nooit tot de vergunningplicht)&#13;
en de aanwijzing van beschermenswaardige landschapselementen in verband met de verzuring&#13;
(alleen aanvullend op de rijksregelgeving).&#13;
Door het ruime regiem zullen de meeste akkerbouwbedrijven geen vergunning meer&#13;
nodig hebben en wanneer er sprake is van een gemengd bedrijf zal er soms een ander besluit&#13;
van toepassing zijn (bijv. besluit melkrund veehouderij en Wet milieubeheer). De bedrijven&#13;
die toch vergunningplichtig blijven, zijn de niet-reguliere akkerbouwbedrijven&#13;
(afwijkend qua doorsnee-bedrijfsvoering) en de gemengde bedrijven die zich niet uitsluitend&#13;
of in hoofdzaak bezig houden met de akker- of tuinbouw in de open lucht (bijv. loonwerkers,&#13;
intensieve veehouderijen, glastuinbouw).&#13;
Voor tuinbouwbedrijven met bedekte teelt komt er in 1995 een vrijstellingsbesluit (zie&#13;
het concept; Stcrt. 23 december 1993, nr. 247). Daardoor blijft die categorie voorlopig nog vergunningplichtig of - zoals in het Westland - blijft tot dat moment onder de oude&#13;
glastuinbouwverordening van de Hinderwet vallen (overgangsrecht Wet milieubeheer).</inleiding><content>2. ENTREE-EISEN&#13;
Akkerbouwbedrijven vallen onder de Wet milieubeheer als ze zich bezighouden met het&#13;
telen, behandelen, verhandelen, opslaan of overslaan van landbouwprodukten (categorie&#13;
9.1 Inrichtingen- en vergunningenbesluit) dan wel als er sprake is van opslag van ontvlambare&#13;
en brandbare vloeistoffen (art. 5.1 Inrichtingen- en vergunningenbesluit). Er is&#13;
dan sprake van een inrichting, die in beginsel vergunningplichtig is. Het besluit akkerbouwbedrijven&#13;
geldt voor de reguliere bedrijven, die zich in hoofdzaak of uitsluitend met&#13;
open grondteelt bezighouden. Hoe het hoofdzaakcriterium in de praktijk moet worden&#13;
vastgesteld, vermeldt het besluit niet altijd even duidelijk (het besluit melkrundvee kent&#13;
hetzelfde manco).&#13;
Voor gemengde bedrijven wordt een ruime veestapel toegestaan, namelijk 15 melkkoeien&#13;
(excl. 70% jongvee) of 15 zoogkoeien (excl. 85% jongvee), 25 mestvarkenseenheden&#13;
(excl. 50 schapen in de aflammerperiode), 50 voedsterkonijnen en 50 geiten. Naast&#13;
de koeien (naar keuze melk- of zoogvee) kunnen alle andere dieren cumulatief worden&#13;
gehouden. Daarnaast is de akkerbouwer vrij om niet-genoemde dieren te houden, die geen&#13;
omrekening kennen in mestvarkeneenheden; althans zolang het maar in hoofdzaak een&#13;
akkerbouwbedrijf blijft.&#13;
In andere gevallen zal men aan de hand van redelijke criteria tot een oordeel moeten&#13;
komen (bijv. verdeling van werk/omzet/inkomen/tijdsinzet over de verschillende werkzaamheden).&#13;
Als voorbeeld kan worden genoemd de akkerbouwer, die ook nog een klein&#13;
deel van het land van anderen bewerkt versus de full-time loonwerker. De eerste valt wel&#13;
onder het besluit; de tweede niet.&#13;
Schema 1. Afstandseisen voor bassins van vóór 1 juni 1992 (dunne mest)&#13;
Voor de opslag van dunne mest geldt het regiem van het besluit mestbassins. Opslagen&#13;
van vóór 1 juni 1987 vallen onder dit besluit als ze aan minimale afstandseisen voldoen&#13;
(zie schema /); zoniet, dan geldt de vergunningplicht voor de gehele inrichting. Silo's die&#13;
na 1 juni 1987 tot stand zijn gebracht, vallen onder het besluit mestbassins Wet milieubeheer.&#13;
Voor de opslag van vaste mest gelden geen entree-eisen, doch alleen voorschriften, zoals&#13;
afstandseisen (zie onder 3) en het aanbrengen van diverse milieuvoorzieningen. Het al of niet voldoen aan die milieuvoorschriften kan geen reden vormen voor de vergunningplicht;&#13;
hoogstens voor het opleggen van een sanctie.&#13;
Inzake de ammoniakdepositie op verzuringgevoelige gebieden is hetzelfde systeem gevolgd&#13;
als voor het besluit melkrundveehouderijen. De bestaande depositie van vóór 1987&#13;
wordt gelegaliseerd, de ruimte tussen 1 januari 1987 en 1 april 1984 is 30 mol en de mogelijkheden&#13;
na 1 april 1994 zijn normaliter niet groter dan 15 mol. Ook ten aanzien van&#13;
bossen, natuurterreinen en landschapselementen wordt dezelfde definiëring en aanwijzing&#13;
gebruikt. Met het inwerkingtreden van de Interimwet Ammoniak en Veehouderij zal het&#13;
besluit op dit punt worden gewijzigd (o.a. de gebiedsaanwijzing).&#13;
Schema 2. Toegestane ammoniakdepositie in mol&#13;
* = bij hervestiging om redenen van algemeen belang (landinrichting, stadsuitbreiding,&#13;
bosaanleg, natuuraanleg) geldt de norm van 30 mol.&#13;
N.B. Wanneer is opgericht of uitgebreid voor 1987 mag een peilmoment in 1986 worden&#13;
gekozen, die het meest representatieve beeld geeft van de veebezetting. De vergunde&#13;
depositie is na driejaar in dezelfde mate verminderd als het aantal dieren is afgenomen&#13;
(art. 27 lid 3 Hinderwet). Na 1 maart 1990 kon dat niet meer automatisch&#13;
plaatsvinden, omdat het verstrijken van de driejaarstermijn dan valt onder de Wet&#13;
milieubeheer en die kent het vervallen van de vergunning niet meer (alleen intrekking&#13;
mogelijk).&#13;
De hinderafstanden zijn uitermate soepel (zie schema 3). Afhankelijk van de vraag of het&#13;
gaat om een bestaand of een nieuw bedrijf, de aard van het agrarisch object (stal, mestbassin)&#13;
en het soort hindergevoelige object (bedrijfswoning, burgerwoning, verblijfsruimte)&#13;
kunnen verschillende afstanden van toepassing zijn. Voor bestaande landbouwschuren is&#13;
die zo kort, dat het nog maar de vraag is of er altijd wel aan de voorschriften van het besluit&#13;
kan worden voldaan (bijv. geluidsnormen).&#13;
Is dat niet het geval, dan is het akkerbouwbedrijf in overtreding en zullen er soms ingrijpende&#13;
maatregelen nodig zijn om alsnog aan de milieu-eisen te kunnen voldoen (bijv.&#13;
verplaatsing ventilatoren). De afstand wordt gemeten vanaf het bedrijfsonderdeel dat het&#13;
dichtst gelegen is bij het externe object. Voorts kent het besluit nog eisen, die te maken hebben met de interne bedrijfsvoering.&#13;
Voorbeelden daarvan zijn maxima voor de opslag van vaste dierlijke mest (600 m3), omvang&#13;
van kassen voor glastuinbouw (1.000 m2), het bewaren van bestrijdingsmiddelen&#13;
(1000 kg; exclusief tijdelijke opslag voor direct gebruik binnen 48 uur), de voorraad diesel-&#13;
en gasolie (ondergronds 10 000 liter; bovengronds 20 000 liter) of petroleum (400 liter),&#13;
een wisselreservoir voor LPG (150 liter), etc.&#13;
Daarnaast worden er bepaalde nevenactiviteiten verboden, zoals onderhoudswerkzaamheden&#13;
en opslag van land- en tuinbouwprodukten ten behoeve van derden, afleveren&#13;
van brandstoffen, het onderzoek naar genetisch gemodificeerde organismen (DNA), gebruik&#13;
van een grote windmolen (rotordiameter van meer dan 2 meter) of assimilatiebelichting&#13;
in de kassen.&#13;
In beide gevallen gaat het om entree-eisen van het besluit en wordt daaraan niet voldaan,&#13;
dan moet er meestal voor het gehele bedrijf een vergunning worden aangevraagd.&#13;
Dat is alleen anders als de overschrijding van een bepaalde entree-eis ('drempel') leidt tot&#13;
de toepassing van een ander uitvoeringsbesluit dat zelfstandig naast het besluit akkerbouw&#13;
kan bestaan (bijv. het besluit opslag propaan of besluit mestbassins).&#13;
Per uitvoeringsbesluit is vermeld of zo'n samenloop al dan niet mogelijk is en vaak&#13;
wordt dat ook in de toelichting van elk vrijstellingsbesluit van de vergunningplicht van de&#13;
Wet milieubeheer uiteengezet.&#13;
Zoals eerder is vermeld, kan een nevenactiviteit een zodanige omvang aannemen, dat&#13;
er geen sprake meer is van het uitsluitend of in hoofdzaak bezigen van een akker- of tuinbouwbedrijf&#13;
'in de open lucht'. In dat geval blijft eveneens de vergunningplicht bestaan&#13;
(bijv. voor een loonwerker of een intensieve veehouderij), tenzij voor de andere bedrijfstak&#13;
in hoofdzaak ook een uitvoeringsbesluit bestaat, waaraan kan worden voldaan (bijv.&#13;
besluit melkrundveehouderijen of het komende besluit glastuinbouw).&#13;
Op dit punt bestaat er dus geen verschil met de situatie dat er niet aan een entree-voorwaarde&#13;
wordt voldaan danwei dat er geen sprake is van een overwegend akker- of tuinbouwbedrijf.&#13;
In beide gevallen zal in beginsel de vergunningplicht blijven bestaan of gaan&#13;
herleven, tenzij er een ander uitvoeringsbesluit is dat de reden voor de vergunningplicht&#13;
opheft. 3. VOORSCHRIFTEN&#13;
Vanwege de grote variatie aan akker- en tuinbouwbedrijven kent het uitvoeringsbesluit&#13;
een ruim pakket van milieuvoorschriften. Voor een doorsnee-bedrijf zal niet alles van toepassing&#13;
zijn, omdat een genoemd bedrijfsonderdeel of activiteit soms niet aanwezig is.&#13;
Wanneer er geen voorschriften zijn gesteld, betekent dat niet altijd een leemte in het milieubeschermingsnivo.&#13;
Soms is de materie elders geregeld en dat leest men in de toelichting&#13;
op het besluit.&#13;
Voorbeelden daarvan zijn het lozingenbesluit bodembescherming, het besluit opslaan&#13;
in ondergrondse tanks, het CFK-besluit (inzake koel- en blusmiddelen) en het besluit&#13;
mestbassins. Het besluit akkerbouwbedrijven is op dit punt zelfs moderner dan het besluit&#13;
melkrundveehouderijen, want de afstemming met de besluiten die mede van toepassing&#13;
zijn, is een stuk beter. Daarom zal het maar sporadisch voorkomen, dat er milieu-voorschriften&#13;
in het besluit akkerbouw-bedrijven of in de mede van toepassing verklaarde besluiten&#13;
ontbreken. Pas als dat het geval is, kan er sprake zijn van een manco die ten nadele&#13;
van het milieu en mogelijk ten voordele van de agrariër kan strekken. Een voorbeeld daarvan&#13;
zijn de wasplaatsen, waarvoor verzuimd is voorschriften op te nemen. Daardoor mag&#13;
een akkerbouwer zijn voertuigen op alle delen van het terrein afspuiten (met stoomcleaner&#13;
of hoge drukspuit) en behoeft hij ook niet te vrezen voor het Lozingenbesluit Wet bodembescherming,&#13;
zolang het niet gaat om het reinigen van voertuigen die zijn gebruikt voor&#13;
het toepassen van bestrijdingsmiddelen (art. 2 Lb).&#13;
Voor de opslag van vaste dierlijke mest, organische meststoffen (compost, zwarte&#13;
grond, zuiveringslib e.d.) en veevoeder gelden bepaalde afstanden tot de woonomgeving.&#13;
In nieuwe situaties zijn geen afwijkingen mogelijk; in bestaande situaties wel als blijkt&#13;
dat de opslagen na de overgangsperiode van drie jaar redelijkerwijs niet kunnen worden&#13;
verplaatst of aangepast. Er gelden dan kortere afstanden en in al die gevallen kan het gemeentebestuur&#13;
zonodig aanvullende eisen stellen (zie schema 4). Het niet voldoen aan de&#13;
afstandseisen levert een overtreding op en nooit - wat ten onrechte nog wel eens gedacht&#13;
wordt - het in stand blijven of herleven van de vergunningplicht.&#13;
De afstands- en inrichtingseisen zijn zoveel mogelijk gelijk aan die van het besluit&#13;
melkrundveehouderijen. Verschillen zien we ten aanzien van de uitvoering van nieuwe&#13;
mestbassins die onder dit besluit vallen (het Bouwbesluit en de Richtlijnen Mestbassins&#13;
1994 zijn van toepassing) en de aanvang van de extra overgangstermijn van drie jaar (1&#13;
april 1994), waardoor de 'bouwboeren' bijna driejaar langer de tijd hebben als de rundveeboeren&#13;
(driejaarstermijn begon voor hen te lopen vanaf 1 augustus 1991). De overige&#13;
voorschriften kunnen worden beschouwd als gangbare milieueisen, die momenteel aan&#13;
akkerbouwbedrijven worden gesteld. Boeren met een toereikende vergunning moeten over&#13;
het algemeen aan dezelfde regels voldoen. Het gaat om eisen inzake bestrijdingsmiddelen&#13;
en kunstmeststoffen, onderhoudswerkplaats voor eigen voertuigen, gebruik van&#13;
gasflessen, omgaan met afvalstoffen, cv.-installatie, opslag van brandstoffen, gebruik van&#13;
vorkheftrucks, noodstroomvoorzieningen, bodembescherming en voorkomen van&#13;
geluidhinder. Soms zijn er echter onbegrijpelijke verschillen, zoals de electrische pomp&#13;
voor het afleveren van motorbrandstoffen die buiten moet staan (staat op aanraden van de&#13;
oliemaatschappijen meestal binnen), een ventilatie op de buitenlucht van de bewaarplaats&#13;
voor bestrijdingsmiddelen (verhindert het vorstvrij bewaren) en het al eerder genoemde&#13;
gemis aan voorschriften voor de wasplaats. Voorts verklaart het besluit voor de bovengrondse opslag van brandstoffen een richtlijn van toepassing (CPR 9-6), die op dit&#13;
moment alleen nog in concept bestaat. Daardoor kan het besluit zonder zelf veranderd behoeven&#13;
te worden nog de nodige wijzigingen ondergaan.&#13;
Schema 4. Afstandseisen voor de opslag van vaste meststoffen en veevoer&#13;
= het besluit kent daarvoor geen afstandseis.&#13;
= niet afgedekte mestbassins, die te dicht liggen bij agrarische bedrijfswoningen&#13;
(&lt; 100 meter), gevoelige objecten of woningen van een derde (&lt; 200 meter) of de&#13;
bebouwde kom (&lt; 350 meter) mogen uitsluitend op of nabij de bodem van het bassin&#13;
worden gevuld.&#13;
= voor het bewaren/composteren van plantaardige afvalstoffen, gelden dezelfde eisen&#13;
met als bijzonderheid een afstandseis van minimaal 5 tot de sloot of de erfscheiding.&#13;
Het uitvoeringsbesluit is soms niet compleet, want voor bepaalde milieu-eisen wordt in&#13;
de toelichting verwezen naar andere regelingen, zoals het Besluit emissie-eisen stookinstallaties&#13;
(BEES), Besluit opslaan in ondergrondse tanks (BOOT), CFK-besluit terzake&#13;
van koel- en blusmiddelen (vervanging 'harde' halogenen en chloorfluorkoolstofverbindingen),&#13;
Bouwbesluit van de Woningwet (eisen inzake constructieve- en brandveiligheid&#13;
voor bedrijfsgebouwen). In de brochure 'Milieuregels nieuwe stijl', die medio maart 1994&#13;
tezamen met het meldingsformulier in de agrarische vakbladen van Misset is meegezonden,&#13;
worden de belangrijkste milieu-eisen helder en beknopt op een rijtje gezet.&#13;
De geluidsnormen zijn - evenals voor het besluit melkrundveehouderijen - betrekkelijk&#13;
soepel. De etmaalwaarde voor de dagperiode begint al om 6.00 uur (zowel Leq als&#13;
Lmax) en in die tijd wordt het lawaai van het laden en lossen buiten beschouwing gelaten.&#13;
Naarmate het achtergrondgeluidniveau hoger is, kunnen ook de 'equivalente geluidsnormen'&#13;
toenemen (+ 5 dBA). Voor bestaande situaties wordt er nog eens een toeslag gegeven&#13;
van 5 dBA (tenzij op grond van een bestaande vergunning minder is vergund). Zoals&#13;
eerder al is opgemerkt (zie onder 2), is het nog maar de vraag of alle akkerbouwbedrijven&#13;
in de lintbebouwing, bebouwde kom of nabij incidentele burgerwoningen met dit geluidsregiem&#13;
uit de voeten kunnen. In diverse gevallen zou de ligging van de schuur voor de opslag&#13;
van landbouwprodukten wel eens een 'bottle-neck' kunnen zijn om aan de&#13;
geluidseisen te voldoen.&#13;
Daarnaast betekenen de geluidswaarden een vrij hoge geluidsbelasting in het vaak stille&#13;
landschap. Ondanks de milde normstelling zal het menigeen niet zijn ontgaan dat veel&#13;
agrarische bedrijven niet voldoen aan de geluidseisen op of - bij aanwezigheid van hindergevoelige&#13;
objecten - binnen de voorgeschreven afstand van 50 meter van de inrichting.&#13;
Dat is niet alleen onwil, maar dat ligt vaak ook aan het zeer lage achtergrondgeluidniveau, waardoor gebiedseigen geluiden al snel hoorbaar worden. Door de objectivering van de&#13;
geluidsnormering wordt dit als hinderlijk aangemerkt, doch qua beleving behoeft dat zeker&#13;
niet altijd het geval te zijn (een ander sprekend voorbeeld is het 'lawaai' van poldergemalen).&#13;
4. MELDINGEN EN OVERGANGSRECHT&#13;
Voor bedrijven, die onder het besluit akkerbouwbedrijven vallen, is de vergunningplicht&#13;
vervangen door een meldingsplicht. Een melding moet worden gedaan voor bestaande en&#13;
nieuwe situaties, tenzij er al eerder een vergunning is verleend. In het laatste geval is het&#13;
bedrijf al bekend bij de gemeente en beschikt die reeds over de benodigde milieugegevens.&#13;
Elke melding wordt gedaan aan het gemeentebestuur met een afschrift aan de Inspecteur&#13;
voor de milieuhygiëne van het ministerie van VROM (vaak verzorgt de&#13;
gemeente dat). Op grond van de Wet milieubeheer is ook nog een publikatie in de&#13;
nieuwsmedia nodig (art. 8.41 lid 4 Wmb) zonder dat de boer daar overigens leges voor&#13;
behoeft te betalen.&#13;
Het tijdstip, waarop moet worden gemeld, kan verschillen. In bestaande situaties zonder&#13;
vergunning moet uiterlijk 26 weken na het inwerking treden van het besluit een melding&#13;
worden gedaan (dus voor 1 oktober 1994). In nieuwe situaties, waaronder wordt&#13;
verstaan het oprichten, uitbreiden of wijzigen van het akkerbouwbedrijf), moet er vier weken&#13;
van te voren worden gemeld. Bij verandering van een inrichting met een vergunning&#13;
of waarvoor al eerder is gemeld, behoeven alleen de wijzigingen te worden opgegeven.&#13;
Als de beoogde nieuwe situatie niet volgens planning kan worden gerealiseerd, behoeft&#13;
er geen nieuwe melding te worden gedaan. Het vooraf doorgeven van de nieuwe realiseringsdatum&#13;
is dan voldoende (de toelichting spreekt over een termijn van een week).&#13;
Schema 5. Meldingen op grond van het besluit akkerbouwbedrijven&#13;
* = alleen voor wat betreft de niet eerder gemelde veranderingen.&#13;
De termijnen van het besluit zijn aangepast aan de terminologie van de Algemene wet bestuursrecht&#13;
(rekent in weken), wat per abuis niet is gebeurd in de toelichting van het besluit&#13;
(gaat nog uit van maanden). Voor een melding bestaat een speciaal formulier, dat via&#13;
de vakbladen van uitgeverij Misset aan alle agrariërs is toegezonden en voor de minder&#13;
leesgierigen bij het gemeentehuis verkrijgbaar is. Uit dat formulier valt simpel op te maken&#13;
(ja/nee-vragen) of men onder het besluit valt en welke bijkomende gegevens naast de&#13;
melding moeten worden verstrekt (eenvoudig te vervaardigen plattegrond met daarop aangegeven de meest relevante milieugegevens). Wel moet men de tekst van het besluit er&#13;
soms bij pakken, want het meldingsformulier is niet altijd even zorgvuldig opgesteld&#13;
(bijv. inzake bewaren van produkten die niet op het eigen bedrijf worden toegepast) en&#13;
soms geeft het formulier een uitleg die het besluit niet kent (bijv. tijdelijke opslag van bestrijdingsmiddelen&#13;
voor eigen gebruik mag maximaal 48 uur duren).&#13;
Hoe moet worden gehandeld als een melding niet compleet is, zegt het besluit niet. In&#13;
de praktijk wordt dat meestal in overleg tussen boer en gemeente opgelost. Soms worden&#13;
meldingen door de gemeente aangevuld of gecorrigeerd als een bedrijfsbezoek heeft&#13;
plaatsgevonden. Het niet (tijdig) melden heeft geen invloed op de vergunningplicht, omdat&#13;
het 'slechts' om een administratieve verplichting gaat en niet om een entree-eis. Wel&#13;
kan het achterwege blijven van een melding voor het gemeentebestuur aanleiding zijn om&#13;
een sanctie op te leggen (bijv. dwangsom). In de praktijk loopt dat meestal niet zo'n vaart,&#13;
omdat veelal de voorkeur wordt gegeven aan een oplossing in minnelijk overleg.&#13;
Het overgangsrecht bestaat uit een termijn van één jaar, die bestaande bedrijven wordt&#13;
gegund om aan de voorschriften te voldoen. Daarnaast is er voor het aanbrengen van een&#13;
aantal milieuvoorzieningen nog een specifieke overgangstermijn van drie jaar (o.a. situering&#13;
opslag mest/meststoffen/kuilvoer/plantaardige afvalstoffen; afvoer agrarisch afvalwater),&#13;
Dit overgangsregiem geldt alleen door akker- en tuinbouwbedrijven zonder&#13;
vergunning of met een ontoereikende vergunning, waarin deze verplichtingen niet waren&#13;
opgenomen. Dat is ook logisch, want anders zou het besluit een premie stellen op het nietnaleven&#13;
van een bestaande vergunning, die de boer al eerder verplichtte om deze voorzieningen&#13;
te treffen.&#13;
De vergunningplicht blijft gedurende het overgangsjaar van kracht en strikt genomen&#13;
houdt dat in dat bestaande bedrijven zonder vergunning voor dat jaar nog een vergunning&#13;
zouden moeten aanvragen. In de praktijk gebeurt dat meestal niet en ook de rechter is op&#13;
dit punt gelukkig een andere mening toegedaan dan de weinig pragmatische wetgever (zie&#13;
o.a. Vz.AGvB 1-2-1991, nr. G05.90.1160/BZ.3053.91 Winschoten). Daardoor blijft de&#13;
vergunningloze situatie vaak voortbestaan tot het einde van het overgangsjaar, waarop&#13;
van rechtswege alle bestaande vergunningen vervallen. Zou de vergunningplicht nadien&#13;
weer gaan herleven (bijv. door een wijziging van de bedrijfsvoering of oprukkende woonbebouwing),&#13;
dan zal weer een nieuwe vergunning moeten worden aangevraagd met alle&#13;
kosten van dien voor de akkerbouwer (zie AGvB 4-12-1992, nr. G05.91.1307 Zeeland).&#13;
De naweeën van de vergunning kunnen echter nog lang blijven bestaan, want het besluit&#13;
bepaalt soms dat een strenger vergunningenregiem boven dat van het besluit gaat, ook al&#13;
is de vergunning zelf al vervallen. Hiervoor bleek dat al bij de zgn. driejaarstermijn en elders&#13;
komen we dat ook tegen (bijv. inzake geluidsnormen en voorgeschreven akoestische&#13;
voorzieningen).&#13;
De vraag is echter of alle gemeenten deze erfenis van de vergunningplicht stringent&#13;
zullen handhaven, want om een boer die zijn vergunning niet heeft nageleefd daartoe alsnog&#13;
te dwingen onder het soepeler regiem van het akkerbouwbesluit, zal niet voor elke&#13;
bestuurder een vanzelfsprekende zaak zijn.</content><legacyfootnotes/><footnotes><footnote/></footnotes><auteurs>Mr. L. Bomhof</auteurs><published>1994-06-01 00:00:00</published><modified>1993-11-22 00:00:00</modified><editiondate>1994-06-01</editiondate><htmlpath>https://denhollander.info/artikel/6046</htmlpath></article>
</articles></edition>