<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2011</searchword><id>9530</id><udhid>UDH:TvAR/9530</udhid><titel>Kroniek onteigening 2010</titel><searchwords><searchword>TvAR 9/2011</searchword><searchword>UDH:TvAR/9530</searchword></searchwords><attachments><attachment><name>TvAR2011_09_03_Kroniek.pdf</name><extention>pdf</extention><url>https://denhollander.info/download/8311/ci</url></attachment></attachments><inleiding>1. Inleiding&#13;
Vorig jaar werd in dit tijdschrift aandacht besteed aan de meest belangwekkende Koninklijke Besluiten tot (goedkeu­ring van) onteigening van 2009.1 Ook in 2010 zijn de nodige Koninklijke Besluiten verschenen die het bespreken waard zijn. Deze zullen hierna de revue passeren. Bij een bespre­king van de ontwikkelingen binnen de administratieve ont­eigeningsprocedure kunnen vanzelfsprekend ook de wijzi­gingen die de Onteigeningswet in 2010 heeft ondergaan niet onbelicht blijven.&#13;
</inleiding><content>2. Wijzigingen Onteigeningswet&#13;
Aan het slot van het eerste deel van mijn kroniek van vo­rig jaar verwees ik naar de op dat moment op handen zijn­de wijzigingen in het onteigeningsrecht. Met de inwerking­treding van de Crisis- en herstelwet2 (hierna: Chw) op 31 maart 2010 zijn deze wijzigingen werkelijkheid geworden.3 Doel van de Chw is dat ruimtelijke projecten sneller kunnen worden uitgevoerd en voorziet de Chw in dat kader in zo­wel tijdelijke als permanente maatregelen die zouden moe­ten leiden tot kortere procedures. De wijzigingen die de Ont­eigeningswet (hierna: Ow) met de inwerkingtreding van de Chw heeft ondergaan, hebben een definitief karakter.&#13;
Een van de meest in het oog springende wijzigingen is dat onteigeningen op grond van Titel IV Ow niet langer tot stand komen op basis van een door de Kroon goed te keu­ren besluit van de rechtspersoon die de gronden in eigen­dom wenst te verkrijgen. Voortaan wijst de Kroon ook bij bestemmingsplanonteigeningen zelf gronden ter onteigening aan op verzoek van de rechtspersoon die de gronden nodig heeft. Daarmee is de administratieve onteigeningsprocedure van Titel IV Ow nu gelijk aan de procedures van Titel II tot en met IIc Ow. De uniforme openbare voorbereidingsproce­dure is op het ‘verzoekbesluit’ niet van toepassing. De ver­zoekende instantie behoeft dus niet eerst een ontwerp van het verzoekbesluit ter inzage te leggen. Overigens was dit onder het oude recht ook niet altijd vereist. In geval van toe­passing van art. 3.4 Wro (urgente planverwezenlijking) kon terinzagelegging van een ontwerpbesluit immers ook vóór 31 maart 2010 al achterwege worden gelaten.&#13;
Een andere opvallende wijziging is neergelegd in het zesde lid van art. 78 Ow. Waar de Kroon voorheen binnen negen maanden moest besluiten tot het al dan niet goedkeuren van het onteigeningsbesluit, dient de Kroon nu binnen zes maan­den te beslissen omtrent het verzoekbesluit. Op het eerste gezicht lijkt deze wijziging een aanzienlijke versnelling met zich te brengen. Men dient zich er echter van bewust te zijn dat de termijn van zes maanden pas aanvangt na afloop van de terinzagelegging door de Kroon en dat de wet niet be­paalt op welk moment de stukken ter inzage moeten worden gelegd. De ‘Circulaire Wijziging van de Onteigeningswet’4 vermeldt dat ernaar wordt gestreefd om de terinzagelegging van het ontwerp Koninklijk Besluit te doen plaatsvinden binnen zes weken na complete indiening van het verzoek. In de praktijk is inmiddels evenwel gebleken dat deze termijn lang niet altijd gehaald wordt en dat de wijziging niet tot de beoogde versnelling heeft geleid. Integendeel, het ontwerp­besluit wordt in de regel pas na maanden ter inzage gelegd en nagenoeg alle aanwijzings Koninklijke Besluiten zijn pas na negen maanden of meer na de indiening van het verzoek gewezen.&#13;
Naast bovengenoemde wijzigingen was het de bedoeling van de wetgever dat met de Chw de planologische procedu­re zou worden ontkoppeld van de onteigeningsprocedure. Daardoor zou onteigend kunnen worden zonder onherroepe­lijke planologische basis. Feitelijk is het echter nooit zover gekomen. Doordat er vanuit de Eerste Kamer veel kritiek is geuit tegen dit onderdeel van het wetsvoorstel heeft de Minister-President bij brief van 4 maart 2010 aan de Eerste Kamer toegezegd dat de ontkoppeling in de praktijk niet zal worden toegepast en dat bij afzonderlijke wetswijziging de koppelingen opnieuw zullen worden ingevoerd.5 De (voor­malig) Minister van VROM heeft daarop, in de hiervoor al genoemde circulaire, te kennen gegeven dat de huidi­ge praktijk zal worden gehandhaafd, in die zin dat de Kroon de gebruikelijke voorwaarden aan onteigeningsbesluiten zal blijven verbinden die erop zien dat de koppeling wordt ge­ëerbiedigd (de zogenoemde opschortende en ontbindende voorwaarden). Er is vervolgens een wetsvoorstel gekomen dat voorziet in volledig herstel van de koppelingen tussen onteigening en planologie.6 Dit voorstel is zonder beraad­slaging en zonder stemming aangenomen door de Tweede Kamer en is door de Eerste Kamer als hamerstuk afgedaan. Met de inwerkingtreding van de wet op 14 januari 20117 is de koppeling tussen de planologische procedure en de ontei­geningsprocedure weer ‘hersteld’.&#13;
3. Beoordelingsmaatstaven Kroon&#13;
Het voormalige ministerie van VROM heeft in de loop der jaren steeds een aantal vaste criteria gehanteerd waar­aan voorgenomen Titel IV-onteigeningen worden getoetst. Uit de richtlijn ‘Handreiking onteigeningen Titel IV 2010’8 blijkt dat deze beoordelingsmaatstaven ongewijzigd zijn ge­bleven. De Kroon toetst nog altijd of het besluit voldoet aan de eisen die de Onteigeningswet daaraan verbindt, of met de onteigening het belang van de ruimtelijke ontwikkeling of dat van de volkshuisvesting is gediend en of de onteigening noodzakelijk, urgent en in het publiek belang is. Hoewel de Ow en de ‘Leidraden Administratieve onteigeningspro­cedure Titels II, IIa en IIc onteigeningswet’9 hierover zwij­gen, worden ook voorgenomen onteigeningen op grond van de Titels II, IIa, IIb, IIc en VII de meeste van deze maatsta­ven getoetst.&#13;
4. Strijd met het recht&#13;
Een (voorgenomen) onteigening mag vanzelfsprekend niet in strijd zijn met het recht. De Kroon toetst daarom of de voorgenomen onteigening in overeenstemming is met de wettelijke vereisten en de algemene beginselen van behoor­lijk bestuur. De Kroon gaat daartoe onder meer na of vol­daan is aan de eisen die gesteld worden aan de uniforme openbare voorbereidingsprocedure. Zo moeten de terinzage­legging van het ontwerpKB, de openbare en de persoonlijke kennisgeving daarvan en de zienswijzenprocedure voldoen aan de eisen die de wet daaraan stelt. Hoewel de Kroon in­middels ook bij onteigeningsprocedures op grond van Titel IV zelf de uniforme openbare voorbereidingsprocedure ver­zorgt, kan een formeel gebrek ook nu nog aan onteigening in de weg staan. De Kroon voert weliswaar een ‘quickscan’ uit ten aanzien van de ingediende stukken (een eerste toets op de volledigheid en juistheid daarvan), maar de verzoeker om onteigening blijft zelf verantwoordelijk voor de juistheid en volledigheid van de stukken.10 De ‘oude’ goedkeurings­besluiten blijven daarom ook voor de huidige onteigenings­praktijk van belang.&#13;
4.1 Terinzagelegging van de onteigenings-stukken&#13;
De Kroon moet bij de voorbereiding van het KB tot aanwij­zing ter onteigening de uniforme openbare voorbereidings­procedure van Afdeling 3.4 Awb toepassen. Dat geldt niet voor het verzoekbesluit, omdat dat besluit niet wordt aan­gemerkt als een besluit in de zin van de Awb, maar als een voorbereidingsbesluit zonder rechtsgevolg. In het gewijzig­de art. 79 Ow zijn de stukken opgesomd die met het ver­zoekbesluit aan de Kroon moeten worden toegezonden. De Kroon is verantwoordelijk voor de terinzagelegging van het ontwerpKB en alle bijbehorende stukken gedurende zes we­ken.&#13;
In het KB Apeldoorn11 werd betwist dat een zakelijke be­schrijving en een bestemmingsplankaart met daarop de grondplantekening geprojecteerd ter inzage waren gelegd. In reactie op de desbetreffende zienswijzen wees de Kroon erop dat in art. 80 Ow, zoals dat luidde voor 31 maart 2010 (hierna: Ow oud), het begrip zakelijke beschrijving niet voorkomt en dat daarom geen sprake is van schending van een wettelijk voorschrift indien de zakelijke beschrijving is opgenomen in het ontwerpbesluit. De zakelijke beschrijving behoefde aldus geen afzonderlijk document te zijn. Voor wat betreft het ontbreken van een bestemmingsplankaart met daarop geprojecteerd de grondplantekening, overwoog de Kroon dat dit evenmin een wettelijk vereiste is. Volgens de destijds van toepassing zijnde ‘Handreikingonteigeningen Titel IV’ 12 moet een dergelijke kaart weliswaar bij de ontei­geningsstukken worden gevoegd, maar die Handreiking kan volgens de Kroon niet als beleidsregel worden aangemerkt en bevat niet meer dan aanbevelingen over hoe bij voor­keur in de administratieve onteigeningsprocedure te hande­len. Bij lezing van dit KB dient bedacht te worden dat art. 79 Ow inmiddels is gewijzigd en dat sinds de inwerkingtre­ding van de Chw een bestemmingsplankaart met daarop ge­projecteerd de grondplantekening wel degelijk een wettelijk vereiste is.13&#13;
4.2 Algemene kennisgeving&#13;
De Minister geeft openbaar kennis van het ontwerpKB in de Staatscourant en, in geval van onteigening op grond van Ti­tel IV Ow, de gemeenteraad kondigt de terinzagelegging aan in één of meer dag-, nieuws- of huis-aan-huisbladen of op een andere geschikte wijze. De raad dient daarbij de aard en de strekking van het feitelijke werk te beschrijven en mee te delen dat belanghebbenden hun zienswijzen kenbaar kun­nen maken. Uit de publicatie zal duidelijk moeten blijken op welke gronden de onteigening betrekking heeft en wat de doeleinden van de onteigening zijn.&#13;
In het KB Leiderdorp14 waren bedenkingen naar voren ge­bracht over de algemene kennisgeving. Ter discussie stond of wel voldoende inzicht was verschaft in hetgeen met de (voorgenomen) onteigening werd beoogd. In de algeme­ne kennisgeving was namelijk alleen vermeld dat de ontei­gening strekte tot het uitvoeren van de bestemming detail­handel met als doel het oprichten van een groot warenhuis, terwijl op de te onteigeningen gronden ook de bestemmin­gen ‘Uit te werken bedrijfsdoeleinden (UB)’, ‘Water (W)’ en ‘Verkeer- en verblijfsdoeleinden (VV)’ rustten. De Kroon concludeerde dat de gemeente inderdaad had nagelaten vol­doende inzicht te verschaffen in hetgeen met de voorge­nomen onteigening werd beoogd. Zij heeft om die reden goedkeuring onthouden aan de onteigening van de gronden waarop de niet in het besluit genoemde bestemmingen rust­ten.&#13;
Ook in het (verdere) verleden is de gebrekkige inhoud van de algemene kennisgeving meer dan eens reden geweest voor de Kroon om goedkeuring aan de onteigening te ont­houden.15 Onder het nieuwe recht zal de inhoud van de al­gemene kennisgeving echter niet snel meer aan onteigening in de weg staan. De Kroon levert bij Titel IV-onteigeningen nu immers zelf digitaal een voorbeeldtekst aan voor de lo­kale openbare kennisgeving.16 De problematiek omtrent het verschaffen van voldoende inzicht in hetgeen met de ontei­gening wordt beoogd, blijft echter wel van belang in het ka­der van de zakelijke beschrijving die door de verzoeker om onteigening moet worden opgesteld. Uit deze zakelijke beschrijving dient immers duidelijk te worden op grond van welk bestemmingsplan en welke bestemmingen de verzoe­kende instantie wenst te onteigenen en wat de op basis daar­van te verwezenlijken werken en werkzaamheden zullen zijn.&#13;
4.3 Persoonlijke kennisgeving&#13;
De belanghebbenden bij de voorgenomen onteigening moe­ten persoonlijk schriftelijk in kennis worden gesteld van de terinzagelegging van het (voor)ontwerponteigeningsbesluit en de mogelijkheid om daartegen zienswijzen naar voren te brengen. Het komt in de praktijk echter veelvuldig voor dat bepaalde belangenhebbenden ten onrechte niet worden aan­geschreven. Slechts in een enkel geval staat dit aan onteige­ning in de weg.17 Het feit dat de Kroon tegenwoordig zelf verantwoordelijk is voor de persoonlijke kennisgevingen neemt dit risico niet weg. Het is namelijk de verzoeker tot onteigening die de lijst van belanghebbenden opstelt en deze met het onteigeningsverzoek aan de Kroon zendt. De lijst moet de namen, adressen en hoedanigheid van de eigenaren, overige zakelijk gerechtigden, huurders, gebruikers en an­dere belanghebbenden bij de voorgenomen onteigening ver­melden en dient de Kroon in staat te stellen op de juiste wij­ze alle belanghebbenden in kennis te stellen.&#13;
Veelal zal raadpleging van de Gemeentelijke Basis Adminis­tratie (GBA), het handelsregister van de Kamers van Koop­handel en de openbare registers van het Kadaster voldoen­de zijn om de belanghebbende te achterhalen. Zoals ook de Handreiking vermeldt18, zal in de praktijk daarnaast ook het minnelijk overleg een belangrijke informatiebron zijn.&#13;
Dat laatste was het geval in de door de gemeente Uden ge­ïnitieerde onteigeningsprocedure. In het KB Uden19 be­schrijft de Kroon dat een woning, gelegen op een in de ont­eigening betrokken perceel, verhuurd werd op basis van een zogenaamd tijdelijk huurcontract. De gemeente was daarvan tijdens het minnelijk overleg op de hoogte geraakt, maar had de huurders niet persoonlijk in kennis gesteld van de terin­zagelegging van het onteigeningsbesluit. De Kroon rekent dat de gemeente zwaar aan. Zij overweegt dat het feit dat de huurders zich niet hebben ingeschreven in de GBA niet af doet aan het feit dat de gemeente via het minnelijk over­leg op de hoogte had kunnen zijn van het bestaan van het huurcontract en dat de gemeente de huurders door middel van een persoonlijke kennisgeving op de hoogte had moeten brengen van de onteigening. De gemeente heeft aldus na­gelaten op juiste wijze toepassing te geven aan hetgeen de Ow in samenhang met de Awb voorschrijft. Uitsluitend van­wege de bijzondere omstandigheden van het geval heeft de Kroon aan dit gebrek geen gevolgen verbonden. Blijkens de huurovereenkomst was het de kennelijke bedoeling van de contracterende partijen om met het oog op de aanstaan­de verwezenlijking van het bestemmingsplan de overeen­komst - en daarmee het feitelijk gebruik van de woning - te beëindigen. Naar het oordeel van de Kroon moet het er on­der deze omstandigheden voor worden gehouden, dat de huurders, gelet op de door partijen nader vastgestelde datum van beëindiging van de huurovereenkomst, te weten 1 april 2010, door het formele gebrek in de onteigeningsprocedure niet in hun belangen zijn geschaad. Ten overvloede merkt de Kroon in dit verband nog op dat huurders zich ingevolge art. 3 lid 2 Ow kunnen voegen in de gerechtelijke onteigenings­procedure. Voor de volledigheid zij opgemerkt dat voormeld artikel niet spreekt over de mogelijkheid van voeging maar van tussenkomst.&#13;
In het KB BergboezemLansingerland en Pijnacker-Nootdorp 20 waren de belanghebbenden (zover bekend) wel allemaal persoonlijk in kennis gesteld van de voorgenomen onteige­ning, maar was sprake van een onjuiste adressering. Voor de persoonlijke kennisgeving was het voormalige woonadres van de belanghebbende gebruikt, terwijl in de uittreksels van de kadastrale registers een ander adres staat vermeld. De Kroon heeft in de onjuiste adressering evenwel geen re­den gezien om het onteigeningsverzoek van BBL af te wij­zen, nu de desbetreffende belanghebbende ondanks de on­juiste adressering kans heeft gezien haar zienswijzen tijdig naar voren te brengen, zodat zij door de misslag niet in haar belangen is geschaad.&#13;
De gemeente Doetinchem had verzuimd een belanghebben­de onderneming persoonlijk van de (voorgenomen) ontei­gening in kennis te stellen. In het KB Doetinchem21 over­woog de Kroon daaromtrent dat blijkens de uittreksels uit het handelsregister van de Kamers van Koophandel de des­betreffende onderneming moest worden aangemerkt als be­langhebbende, omdat zij de overkoepelende holding en enig aandeelhouder was van een tweetal ondernemingen dat hou­der was van een erfdienstbaarheid rustend op in de onteige­ning betrokken gronden. De Kroon wijst er in dit KB nog­maals op dat op de onteigenende partij de (inspannings-)verplichting rust om de kring van belanghebbenden zo goed mogelijk af te bakenen met het oog op een juiste toepas­sing van art. 3:12 Awb. Nu het handelsregister kennelijk voldoende aanknopingspunten bood om aan te mogen ne­men dat de desbetreffende onderneming als belanghebbende moest worden aangemerkt, is de Kroon van oordeel dat de gemeente door het niet versturen van een persoonlijke ken­nisgeving in zoverre ten onrechte niet aan haar wettelijke verplichtingen heeft voldaan. Niettemin ziet de Kroon hierin geen aanleiding om aan het onteigeningsbesluit goedkeuring te onthouden, omdat de dochterondernemingen wel een per­soonlijke kennisgeving hebben ontvangen. Gelet hierop en op het feit dat door deze drie nauw gelieerde bedrijven, wel­ke alledrie op hetzelfde adres zijn gevestigd, uiteindelijk tij­dig gezamenlijk zienswijzen en bedenkingen tegen de voor­genomen onteigening zijn ingediend, oordeelt de Kroon dat de ten onrechte niet persoonlijk in kennis gestelde onderne­ming daardoor niet in haar belangen is geschaad.&#13;
In het algemeen oordeelt de Kroon dus dat een belangheb­bende niet in zijn belangen is geschaad door het ontbreken van een persoonlijke kennisgeving indien de belanghebben­de tijdig zienswijzen naar voren heeft gebracht. In het KB onteigeningsplan Groenzone22 had een van de belangheb­benden echter niet tijdig zienswijzen naar voren gebracht, &#13;
­omdat zij geen kennisgeving zou hebben ontvangen. De Kroon heeft daaromtrent overwogen dat het niet onaanne­melijk is dat de Minister wel degelijk ook aan deze belang­hebbende een persoonlijke kennisgeving heeft gezonden, althans de desbetreffende brief ter post heeft bezorgd. Niet­temin ontbreekt afdoende bewijs van ter postbezorging en staat vast dat de brief niet aangetekend is verzonden. Het ri­sico van een mogelijk niet verzonden of niet bezorgde brief komt in dat geval voor rekening van de Minister, aldus de Kroon. Doordat de desbetreffende belanghebbende echter achteraf door de Minister alsnog in de gelegenheid is gesteld zienswijzen naar voren te brengen en zij van die mogelijk­heid gebruik heeft gemaakt, is zij niet in haar belangen ge­schaad. Het gebrek stond aldus ook in dit geval niet aan ont­eigening in de weg.&#13;
5. Ruimtelijk ontwikkelingsbelang of volkshuisvestingsbelang&#13;
Met een onteigening op grond van Titel IV van de Onteige­ningswet moet ook het belang van de ruimtelijke ontwikke­ling en/of dat van de volkshuisvesting zijn gediend. In 2010 zijn geen Koninklijke Besluiten verschenen waarin een van deze belangen aan de voorgenomen onteigening ontbrak of waarin de Kroon interessante overwegingen aan deze toet­singsmaatstaf heeft gewijd. Werd in voorgaande jaren nog met enige regelmaat door reclamanten bij de Kroon naar vo­ren gebracht dat deze belangen met de voorgenomen ontei­gening niet gediend zouden zijn, in 2010 is dat niet of nau­welijks gebeurd. Gelet op de standaardoverweging waarmee de Kroon dergelijke bezwaren in de afgelopen jaren stee­vast van de hand heeft gewezen, is dat ook niet zo verwon­derlijk. De Kroon pleegt naar aanleiding van bezwaren inza­ke het ontbreken van het volkshuisvestingsbelang en/of het ruimtelijk ontwikkelingsbelang (evenals het publiek belang) immers standaard te overwegen dat dergelijke bewaren van planologische aard zijn en uitsluitend in de bestemmings­planprocedure kunnen worden ingebracht.&#13;
Blijkens de eerder genoemde Handreiking kan het overigens wel degelijk voorkomen dat het ruimtelijk ontwikkelings­belang en het volkshuisvestingsbelang niet gediend zijn met de voorgenomen onteigening. Net als in de Handreiking van 2006 wordt daarin het voorbeeld genoemd van het opofferen van woningen voor groen, terwijl een woningtekort heerst.23&#13;
6. Publiek belang&#13;
De Kroon beoordeelt of met de voorgenomen onteigening het publiek belang aantoonbaar gediend is. Vanzelfsprekend mogen particuliere belangen met de onteigening worden be­hartigd, maar in ieder geval zullen daarmee altijd ook belan­gen van de gemeenschap gediend moeten zijn. Over het al­gemeen neemt de Kroon al snel aan dat dit het geval is.&#13;
De vraag of het publiek belang wel met de voorgenomen onteigening was gediend, kwam onder meer aan de orde in het KB Beek.24 De gemeente Beek had besloten tot onteige­ning ten behoeve van de realisatie van een aan de luchtha­ven Maastricht Aachen Airport verbonden bedrijventerrein. Gesteld werd dat de gemeente haar onteigeningsbevoegd­heid zou misbruiken omdat de onteigening uitsluitend het private belang van de ontwikkelaar van het bedrijventerrein zou dienen. De Kroon was het daar echter niet mee eens en overwoog dat een bestemmingsplan de basis vormt voor een onteigening krachtens art. 77 lid 1 sub 1 Ow. In het bestem­mingsplan wordt een regeling gegeven voor de bestemming en het gebruik van de in dat plan begrepen gronden. Voor de ontwikkeling van de binnen de bestemmingsregeling val­lende functies kan worden onteigend, aldus de Kroon. De Ow dwingt de gemeente er evenwel niet toe om na onteige­ning ook daadwerkelijk zelf over te gaan tot uitvoering van het bestemmingsplan. Zoals de Kroon in het verleden reeds vele malen heeft gedaan, heeft zij ook in dit geval overwo­gen dat nu het gaat om de uitvoering van een vastgesteld be­stemmingsplan, het publiek belang van de onteigening daar­mee voldoende gegeven is.&#13;
In het KB Aansluiting N48 Zuidwolde25 werd betwist dat het algemeen belang gediend is met het werk waarvoor ont­eigend werd (de aanleg van de verbindingsweg). De Kroon heeft deze bezwaren met weinig woorden van de hand ge­wezen en overwoog dat dit punt in hoofdzaak planologisch van aard is en dientengevolge aan de orde had moeten ko­men in de bestemmingsplanprocedure. Een inhoudelijke be­oordeling daarvan is naar het oordeel van de Kroon in de ad­ministratieve onteigeningsprocedure dan ook niet aan de orde.&#13;
De Kroon gaat uitvoeriger in op het publiek belang van de voorgenomen onteigening in het KB Leiderdorp.26 Gesteld werd dat aan de onteigening ten behoeve van de realisatie van een detailhandelvestiging het publiek belang ontbrak. Met de onteigening zou uitsluitend het particuliere belang van het Zweedse woonwarenhuis IKEA gediend zijn. IKEA was de beoogde kandidaat voor de detailhandelvestiging en de gemeente was daarom met IKEA een realisatieovereen­komst aangegaan. Voor de vraag of ook het publiek belang met de onteigening gediend is, achtte de Kroon in dit geval de voorgeschiedenis van de planontwikkeling van belang. Zij heeft er in dat verband op gewezen dat reeds in 2001 het masterplan is opgesteld en dat in 2002 een samenwerkings­overeenkomst is gesloten tussen de gemeenten Leiderdorp, Zoeterwoude en Leiden en de Provincie Zuid-Holland en de departementen van de voormalige ministeries van VROM en een dat tussen de gemeente Leiderdorp en een projectont­wikkelaar een samenwerkingsovereenkomst is gesloten. Het stedenbouwkundig plan van 2002 en de structuurvisie van 2003 gaan uit van verschillende ontwikkelingsscenario’s. In 2005 heeft de projectontwikkelaar aan de gemeente mede­gedeeld dat IKEA een serieuze gegadigde is. De gemeente heeft vervolgens eind 2006 een realisatieovereenkomst met IKEA gesloten. Daarin zijn partijen overeengekomen dat op verzoek van IKEA de locatie van de naastgelegen pannen­koekenboerderij aanvullend in de planontwikkeling zal wor­den betrokken en dat de gemeente zich verplicht tot uitgif­te van gronden aan IKEA, tot het zo nodig inzetten van het onteigeningsinstrument en tot het starten van een onteige­ningsprocedure. In 2007 is vervolgens het Definitief Steden­bouwkundig Ontwerp vastgesteld en in 2009 het bestem­mingsplan, waarin de mogelijkheid van de ‘IKEA-vestiging’ en het wegbestemmen van de pannenkoekenboerderij zijn &#13;
vastgelegd. Gelet op deze voorgeschiedenis kan volgens de Kroon in redelijkheid niet worden geoordeeld dat de ont­eigening uitsluitend zou strekken tot het behartigen van het belang van IKEA. De detailhandelvestiging is, naast de ruimtelijke onderbouwing daarvan, mede ingegeven door het gemeentelijk financieel-economisch beleid, welk beleid eveneens dient ter bevordering van het publiek belang van de gemeente Leiderdorp. Dat IKEA zich hangende deze pro­cedure uiteindelijk als een concrete gegadigde voor deze lo­catie heeft aangediend, maakt dit niet wezenlijk anders, al­dus de Kroon.&#13;
Het publiek belang moet dus met de onteigening gediend zijn. Maar in hoeverre moet het publiek belang worden afge­wogen tegen de individuele belangen die bij de onteigening zijn betrokken? Tegen de (voorgenomen) onteigening van gronden ten behoeve van de omlegging van de N201 in de gemeente Haarlemmermeer werd ingebracht dat geen afwe­ging was gemaakt tussen het algemene nut van het voorge­nomen werk en de omvang daarvan, de plaats waar het werk tot uitvoering moet komen en de noodzaak om tot onteige­ning over te gaan zijn enerzijds en de door de onteigening te treffen individuele belangen anderzijds. De Kroon heeft daarop bij KB van 15 maart 201027 in zijn algemeenheid overwogen dat in een ontwerponteigeningsbesluit in begin­sel niet uitdrukkelijk aandacht wordt besteed aan individu­ele belanghebbenden. Het ontwerpbesluit dient ertoe voor belanghebbenden duidelijk te maken welke instantie ten be­hoeve van welk project om aanwijzing ter onteigening heeft verzocht. Verder wordt daarin inzicht gegeven in de aan het algemeen belang ontleende overwegingen die aan het pro­ject ten grondslag liggen alsook in de voortgang van de pla­nologische inpassing ervan. In het bijzonder met betrekking tot de door reclamanten aan de orde gestelde belangenaf­weging merkt de Kroon op dat deze afweging in abstracto reeds in de Ow zelf is gemaakt doordat deze wet nauwkeu­rig aangeeft in welke gevallen en onder welke voorwaarden onteigening kan plaatsvinden en met name voorschrijft dat de onteigende aanspraak heeft op volledige schadevergoe­ding. Waar het gaat om de situering van het werk vindt de afweging van belangen plaats in de planologische procedu­re. De te verrichten belangenafweging gaat aldus in beginsel op in de toetsing aan de door de Ow gestelde en in de juris­prudentie uitgewerkte voorwaarden.&#13;
Laatstgenoemd KB staat overigens op gespannen voet met het KB onteigeningsplan Groenzone.28 BBL had verzocht om onteigening van gronden ten behoeve van de uitvoering van de bestemmingsplannen ‘Groenzone Berkel-Pijnacker’ van de gemeenten Lansingerland en Pijnacker-Nootdorp, met als doel agrarische gronden en gronden voor natuur en recreatie aaneengesloten te laten functioneren ten behoe­ve van het evenwicht tussen stad en land. Interessant is dat de Kroon in dit KB wel degelijk het publiek belang heeft af­gewogen tegen de betrokken individuele belangen. Een ge­deelte van de in de onteigening betrokken gronden was be­stemd voor ‘nat bos’. Aanvankelijk was deze bestemming voor een groter gebied voorzien, maar het grootste gedeel­te van het geplande natte bos is komen te vervallen omdat een loonbedrijf uiteindelijk positief is bestemd. Nat bos was daardoor uitsluitend nog op een relatief klein gedeelte van een perceel van één eigenaar geprojecteerd. Onder die om­standigheden achtte de Kroon onteigening van de gronden onevenredig bezwarend gelet op het naar haar oordeel be­perkte algemeen belang bij de verwezenlijking van een klein areaal aan nat bos zonder dat daarbij de beoogde verbin­dingsfuncties met de omgeving aannemelijk zijn gemaakt. De Kroon heeft aldus het verzoek tot onteigening niet inge­willigd, omdat zij het publiek belang niet vond opwegen te­gen de betrokken individuele belangen.&#13;
7. Noodzaak&#13;
De Kroon toetst verder of de voorgenomen onteigening noodzakelijk is. Dat is in beginsel het geval wanneer de grond niet langs minnelijke weg te verwerven is en het zon­der verwerving van de grond niet zeker is dat bijvoorbeeld het bestemmingsplan wordt uitgevoerd in de vorm waaraan de verzoeker tot onteigening het meest behoefte heeft.&#13;
7.1 Minnelijk overleg&#13;
In dat kader verlangt de Kroon dat de verzoeker tot onteige­ning voorafgaand aan het verzoekbesluit een begin heeft ge­maakt met het minnelijk overleg met de eigenaar. Daartoe dient vóór het verzoekbesluit een redelijke poging tot min­nelijke verwerving te zijn ondernomen en moet ten tijde van het nemen van het verzoekbesluit voldoende aannemelijk zijn dat die onderhandelingen voorlopig nog niet tot het ge­wenste resultaat zullen leiden. Anders dan voorheen vereist de Kroon dat vóór de datum van het verzoekbesluit ten min­ste één schriftelijk aanbod aan de eigenaar is gedaan.29&#13;
Net als in voorgaande jaren hebben grondeigenaren en an­dere belanghebbenden zich ook in 2010 regelmatig op het standpunt gesteld dat onvoldoende minnelijk overleg is ge­pleegd, omdat de verzoeker tot onteigening geen grondruil of compensatiegrond heeft aangeboden. Dat was ook het ge­val in het KB Fietspad N355 Zuidhoorn-Groningen30. Re­clamanten hadden benadrukt dat zij geen vergoeding in geld wilden ontvangen, maar compensatiegrond. Zij hebben er in dat verband op gewezen dat in geval van financiering door een bank, de bank altijd krediet verstrekt op basis van grond. De Kroon is echter niet gevoelig voor dat argument en over­weegt dat de Ow de verzoeker om onteigening niet verplicht tot schadeloosstelling in een andere vorm dan geld. Moge­lijkheden tot schadeloosstelling in de vorm van compensa­tiegrond zullen veelal in overleg met particuliere grondei­genaren en/of andere overheden bezien moeten worden. De Kroon wijst erop dat dit onderwerp wel aan de orde kan ko­men bij de toetsing van het minnelijk overleg. Indien im­mers een belanghebbende in het minnelijk overleg duide­lijk maakt de voorkeur te geven aan vervangende grond, is de verzoeker om onteigening naar het oordeel van de Kroon gehouden te onderzoeken of hieraan tegemoet gekomen kan worden. De Kroon heeft dit in identieke bewoordingen be­vestigd in het KB Knooppunt A73-A7431 en in het KB Re­constructie A12 Maarsbergen-Veenendaal.32 De verzoeker tot onteigening is aldus weliswaar niet gehouden tot het aan­bieden van grondruil of compensatiegrond, maar mag een verzoek daarom niet eenvoudigweg naast zich neerleggen. Het kan dan ook niet worden uitgesloten dat de verzoeker om onteigening onder omstandigheden toch gehouden is tot het aanbieden van compensatiegrond. Daarvan zal naar ver­wachting sprake zijn indien de eigenaar van de te onteige­nen gronden daarom verzoek, geschikte compensatiegrond voor handen is en er geen redelijke belangen zijn die zich te­gen het aanbieden daarvan verzetten.&#13;
Een ander aspect van het minnelijk overleg dat veel aan­dacht heeft gekregen in de Koninklijke Besluiten van 2010 is het (abusievelijk) hebben onderhandeld over een ande­re oppervlakte dan in de onteigening is betrokken. De Kroon is op dat punt zeer streng, zoals blijkt uit onder meer het KB Greenportlane.33 In laatstgenoemd KB stelt de Kroon voor­op dat bij het minnelijk overleg een concreet bod moeten worden uitgebracht op de onroerende zaak zoals die is afge­bakend op de grondplantekening, om elk misverstand over omvang en waarde van de te onteigenen onroerende zaak te vermijden. Nu in dit geval niet was gebleken dat vooraf­gaand aan de administratieve onteigeningsprocedure minne­lijk overleg is gevoerd over het in de onteigening begrepen perceelsgedeelte (van 28 m2), staat naar het oordeel van de Kroon niet vast dat voldoende is onderzocht of minnelijke verwerving van het desbetreffende perceelsgedeelte tot de mogelijkheden behoorde. De Kroon heeft goedkeuring ont­houden aan de onteigening van het desbetreffende perceels­gedeelte, omdat naar haar oordeel niet is komen vast te staan dat de onteigening daarvan noodzakelijk is. Een vergelijkba­re situatie deed zich voor in het KB Omlegging N201.34 In het kader van het minnelijk overleg waren abusievelijk aan­biedingen gedaan voor andere (zowel kleinere als grotere) oppervlakten dan ter onteigening moesten worden aangewe­zen. Ook in die onteigeningsprocedure heeft de Kroon ge­concludeerd dat het minnelijk overleg niet op juiste wijze is gevoerd, nu geen aanbieding is gedaan voor de uiteindelijk ter onteigening aan te wijzen oppervlakte. Een zorgvuldi­ge toepassing van de Ow brengt volgens de Kroon met zich mee dat het verzoek om onteigening met betrekking tot het desbetreffende perceelsgedeelte moet worden afgewezen. In het KB Borne35 lagen de omstandigheden net even anders. De gemeente Borne had een eigenaar een aanbod gedaan dat niet gebaseerd was op het totale aantal vierkante meters van zijn grond dat in de onteigening was betrokken. Zij had na­melijk abusievelijk grondplannummer 9.1 niet in haar aan­bod meegenomen waardoor een lagere totaaloppervlakte was vermeld. De Kroon oordeelde daaromtrent dat de ge­meente strikt genomen geen aanbod heeft gedaan voor per­ceelsgedeelte 9.1 en daarom aan de onteigening, wat dit ge­deelte betreft, de goedkeuring moest worden onthouden. De desbetreffende grondeigenaar had de fout in de berekening echter niet opgemerkt en tijdens de hoorzitting is gebleken dat zijn bedenkingen zich vooral richtten op de hoogte van de geboden prijs per centiare. De grondeigenaar is er dus van uitgegaan dat het geboden bedrag van € 20,– per cen­tiare betrekking had op de totale oppervlakte van alle in de onteigening betrokken percelen. Dat was ook de bedoeling van de gemeente, zodat zij terecht van deze veronderstel­ling konden uitgaan. Onder deze omstandigheden is er naar het oordeel van de Kroon geen aanleiding om aan de ontei­gening van het perceel met grondplannummer 9.1 ambtshal­ve goedkeuring te onthouden, nu reclamanten niet in hun be­langen zijn geschaad.&#13;
De hoogte van de schadeloosstelling staat in administratieve onteigeningsprocedure niet zelfstandig ter beoordeling, maar komt, bij het uitblijven van minnelijke overeenstemming, aan de orde in het kader van de gerechtelijke onteigenings­procedure. Zoals ook blijkt uit het KB Fietspad Putten36 kan de hoogte van de aangeboden schadeloosstelling niettemin wel aan de orde komen in het kader van de toetsing van het minnelijk overleg. De noodzaak van de onteigening is im­mers mede afhankelijk van de wijze waarop het minnelijk overleg is verlopen. De verzoeker tot onteigening zal zich in het minnelijk overleg redelijk moeten opstellen. Volgens de Kroon kon in dit geval niet worden geoordeeld dat de ver­zoeker zich in het overleg ten aanzien van de hoogte van de aangeboden schadeloosstelling onredelijk heeft opgesteld. Het staat de verzoeker tot onteigening overigens vrij om het aanbod op de door hem of haar gewenste wijze te bepalen. De verzoeker tot onteigening is niet verplicht zich op voor­hand te conformeren aan hetgeen in gerechtelijke onteige­ningsprocedure gebruikelijk is, aldus de Kroon in het KB Apeldoorn. 37&#13;
7.2 Zelfrealisatie&#13;
Onteigening is alleen dan noodzakelijk indien zonder ver­werving van de grond niet zeker is dat het werk wordt uitge­voerd in de vorm waaraan de verzoeker tot onteigening het meest behoefte heeft. De onteigenaar dient bij een voorge­nomen onteigening aan te tonen dat het doel waarvoor ontei­gend wordt niet op een andere manier te bereiken is.&#13;
De eigenaar die stelt bereid en in staat te zijn om het werk zelf te realiseren, zal zelf met concrete plannen daartoe moe­ten komen. In het KB Venlo38 heeft de Kroon een beroep op zelfrealisatie verworpen, omdat de grondeigenaar geen con­crete bouwplannen had gepresenteerd. De grondeigenaar stelde dat de oorzaak daarvan gelegen was in het feit dat de gemeente geen inzicht kon bieden in de door haar gewens­te wijze van uitvoering. Volgens de Kroon had de gemeen­te daarin wel degelijk voldoende inzicht verschaft door mid­del van het bestemmingsplan (beschrijving in hoofdlijnen en bebouwingsvoorschriften). Indien het voor de grondeige­naar nog onvoldoende duidelijk zou zijn geweest hoe hij op basis daarvan tot concrete bouwplannen had moeten komen, had het op zijn weg gelegen zich alsnog met de gemeente hierover nader te verstaan. De grondeigenaar had volgens de Kroon zelf met inachtneming van het bestemmingsplan een (schets)plan aan de gemeente kunnen voorleggen. Overigens had de grondeigenaar in dit geval evenmin aannemelijk ge­maakt dat hij over voldoende kennis, kapitaal en bewezen expertise beschikte voor zelfrealisatie.&#13;
Dat laatste was anders in het KB Tilburg.39 Reclamante was een marktpartij met bewezen ervaring en kapitaal en de Kroon achtte haar in staat om het bestemmingsplan op haar gronden zelf te verwezenlijken. Het enige dat nog aan zelf­realisatie in de weg stond was de grondslag en de hoog­te van een exploitatiebijdrage. Zoals de Kroon eerder heeft overwogen (zie bijvoorbeeld het KB Den Haag40), behoeft het enkele ontbreken van overeenstemming over een exploi­tatiebijdrage op het moment van het raadsbesluit niet in de weg te staan aan een geslaagd beroep op zelfrealisatie. De Kroon oordeelde over de door de gemeente Tilburg voorge­nomen onteigening dat nu de reclamante en de gemeente op dat moment nog in onderhandeling waren over een kosten­bijdrage, er naar haar oordeel geen aanleiding is om te con­cluderen dat reclamante enkel door het nog niet bereikt heb­ben van overeenstemming over de bijdrage niet bereid zou zijn om tot zelfrealisatie te komen. De Kroon legt in dit KB nadruk op het feit dat partijen nog in onderhandeling zijn over (de hoogte van) de exploitatiebijdrage. Dat doet de vraag rijzen of de situatie anders zou zijn geweest indien het overleg inmiddels zou zijn beëindigd, in die zin dat partij­en definitief geen overeenstemming zouden hebben bereikt. Ik verwacht dat de uitkomst ook onder die omstandigheden niet anders zou zijn geweest. Waarschijnlijk zou de Kroon ook dan het beroep op zelfrealisatie hebben gehonoreerd, omdat de bepalingen van afdeling 6.4 van de Wet ruimte­lijke ordening (de afdeling ‘grondexploitatie’) de gemeen­te voldoende mogelijkheid bieden tot verhaal van (een deel van) de kosten.&#13;
In beginsel wordt een beroep op zelfrealisatie dus gehono­reerd, indien degene die zich daarop beroept, bereid en in staat daartoe is en concrete plannen daarvoor heeft overge­legd. Dit beginsel kan niet alleen uitzondering lijden indien de verzoeker om onteigening een andere vorm van planuit­voering wenst dan de eigenaar voor ogen staat, maar ook wanneer de grond van de eigenaar dermate verspreid is ge­legen, dat van op doelmatige wijze zelf realiseren van het voorgenomen werk geen sprake kan zijn. Daarnaast kun­nen zich andere omstandigheden voordoen die aan zelfreali­satie in de weg staan. Dat blijkt onder meer uit het KB Ver­breding A50 Valburg-Grijsoord.41 Een grondeigenaar had te kennen gegeven zelf te zorgen voor de realisatie van de uit­breiding van de verzorgingsplaats waarvoor werd onteigend, evenals voor de realisatie van de bijbehorende parkeervoor­zieningen en sloot. De Kroon had naar eigen zeggen geen reden te twijfelen aan de bereidheid en het vermogen van de desbetreffende reclamant om ook de parkeervoorzienin­gen en de sloot bij het restaurant te realiseren. Bovendien had hij toegezegd de verzoeker tot onteigening (Rijkswater­staat Oost-Nederland) volledig in staat te stellen zijn publie­ke beheerstaak waar te maken. Dat doet volgens de Kroon echter niet af aan de met het doelmatig beheer en de pu­bliekrechtelijke taken van de verzoeker verband houdende noodzaak dat deze binnen zijn beheersgebied, mede met het oog op de beheerdersaansprakelijkheid voor het goede func­tioneren van de verzorgingsplaats, een zo eenduidig moge­lijke grondpositie heeft. De Kroon concludeert dan ook dat het noodzakelijk is dat de verzoeker over de eigendom van de bewuste gronden beschikt om een goede uitoefening van zijn publieke beheerstaken te waarborgen en dat zelfrealisa­tie onder deze omstandigheden niet in de rede ligt.&#13;
De erfpachter is nooit in staat tot zelfrealisatie. Dit heeft de Kroon, onder verwijzing naar eerdere Koninklijke Beslui­ten, nogmaals bevestigd in het KB Amsterdam.42 De Kroon heeft in dat KB overwogen dat een erfpachter niet in staat wordt geacht de op zijn perceel gelegen bestemmingen zelf te kunnen realiseren nu hij geen eigenaar is van het perceel. Om daartoe in staat te worden gesteld, is hij immers afhan­kelijk van de medewerking van de grondeigenaar (in casu de gemeente Amsterdam). De Kroon heeft het zelfrealisatiever­weer van de erfpachter daarom ook in dit geval gepasseerd.&#13;
7.3 Overig&#13;
De noodzaak tot onteigening ontbreekt ook indien de gron­den die in de onteigening zijn betrokken onderwerp zijn van een planologische heroverweging. De Kroon heeft dat op 13 januari 2010 bevestigd in het KB Bolsward.43 De gemeen­te Bolsward had haar onteigeningsbesluit gebaseerd op een bestemmingsplan van 1980. Op dezelfde datum als het ont­eigeningsbesluit heeft de gemeente het bestemmingsplan ‘Bolsward Kom’ vastgesteld. Dit nieuwe bestemmingsplan kwam in de plaats van het bestemmingsplan van 1980 waar­op de onteigening was gebaseerd. Bij het onteigeningsbe­sluit had de raad van Bolsward overwogen ‘dat de onteige­ning zou kunnen worden gebaseerd op het bestemmingsplan van 1980, mits nog van kracht, of op het vast te stellen nieu­we bestemmingsplan’. De Kroon heeft daaromtrent geoor­deeld dat, gelet op het feit dat op dezelfde datum is besloten om een onteigeningsprocedure te starten en het nieuwe be­stemmingsplan vast te stellen, niets eraan in de weg had ge­staan om de onteigening op het nieuwe bestemmingsplan te baseren. De Kroon heeft daarom haar goedkeuring aan het raadsbesluit tot onteigening onthouden. Onder verwijzing naar het KB Geldrop van 14 februari 1997 heeft de Kroon overwogen dat de in de onteigening begrepen gronden voor­werp zijn van een planologische heroverweging. Om die re­den is het onteigeningsbesluit voorbarig te achten en ont­breekt daaraan de noodzaak, aldus de Kroon.&#13;
Indien gronden slechts tijdelijk benodigd zijn, bijvoorbeeld als werkterrein, is onteigening alleen dan noodzakelijk in­dien minnelijk geen overeenstemming kan worden bereikt over huur van de benodigde grond of, indien dat niet tot de mogelijkheden behoort, over de eigendomsoverdracht of be­ëindiging van gebruiksrechten. Dat heeft de Kroon beves­tigd in het KB reconstructie A12 Utrecht-Maarsbergen.44 Eigenaren van een perceel dat tijdelijk nodig was als werk­terrein hebben bij de Kroon aangegeven zich af te vragen waarom het instrument van onteigening moest worden toe­gepast, terwijl via minnelijk overleg hetzelfde resultaat zou kunnen worden bereikt. Volgens hen zou een gebruiks- of huurovereenkomst kunnen worden gesloten en zouden ook alternatieve mogelijkheden of oplossingen zeer goed moge­lijk zijn, maar zijn deze kennelijk niet onderzocht. In reac­tie daarop overwoog de Kroon dat haar is gebleken dat het minnelijk overleg wel degelijk vooral gericht geweest is op het huren van het benodigde perceelsgedeelte en is daarvoor ook een schriftelijk aanbod gedaan. Omdat ook een uitge­bracht aanbod tot minnelijke verwerving uiteindelijk niet tot overeenstemming heeft geleid, is de benodigde oppervlakte in het verzoek tot onteigening opgenomen. De onteigening van de tijdelijk benodigde gronden is onder deze omstandig­heden volgens de Kroon dan ook wel degelijk noodzakelijk. In het recentere KB A2 passage Maastricht45 heeft de Kroon in vergelijkbare bewoordingen bevestigd onder welke voor­waarden onteigening van tijdelijk benodigde gronden nood­zakelijk kan zijn.&#13;
De noodzaak tot onteigening is betwist in verreweg de meeste administratieve onteigeningsprocedures ten behoeve van de versterking van de Lekdijk.46 Reclamanten hebben in dat kader onder meer gewezen op het feit dat het Hoog­heemraadschap van Schieland en Krimpenerwaard onder­scheid maakt tussen het grastalud en een strook van circa twee meter naast de woningen, waarbij het grastalud wel en de strook naast de woning niet aangekocht hoeft te worden. Daaruit hebben reclamanten de conclusie getrokken dat het beheer van de waterkering kennelijk wel te voeren is zon­der eigendom van deze strook grond en kunnen reclaman­ten geen reden bedenken waarom dit beheer niet te voeren is zonder eigendom van het naastgelegen talud. Bovendien zou de Keur volgens hen voldoende mogelijkheden bie­den om onderhoud aan de dijk op eigendommen van derden uit te voeren. Verder is naar voren gebracht dat met de vo­rige dijkversterking de eigendom van de grond ook niet no­dig was. De Kroon heeft telkens in nagenoeg gelijkluiden­de bewoordingen op deze zienswijzen gereageerd. Zij heeft er in de eerste plaats steeds op gewezen dat het hoogheem­raadschap zich op basis van reeds in 2001 vastgesteld beleid op het standpunt stelt dat verkrijging van de eigendom van de ondergrond van de dijk (van de binnen- tot de buitenteen van de (nieuwe) dijk) noodzakelijk is, omdat op deze wij­ze de uniformiteit en continuïteit bij dijkversterkingen en duurzaamheid van de waterkering het meest gewaarborgd is. Daarbij wordt een uitzondering gemaakt op die plaat­sen waar een woning in de dijk aanwezig is, in die zin dat de ondergrond van de woning en een strook van twee meter daaromheen buiten de aankoop en eventueel de onteigening wordt gehouden. Zo blijft rondom de woning in ieder geval een aaneengesloten gedeelte in eigendom, zodat de eigenaar op eigen grond onderhoud kan uitvoeren. In overeenstem­ming met hetgeen zij reeds eerder heeft overwogen47 acht de Kroon dit standpunt van het hoogheemraadschap niet onre­delijk. De eigendom van de ondergrond van de dijk biedt het hoogheemraadschap nu en in de toekomst de mogelijkheid om het vereiste veiligheidsniveau te kunnen handhaven, al­dus de Kroon. Het is op deze wijze namelijk niet (langer) af­hankelijk van de medewerking van derden, in het bijzonder niet van toestemming van zowel de huidige als eventue­le toekomstige eigenaren. De Kroon wijst daarnaast nog op het feit dat de Afdeling bestuursrechtspraak van de Raad van State het standpunt van het hoogheemraadschap (herhaalde­lijk) redelijk heeft geacht en het dijkversterkingsplan heeft goedgekeurd. De Afdeling heeft wel geoordeeld dat in indi­viduele gevallen beoordeeld moet worden of het voornemen om gronden te verwerven in het kader van de dijkverster­king in overeenstemming is met het beleid en of bijzonde­re omstandigheden aanleiding geven tot afwijking hiervan. Van dergelijke bijzondere omstandigheden was volgens de Kroon in dit geval echter geen sprake.&#13;
8. Urgentie&#13;
Ten slotte toetst de Kroon of de voorgenomen onteigening voldoende urgent is. Met de uitvoering van het werk waar­voor onteigend wordt, moet een begin wordt gemaakt bin­nen vijf jaar na het Koninklijk Besluit. Indien die termijn niet haalbaar lijkt, acht de Kroon de onteigening voorba­rig. De termijn van vijf jaar houdt verband met de maximale dagvaardingstermijn van twee jaar48 en de termijn van drie jaar, ingaande op het moment dat het onteigeningsvonnis kracht van gewijsde heeft gekregen, waarbinnen een aan­vang moet worden gemaakt met de uitvoering van het werk waarvoor onteigenend is.49&#13;
In 2010 is de urgentie onder meer aan de orde gesteld in de administratieve onteigeningsprocedure die heeft geleid tot het KB Katwijk.50 Het betrof een bestemmingsplanonteige­ning ten behoeve van de reconstructie van een verouderd ha­venterrein tot woongebied. Een van de reclamanten had zich op het standpunt gesteld er onvoldoende financiële midde­len waren voor de uitvoering van het bouwplan, althans dat daaromtrent geen zekerheid bestond. Om die reden zou de urgentie aan de onteigening ontbreken. De Kroon overwoog in reactie daarop dat de aangevoerde argumenten deels van financieel-economische aard zijn, welke in eerste instan­tie naar voren kunnen worden gebracht in de bestemmings­planprocedure, waarin ook de toets aan de economische uitvoerbaarheid van het plan plaatsvindt. In de onteigenings­procedure kan een nader onderzoek naar de financiële uit­voerbaarheid geboden zijn indien er redenen zijn om aan te nemen dat niet valt uit te sluiten dat de wijze van financie­ring van het plan(onderdeel) waarvoor wordt onteigend, van invloed zou kunnen zijn op de noodzaak om tot onteigening over te gaan en op de urgentietermijn van vijf jaar. In dit ge­val was de Kroon echter niet gebleken dat de wijze waar­op vanuit het gemeentelijke ISV-budget is bijgedragen aan de planexploitatie ertoe zou kunnen leiden dat de realisering van het onteigeningsplan binnen de urgentietermijn onzeker zou zijn. De Kroon oordeelde dan ook dat de onteigening voldoende urgent was.&#13;
In 2010 zijn ook de effecten van de economische crisis op de huizenmarkt in het kader van het urgentiecriterium aan de orde gesteld. Tegen de onteigening ten name van de ge­meente Nijmegen ten behoeve van de uitvoering van een bestemmingsplan dat voorzag in de aanleg van een nieu­we woonwijk werd ingebracht dat de onteigening niet ur­gent zou zijn gelet op de beoogde fasering van de woning­bouw en de effecten van de financieel-economische crisis op de woningbouwproductie. De Kroon overwoog dat er in ie­der geval sprake was van een voorgenomen planuitvoering binnen vijf jaar en dat het tot de verantwoordelijkheid van de gemeente behoort om de effecten van de financieel-eco­nomische crisis af te wegen tegen die welke het tempori­seren of opschorten van de planontwikkeling met zich zou brengen (KB Nijmegen Laauwik51). De gemeente had in dat verband te kennen gegeven dat de vraag naar woningen blijft, ondanks een terugval in de verkopen, en dat zij erop vertrouwt dat de woningverkoop weer zal toenemen zodra het vertrouwen in de economie is hersteld en dat dit herstel zich ruimschoots binnen de fasering van het plan zal heb­ben voorgedaan. Dit standpunt kwam de Kroon niet onrede­lijk voor.&#13;
9. Slotsom&#13;
In het verleden is vanuit verschillende hoeken veelvuldig aangedrongen op een integrale herziening van de Ow. De wijzigingen die het onteigeningsrecht door de inwerkingtre­ding van de Chw heeft ondergaan, sluiten echter geenszins aan bij deze eerdere voorstellen. Het is dan ook niet ver­wonderlijk dat de wetswijziging op veel kritiek heeft kun­nen rekenen. Daar komt bij dat inmiddels is gebleken dat de doelstellingen die met de wijzigingen zijn beoogd hoog­uit slechts ten dele zijn bereikt. Zo is van een versnelling van de onteigeningsprocedure zeker geen sprake. Afgezien van het feit dat de Kroon voortaan ook in geval van Titel IV-onteigeningen zelf de gronden ter onteigening aanwijst, is er in de praktijk weinig veranderd. De Kroon hanteert in ie­der geval nog altijd dezelfde toetsingsgronden. Ook het feit dat voortaan de Kroon de gronden aanwijst ter onteigening en de uniforme openbare voorbereidingsprocedure verzorgt, neemt niet weg dat een formeel gebrek ook nu nog aan ont­eigening in de weg kan staan. De Koninklijke Besluiten die op grond van het oude recht tot stand zijn gekomen, blijven dan ook van belang voor de huidige praktijk.&#13;
&#13;
&#13;
&#13;
&#13;
</content><legacyfootnotes>* Jessica de Roos is advocaat bij Dirkzwager advocaten &amp; notarissen N.V. te Nijmegen.&#13;
1. J. de Roos, ‘Kroniek onteigening 2009 (I)’, Agr.r. 2010/5, p. 185.&#13;
2. Wet van 18 maart 2010, houdende regels met betrekking tot versnelde ontwikkeling en verwezenlijking van ruimte­lijke en infrastructurele projecten (Chw), Stb. 2010, 135.&#13;
3. Besluit van 24 maart 2010, houdende vaststelling van het tijdstip van inwerkingtreding van de Chw, Stb. 2010, 137.&#13;
4. Circulaire Wijziging van de Onteigeningswet van 29 maart 2010, p. 3, te raadplegen via www.rijksoverheid.nl.&#13;
5. Zie Kamerstukken I 2009/10, 32 127, nr. H.&#13;
6. Kamerstukken II 2010/2011, 32 488.&#13;
7. De dag na publicatie in het Staatsblad 2011, nr. 10 op 13 januari 2011.&#13;
8. ‘Handreiking onteigeningen Titel IV 2010’, uitgegeven door het (voormalige) Ministerie van VROM, 23 novem­ber 2010.&#13;
9. Zie ‘Leidraden Administratieve onteigeningsprocedure Titels II, IIa en IIc onteigeningswet’, uitgegeven door het (voormalige) Ministerie van VWS, maart 2007.&#13;
10. ‘Handreiking onteigeningen Titel IV’, uitgegeven door het (voormalige) Ministerie van VROM, 30 augustus 2010, p. 5.&#13;
11. KB 1 oktober 2010, no. 10.002683, Stcrt. 2010, nr. 17002 (Apeldoorn).&#13;
12. ‘Onteigeningswet, Handreiking voor de praktijk 2006’, uit­gegeven door het Ministerie van VROM, december 2006.&#13;
13. Art. 79 aanhef en onder 7 Ow.&#13;
14. KB 24 juni 2010, no. 10.001769, Stcrt. 2010, nr. 10742 (Leiderdorp).&#13;
15. Zie bijvoorbeeld KB 4 januari 2010, no. 09.003762, Stcrt. 2010, nr. 1448 (Den Haag) en KB 15 juli 2008, no. 08.002110, Stcrt. 2008, nr. 157 (Leiden).&#13;
16. ‘Handreiking onteigeningen Titel IV’, uitgegeven door het (voormalige) Ministerie van VROM, 30 augustus 2010, p. 9. &#13;
17. Zie bijvoorbeeld het zeer recentelijke KB van 5 oktober 2011, no. 11.002380, Stcrt. Nr. 18576 (onteigeningsplan Ontpoldering Noordwaard).&#13;
18. ‘Handreiking onteigeningen Titel IV’, uitgegeven door het (voormalige) Ministerie van VROM, 30 augustus 2010, p. 9.&#13;
19. KB 1 april 2010, no. 10.000909, Stcrt. 2010, nr. 6298 (Leiderdorp).&#13;
20. KB 4 augustus 2010, no. 10.002196, Stcrt. 2010, nr. 12903 (Bergboezem Lansingerland en Pijnacker-Nootdorp).&#13;
21. KB 3 september 2010, no. 10.002447, Stcrt. 2010, nr. 14888 (Doetinchem).&#13;
22. KB 8 november 2010, no. 10.003058, Stcrt. 2010, nr. 18957 (onteigeningsplan Groenzone). &#13;
23. ‘Handreiking onteigeningen Titel IV’, uitgegeven door het (voormalige) Ministerie van VROM, 30 augustus 2010, p. 16.&#13;
24. KB 29 april 2010, no. 10.001218, Stcrt. 2010, nr. 7948 (Beek).&#13;
25. KB 17 augustus 2010, no. 10.002297, Stcrt. 2010, nr. 16749 (Aansluiting N48 Zuidwolde).&#13;
26. KB 15 maart 2010, no. 10.001769, Stcrt. 2010, nr. 10742 (Leiderdorp). &#13;
27. KB 15 maart 2010, no. 10.000658, Stcrt. 2010, nr. 5605 (provinciale weg N201 Haarlemmermeer).&#13;
28. KB 8 november 2010, no. 10.003058, Stcrt. 2010, nr. 18957 (onteigeningsplan Groenzone).&#13;
29. ‘Handreiking onteigeningen Titel IV’, uitgegeven door het (voormalige) Ministerie van VROM, 30 augustus 2010, p. 17.&#13;
30. KB 15 maart 2010, no. 10.000590, Stcrt. 2010, nr. 5605 (Fietspad N355 Zuidhoorn-Groningen).&#13;
31. KB 26 augustus 2010, no. 10.002356, Stcrt. 2010, nr. 15622 (Knooppunt A73-A74). &#13;
32. KB 7 oktober 2010, no. 10.002790, Stcrt. 2010, nr. 18396 (Reconstructie A12 Maarsbergen-Veenendaal).&#13;
33. KB 1 juni 2010, no. 10.001504, Stcrt. 2010, nr. 9552 (Greenportlane).&#13;
34. KB 26 augustus 2010, no. 10.002357, Stcrt. 2010, nr. 15604 (Omlegging N201).&#13;
35. KB 4 augustus 2010, no. 10.002194, Stcrt. 2010, nr. 13185 (Borne).&#13;
36. KB 7 oktober 2010, no. 10.002789, Stcrt. 2010, nr. 17139 (Fietspad Putten).&#13;
37. KB 1 oktober 2010, no. 10.002683, Stcrt. 2010, nr. 17002 (Apeldoorn).&#13;
38. KB 13 januari 2010, no. 10.00033, Stcrt. 2010, nr. 1346 (Venlo). &#13;
39. KB 15 maart 2010, no. 10.000655, Stcrt. 2010, nr. 4933 (Tilburg).&#13;
40. KB 10 september 2008, no. 08.002603, Stcrt. 2008, nr. 191 (Den Haag).&#13;
41. KB 9 februari 2010, no. 10.000328, Stcrt. 2010, nr. 3801 (Verbreding A50 Valburg-Grijsoord).&#13;
42. KB 3 september 2010, no. 10.002448, Stcrt. 2010, nr. 14893 (Amsterdam).&#13;
43. KB 13 januari 2010, no. 10.00032, Stcrt. 2010, nr. 1344 (Bolsward).&#13;
44. KB 1 april 2010, no. 10.000915, Stcrt. 2010, nr. 7409 (A12 Utrecht-Maarsbergen). &#13;
45. KB 29 augustus 2011, no. 11.002027, Stcrt. 2011, nr. 16477 (A2 passage Maastricht).&#13;
46. KB 13 februari 2010, no. 10.000371, Stcrt. 2010, nr. 3424; KB 1 juni 2010, no. 10.001490, Stcrt. 2010, nr. 104523; KB 1 oktober 2010, no. 10.002689, Stcrt. 2010, nr. 17057.&#13;
47. Zoals bijvoorbeeld in Onze besluiten van 9 maart 2000, nr. 00.001393 (Stcrt. 28 maart 2000, nr. 62), 27 september 2000, nr. 00.005364 (Stcrt. 1 november 2000, nr. 212) en 24 december 2007, nr. 07.004183 (Stcrt. 25 januari 2008, nr. 18).&#13;
48. Art. 78 lid 8 Ow.&#13;
49. Art. 61 lid 1 Ow.&#13;
50. KB 25 maart 2010, no. 10.000800, Stcrt. 2010, nr. 1346 (Katwijk). &#13;
51. KB 1 oktober 2010, no. 10.002685, Stcrt. 2010, nr. 1346 (Nijmegen Laauwik). &#13;
</legacyfootnotes><footnotes><footnote/></footnotes><auteurs>mr. J. de Roos&#13;
</auteurs><published>2011-09-01 00:00:00</published><modified>2011-09-01 00:00:00</modified><editiondate>2011-09-01</editiondate><htmlpath>https://denhollander.info/artikel/9530</htmlpath></article>
</articles></edition>