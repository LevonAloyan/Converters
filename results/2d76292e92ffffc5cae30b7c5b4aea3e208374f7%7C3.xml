<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1994</searchword><id>6045</id><udhid>UDH:TvAR/6045</udhid><titel>Enkele kanttekeningen bij de Tracéwet</titel><searchwords><searchword>TvAR 5/1994</searchword><searchword>UDH:TvAR/6045</searchword></searchwords><attachments><attachment><name>1994_nr 5_Artikel_Zijlmans.pdf</name><extention>pdf</extention><url>https://denhollander.info/download/5854/ci</url></attachment></attachments><inleiding>1. INLEIDING&#13;
Tegelijk met de Algemene wet bestuursrecht is op 1 januari 1994 de Tracéwet in werking&#13;
getreden. In dit artikel zal in de eerste plaats de aanleiding tot invoering van deze wet&#13;
worden behandeld (par. 2). Hierbij wordt ingegaan op (tekortkomingen van) de door&#13;
Rijkswaterstaat gedurende vele jaren gehanteerde buitenwettelijke tracévaststellingsprocedure&#13;
en de toepasselijkheid van de tracévaststellingsprocedure uit de Tracéwet.&#13;
Vervolgens wordt in paragraaf 3 ingegaan op de inhoud van de Tracéwet. Hierbij&#13;
wordt een toelichting gegeven op (artikelen uit) de zes hoofdstukken van de wet. In paragraaf&#13;
4 komt de zogenaamde NIMBY-wet2 kort aan de orde.&#13;
De relatie tussen de Tracéwet en de Landinrichtingswet wordt in paragraaf 5 besproken.&#13;
Hierin wordt de aandacht specifiek gericht op de relatie tussen relevante bepalingen&#13;
uit de Tracéwet die gericht zijn op opheffing van nadelige effecten, welke bij de aanleg of&#13;
wijziging van hoofdtransportinfrastructurele projecten kunnen optreden en de mogelijkheden&#13;
die de aanpassingsinrichting, als één van de vier vormen van landinrichting uit de&#13;
Landinrichtingswet, hiertoe kent.&#13;
Paragraaf 6 tot slot behandelt een verondersteld gebrek met betrekking tot de uitvoering&#13;
van de Tracéwet: het ontbreken van een verwijzing naar de (administratieve) onteigeningsprocedure&#13;
uit de Onteigeningswet. In deze paragraaf wordt tevens een te overwegen&#13;
oplossing voor dit probleem aangedragen.</inleiding><content>2. VAN BUITENWETTELIJKE TRACÉVASTSTELLINGSPROCEDURE NAAR TRACÉWET&#13;
De opstelling en vaststelling van een tracé(besluit) voor bepaalde vormen van hoofdtransportinfrastructuur&#13;
(Rijkswegen, rivieren en Rijkskanalen) is een reeds jaren bestaande en&#13;
door de Rijkswaterstaat gehanteerde buitenwettelijke procedure. De Tracéwet daarentegen&#13;
geeft een (wettelijke) procedurele regeling doch enkel voor realisering van de transportinfrastructuur&#13;
van hoofdwegen, landelijke railwegen en hoofdvaarwegen. Hierbij&#13;
geldt als belangrijke doelstelling: een snelle, effectieve inpassing van het tracé binnen&#13;
(de) planfiguren van de Wet op de Ruimtelijke Ordening. 2.1. Aanleiding tot de Tracéwet&#13;
Een belangrijke aanleiding voor de Tracéwet is naar het oordeel van de regering de directe&#13;
inpassing van het tracébesluit (sectorplanning) binnen de planfiguren van de ruimtelijke&#13;
ordening (facetplanning).&#13;
De buitenwettelijke tracévaststellingsprocedure resulteerde, na een tracéonderzoek en&#13;
een advies- en inspraakprocedure, in een door de minister van Verkeer en Waterstaat genomen&#13;
tracébesluit. Dat besluit vormde het sluitstuk van de sectorale oordeelsvorming.&#13;
De zogenoemde facetbesluitvorming op basis van de Wet op de Ruimtelijke Ordening&#13;
werd eerst in gang gezet als het tracébesluit vaststond, hoewel informeel overleg met de&#13;
competente bestuursorganen veelal al langer aan de gang was. De minister van Verkeer en&#13;
Waterstaat verzocht na het vaststellen van het tracébesluit aan provincie(s) en gemeente(&#13;
n) om inpassing van het tracé in streek- resp. bestemmingsplannen. Planologische inpassing&#13;
van het tracé kon onder meer ook gerealiseerd worden via vrijstellingen en/of&#13;
anticipatie. Provincie en gemeente behielden hun eigen verantwoordelijkheid voor de&#13;
ruimtelijke belangenafweging en ruimtelijke inpassing van het vastgestelde tracé zoals&#13;
deze ligt verankerd in de Wet op de Ruimtelijke Ordening.&#13;
Deze werkwijze veroorzaakte vaak gebreken in de coördinatie tussen besluitvorming in&#13;
het sectorale spoor en besluitvorming in het ruimtelijke spoor.3 Dit leidde in de praktijk&#13;
herhaaldelijk tot problemen. In de ruimtelijke ordeningslijn ontstonden in zekere zin doublures4&#13;
met de belangenafweging in de sectorlijn tijdens de projectbeoordeling. Bovendien&#13;
kon vertraging optreden bij de uitvoering doordat de ruimtelijke inpassing nog niet&#13;
was geregeld.&#13;
Een belangrijk aspect was voorts dat tijdens de besluitvorming in de sectorlijn een (bestuursrechtelijke)&#13;
beroepsmogelijkheid ten aanzien van het tracébesluit5 zélf ontbrak. De&#13;
rechtsbescherming ten aanzien van het tracébesluit en ten aanzien van de wijze van uitvoering&#13;
van het tracébesluit lag voornamelijk in de ruimtelijke ordeningsprocedure. De&#13;
enige mogelijkheid om invloed op de tracévaststelling te hebben werd gevormd door de&#13;
mogelijkheid om opvattingen (bezwaren) kenbaar te maken omtrent het ontwerp van een&#13;
planologische kernbeslissing, waarin een project (tracé) is aangegeven (art. 2a lid 2 WRO&#13;
jo. art. 5 lid 1 Bro). Natuurlijk is men op dit spoor niet geheel verstoken van mogelijke&#13;
toetsing door een rechter: de aangewezen route is dan die van het civielrechtelijke (kort)&#13;
geding. De rechtsbescherming rond het bestemmingsplan of de vrijstelling kwam in een&#13;
te laat stadium om nog kansrijk te zijn. Genoemde doublures leidden dan ook tot rechtsongelijkheid&#13;
met name in de richting van de burgers bij de projectbeoordeling (sectorlijn)&#13;
en de projectuitvoering (ruimtelijke ordeningslijn). Om de besluitvorming in de sectorlijn en in de facetlijn beter op elkaar aan te laten&#13;
sluiten is voor projecten van hoofdtransportinfrastructuur een wettelijke regeling ontworpen:&#13;
de Tracéwet.&#13;
2.2. Toepasselijkheid van de tracévaststellingsprocedure&#13;
De tracévaststellingsprocedure uit de Tracéwet wordt toegepast bij de besluitvorming&#13;
over de aanleg en wijziging van die onderdelen van de hoofdtransportinfrastructuur waarbij&#13;
zwaarwegende belangen in verband met de noodzaak en de wijze van uitvoering moeten&#13;
worden afgewogen. Daarbij gaat het (in kwalitatieve zin) zowel om aanleg van nieuwe&#13;
hoofdwegen, landelijke railwegen of hoofdvaarwegen als om wijzigingen in de bestaande&#13;
hoofdtransportinfrastructuur. Deze zijn wat betreft het ingrijpende karakter ervan op één&#13;
lijn te stellen met de aanleg van een nieuw hoofdtransportinfrastructuur-onderdeel. Het is&#13;
mogelijk om andere wijzigingen van bestaande hoofdtransportinfrastructuur onder de&#13;
tracéplicht te kunnen brengen. Deze kunnen worden aangewezen in uitvoeringsregelingen.&#13;
Bij andere ingrepen in de hoofdtransportinfrastructuur dan hierboven genoemd blijft de&#13;
wettelijke tracévaststellingsprocedure achterwege. In die gevallen blijft voor burgers de&#13;
belangenafweging onder de gemeentelijke verantwoordelijkheid vallen. Die belangenafweging&#13;
vindt plaats in het kader van de bestemmingsplanprocedure c.q. vrijstellingsprocedure&#13;
volgens de Wet op de Ruimtelijke Ordening. De Rijksoverheid stelt daarvoor een&#13;
toelichtende nota op. Hierbij worden ook eventuele andere varianten in de beschouwing&#13;
betrokken, waaronder in ieder geval een nul-variant, een meest milieuvriendelijke variant&#13;
en voor de wegen ook een openbaar vervoervariant. Daarnaast worden de mobiliteitseffecten&#13;
van de varianten op bovenlokale schaal aangegeven. Het beleidskader van het&#13;
Tweede Structuurschema Verkeer en Vervoer6 vormt daarbij het uitgangspunt. In deze situatie&#13;
kan dan, op basis van de toelichtende nota, een combinatie van de milieu-effectrapportage&#13;
en die van de bestemmingsplanprocedure plaatsvinden.&#13;
3. INHOUD VAN DE TRACÉWET&#13;
Zoals vermeld, is het hoofddoel van de wet de besluitvorming in de sectorlijn (aanleg of&#13;
wijziging van de hoofdtransportinfrastructuur) en in de facetlijn (inpassing in de ruimtelijke&#13;
plannen) beter en vooral sneller op elkaar te doen aansluiten. Het uitgangspunt hierbij&#13;
is om besluitvorming op Rijksniveau met betrekking tot de tracénota en de&#13;
tracévaststelling zowel inhoudelijk als formeel met waarborgen te omkleden, vergelijkbaar&#13;
met de waarborgen in de besluitvorming op provinciaal en gemeentelijk niveau op&#13;
basis van de Wet op de Ruimtelijke Ordening. Dit uitgangspunt wordt in de wettelijke&#13;
tracévaststellingsprocedure als volgt nagestreefd:&#13;
- besluitvorming in samenspraak met provincie, gemeente en waterschap verbeteren;&#13;
- rechtszekerheid bieden naar burgers toe met betrekking tot de procedure ten aanzien&#13;
van de projectnota;&#13;
- rechtsbescherming openstellen tegen een tracébesluit zelf en - het invoegen van een ruimtelijke belangenafweging op Rijksniveau en door de coördinatie&#13;
daarbij met de ruimtelijke belangenafweging door provincie en gemeente in de&#13;
fase van de projectuitvoering.&#13;
De Tracéwet is uit zes hoofdstukken opgebouwd. Hieronder wordt beknopt op elk van&#13;
deze hoofdstukken ingegaan.&#13;
3.1. Algemene bepalingen&#13;
Het eerste hoofdstuk van de Tracéwet, 'Algemene bepalingen', omvat twee artikelen. Art.&#13;
1 lid 1 bevat omschrijvingen van termen en begrippen. Lid 2 van art. 1 merkt met betrekking&#13;
tot de toepassing van deze wet ontheffingen, dispensaties, afwijkingen en soortgelijke&#13;
beschikkingen aan als vergunningen. Krachtens lid 3 van art. 1 wordt in deze wet&#13;
onder aanleg of wijziging van een hoofdweg, landelijke railweg of hoofdvaarweg ook&#13;
verstaan de aanleg of wijziging van een deel van die hoofdweg, landelijke railweg of&#13;
hoofdvaarweg. Krachtens art. 2 lid 1 geschiedt de aanleg van een hoofdweg, landelijke&#13;
railweg of hoofdvaarweg overeenkomstig het daarvoor met toepassing van deze wet vastgestelde&#13;
tracé. In art. 2, tweede lid, wordt het eerste lid van overeenkomstige toepassing&#13;
verklaard ten aanzien van belangrijke ingrepen in (bestaande) hoofdtransportinfrastructuur.&#13;
Op grond van art. 2, derde lid, kan bij algemene maatregel van bestuur art. 2 lid 1&#13;
eveneens van toepassing verklaard worden op in die maatregel aan te geven andere gevallen&#13;
van wijziging van een hoofdweg, van een landelijke railweg of van een hoofdvaarweg,&#13;
indien ten aanzien van deze gevallen het maken van een milieu-effectrapport op&#13;
grond van het bepaalde bij of krachtens de Wet milieubeheer verplicht is.&#13;
3.2. De trajectnota&#13;
Het tweede hoofdstuk van de Tracéwet heeft betrekking op de trajectnota. Hierin wordt&#13;
een wettelijke regeling gegeven die nauw aansluit bij de vroegere buitenwettelijke&#13;
tracévaststellingsprocedure. Thema's in hoofdstuk II zijn:&#13;
- het opstellen van de trajectnota en de inhoud ervan;&#13;
- de medebetrokkenheid van lagere bestuursorganen (provincies, gemeenten en water&#13;
schappen ) bij de voorbereiding van de trajectnota en de beoordeling van de nota in&#13;
een uitvoerig advies en&#13;
- de inspraakprocedure met betrekking tot de trajectnota.&#13;
Voor de stappen in de verschillende procedures verwijst de wet geregeld naar en zoekt&#13;
ook aansluiting bij bepalingen uit de Algemene wet bestuursrecht. Verder wordt in dit&#13;
hoofdstuk van de wet een relatie gelegd met de m.e.r.-regeling uit de Wet milieubeheer. 3.3. Beslissing&#13;
Hoofdstuk III, 'Beslissing' (art. 9 tot en met art. 16), van de Tracéwet bevat regelingen&#13;
met betrekking tot de totstandkoming van de beslissing terzake de vaststelling van het&#13;
tracébesluit. Ten eerste wordt verbetering nagestreefd van de rechtszekerheid met betrekking&#13;
tot de te nemen beslissingen , de wijze van totstandkoming en kennisgeving en de&#13;
gevolgen daarvan binnen de tracévaststellingsprocedure. Ten tweede wordt gewezen op&#13;
verbetering van de rechtsbescherming. Tegen een tracébesluit kan een belanghebbende&#13;
voor een rechtmatigheidsbeoordeling beroep instellen bij de Afdeling bestuursrechtspraak&#13;
van de Raad van State (art. 15 lid 4). In de derde plaats wordt aanzienlijke verbetering beoogd&#13;
met betrekking tot de coördinatie tussen de sectorale en de ruimtelijke belangenafweging&#13;
bij de tracébeslissing met nogal straffe structuren voor die gevallen, waarin&#13;
bestuursorganen dreigen vast te lopen.&#13;
Wanneer deze coördinatie niet tot overeenstemming leidt kent de wet een zogenaamde&#13;
voorziening in de vorm van art. 15 lid 2 (ten aanzien van de provincie) en art. 15 lid 3 (ten&#13;
aanzien van de gemeente). Deze voorziening bevat een verplichte aanwijzing op grond&#13;
van de Wet op de Ruimtelijke Ordening (art. 6 lid 1 en 2 en art. 37 lid 1 en 2 WRO), die&#13;
door de minister van VROM gelijktijdig met het tracébesluit aan de provincie(s) en de gemeente^)&#13;
wordt opgelegd. Dit gebeurt indien zij in het overleg over het ontwerp tracébesluit&#13;
niet binnen de gestelde termijn hebben medegedeeld planologische medewerking te&#13;
zullen verlenen aan het vast te stellen tracé. De wettelijke mogelijkheden terzake laten aan&#13;
duidelijkheid eigenlijk weinig te wensen over; afgewacht moet worden of de politieke bereidheid&#13;
er zal zijn om, ondanks genoegzaam overleg, bestuurlijke hobbels opzij te schuiven&#13;
wanneer de noodzaak daartoe vaststaat.&#13;
3.4. Projectuitvoering&#13;
In hoofdstuk IV van de Tracéwet zijn bepalingen opgenomen met betrekking tot de besluitvorming&#13;
in de ruimtelijke ordeningslijn, dat wil zeggen met betrekking tot de projectuitvoering.&#13;
" Deze bepalingen raken de volgende aspecten.&#13;
De verplichte aanwijzing van de minister van VROM, gelijktijdig met het tracébesluit,&#13;
brengt mee dat de Rijksoverheid bereid moet zijn ook daadwerkelijk met de uitvoering van het project te beginnen binnen de looptijd van de bestemmingsplanwijziging die moet&#13;
worden vastgesteld in verband met dat tracé. In de Tracéwet is dan ook voorzien in een&#13;
regeling die het tracébesluit en de eventuele aanwijzing van rechtswege laat vervallen, indien&#13;
de beoogde aanleg of wijziging van een hoofdweg, hoofdvaarweg of landelijke railweg&#13;
niet is opgenomen in een jaarlijks voortschrijdend meerjarig uitvoeringsprogramma&#13;
voor hoofdtransportinfrastructuur. Dit uitvoeringsprogramma moet bij besluit van de minister&#13;
van Verkeer en Waterstaat zijn vastgesteld voor het derde jaar na het jaar waarin&#13;
het tracébesluit van kracht is geworden. Het tracébesluit vervalt eveneens van rechtswege&#13;
indien dit niet binnen 13 jaar na het jaar waarin het van kracht is geworden ten uitvoer&#13;
wordt gebracht (art. 18).&#13;
De indiening van bezwaren en beroepen in het kader van de bestemmingsplanprocedure&#13;
kunnen het tracébesluit dat op Rijksniveau is genomen niet opnieuw aan een beoordeling&#13;
onderwerpen (art. 19).&#13;
Indien niet tijdig een vergunning of enige andere bestuursrechtelijke toestemming met&#13;
betrekking tot de inrichting of het gebruik van gronden, welke is benodigd voor de aanleg&#13;
of wijziging van hoofdtransportinfrastructuur is verkregen van een bestuursorgaan van&#13;
een provincie, een gemeente, een waterschap of enig ander publiekrechtelijk lichaam met&#13;
uitzondering van het Rijk, kan de minister deze toestemming verlenen in plaats van het in&#13;
de wet aangewezen orgaan (art. 20 lid 2 - 5). De indiening van een bezwaar of beroep ten&#13;
aanzien van het verlenen van de in art. 20 lid 2 tot en met lid 5 genoemde vergunningen&#13;
of enige andere bestuursrechtelijke toestemming kunnen het op Rijksniveau genomen&#13;
tracébesluit en de belangenafweging daarbij niet opnieuw aan een beoordeling onderwerpen&#13;
(art. 20 lid 6 en 7).&#13;
3.5. Bijzondere procedure voor grote projecten van nationaal belang&#13;
Hoofdstuk V van de Tracéwet, 'Bijzondere procedure voor grote projecten van nationaal&#13;
belang', is uitsluitend van toepassing op de besluitvorming over de aanleg of wijziging&#13;
van hoofdtransportinfrastructuur ten aanzien waarvan een planologische kernbeslissing&#13;
van kracht is als bedoeld in art. 41a WRO (art. 21). Indien een dergelijke planologische&#13;
kernbeslissing van kracht is blijft de opstelling van een trajectnota achterwege. De minister&#13;
van Verkeer en Waterstaat en de minister van Volkshuisvesting, Ruimtelijke Ordening&#13;
en Milieubeheer bepalen het tracé en werken dit uit tot een ontwerp-tracébesluit. Het parlement&#13;
heeft dus (wettelijk gestructureerde) invloed op deze tracévaststelling, omdat, met&#13;
inachtneming van de planologische kernbeslissing, waarin het parlement het nationale&#13;
ruimtelijke ordeningsbeleid uitvoert, deze ministers het besluit tot tracévaststelling nemen.&#13;
Het ontwerp-tracébesluit kan worden aangepast door naar voren gebrachte zienswijzen&#13;
en/of ingekomen mededelingen van de betrokken bestuursorganen. Wederom met&#13;
inachtneming van de planologische kernbeslissing (art. 23).&#13;
Ook tegen een dergelijk tracébesluit kan een belanghebbende beroep instellen bij de&#13;
Afdeling bestuursrechtspraak van de Raad van State (art. 24 lid 4). 3.6. Overgangs- en slotbepalingen&#13;
Hoofdstuk VI, 'Overgangs- en slotbepalingen', omvat onder andere bepalingen ter regeling&#13;
van de periode tussen de sinds lange tijd bestaande buitenwettelijke tracévaststellingen&#13;
en de wettelijke vaststelling van een tracé op grond van de Tracéwet (art. 26 en 27).&#13;
Bij grote projecten van nationaal belang worden, bij eventueel van kracht zijnde planologische&#13;
kernbeslissingen ten aanzien van de Betuwe-spoorlijn en de Hoge Snelheidsspoorlijn,&#13;
deze reeds aangemerkt volgens art. 41a WRO ook al zou de Tracéwet nog geen&#13;
geldend recht zijn (art. 28).&#13;
Verder omvat het slothoofdstuk enige bepalingen ter regeling van wijzigingen in andere&#13;
wetten, zoals een belangrijke wijziging in de WRO waar het Hoofdstuk VA 'Projectcoördinatie'&#13;
is opgenomen. Hierin dienen krachtens art. 41a WRO bij de nadere&#13;
besluitvorming over deze projecten de grenzen en beperkingen op grond van concrete beleidsbeslissingen&#13;
uit de desbetreffende planologische kernbeslissingen in acht te worden&#13;
genomen. Met andere woorden: op deze manier heeft het parlement door middel van de&#13;
planologische kernbeslissingen indirecte invloed op de besluitvorming rondom deze grote&#13;
projecten van nationaal belang. Dit alles krachtens art. 31 van de Tracéwet.'4&#13;
Krachtens art. 32 van de Tracéwet zal de NIMBY-wet de volgende veranderingen in&#13;
art. 15 lid 4 en art. 24 lid 4 van de Tracéwet te weeg brengen. Op grond van de NIMBYwet&#13;
zal in de Wet op de Ruimtelijke Ordening aan art. 37 een achtste lid worden toegevoegd&#13;
(rechtsbescherming bij gemeenteraad respectievelijk Onze minister of&#13;
Gedeputeerde Staten). Dit achtste lid van art. 37 WRO zal niet worden toegepast als in het&#13;
tracébesluit tevens zijn opgenomen de beslissing inzake het verlenen van planologische&#13;
medewerking alsmede besluiten van de Minister van VROM ingevolge art. 15 lid 2 respectievelijk&#13;
lid 3 en art. 24 lid 2 respectievelijk lid 3. Met andere woorden: tegen een dergelijk&#13;
tracébesluit blijft rechtsbescherming open staan bij de Afdeling bestuursrechtspraak&#13;
van de Raad van State.&#13;
4. DE NIMBY-WET (NOT IN MY BACKYARD) EN DE TRACÉWET&#13;
Gezien de beperkte mogelijkheden van de aanwijzingsbevoegdheid van de minister van&#13;
VROM en van Gedeputeerde Staten heeft de regering besloten te komen met een wettelijke&#13;
regeling tot wijziging van de Wet op de Ruimtelijke Ordening. Deze NIMBY-regeling&#13;
betreft een wijziging van de Wet op de Ruimtelijke Ordening waarmee een efficiënte inrichting&#13;
van de interventie-instrumenten van Rijk en provincie wordt beoogd.&#13;
De relatie tussen NIMBY-wet en Tracéwet blijkt niet alleen uit art. 31 en 32 van de&#13;
Tracéwet, zoals hierboven is geconstateerd, maar ook uit de artikelen III en IV van de&#13;
NIMBY-wet. Krachtens de NIMBY-regeling (artikel IV) is op basis van invoering van de&#13;
Tracéwet het opschrift van Hoofdstuk VA van de Wet op de Ruimtelijke Ordening 'Projectcoördinatie'&#13;
gaan luiden. Hierbinnen bestaan twee afdelingen, namelijk Afdeling 1.&#13;
'Coördinatie van besluitvorming over grote projecten van nationaal belang' en Afdeling&#13;
2. 'Coördinatie van besluitvorming over projecten van bovengemeentelijk belang'. Ook de Tracéwet zelf ondergaat enige veranderingen, onder andere wijziging van artikelnummers&#13;
vanuit de WRO (artikel III NIMBY-wet).&#13;
De NIMBY-wet voorziet in de bevoegdheid voor Gedeputeerde Staten en/of de minister&#13;
van VROM om voor bijvoorbeeld een hoofdtransportinfrastructureel project vrijstelling&#13;
te verlenen van het geldende bestemmingsplan voor zover bovengemeentelijke&#13;
belangen en een tijdige verwerkelijking van het project dit vorderen. Indien het College&#13;
van B en W niet tijdig besluit tot medewerking of deze zelfs weigert, beslissen Gedeputeerde&#13;
Staten en/of de minister van VROM over het verlenen van vrijstelling en over de te&#13;
verlenen vergunning. Binnen een jaar na het vrijstellingsbesluit moet de gemeenteraad het&#13;
bestemmingsplan aanpassen.&#13;
De werking van de NIMBY-wet beperkt zich niet alleen tot vrijstelling in de ruimtelijke&#13;
sfeer, maar kan ook andere publiekrechtelijke vergunningen en toestemmingen betreffen,&#13;
bijvoorbeeld voor verwerkingsinrichtingen.&#13;
De NIMBY-wet wordt een belangrijk interventie-instrument geacht in handen van de&#13;
provincie en/of het Rijk ter verwezenlijking van bijvoorbeeld hoofdtransportinfrastructurele&#13;
projecten, die het gemeentelijk belang te boven gaan en kan een duidelijke versterking&#13;
vormen van de procedure op basis van de Tracéwet. Maar of het instrument in de&#13;
nabije toekomst zijn effectiviteit in voorkomende gevallen zal bewijzen hangt - het is&#13;
reeds opgemerkt - vooral af van de politieke bereidheid daartoe. In de hedendaagse cultuur&#13;
van afspraken/convenanten (ook) tussen bestuursorganen zal dit pakket aan instrumenten&#13;
wellicht meer zijn schaduwen ex ante dan effecten ex post aan de dag leggen.&#13;
5. LANDINRICHTINGSWET (AANPASSINGSINRICHTING) EN DE TRACÉWET&#13;
De RARO heeft in zijn advies over het concept-wetsontwerp Tracéwet uit 1991 opgemerkt&#13;
dat in het concept-ontwerp specifieke aandacht voor de aanpassingsinrichting ontbreekt.&#13;
Op basis van het argument dat het aanpassingsinrichtings-instrument speciaal is&#13;
ontwikkeld om de nadelige effecten van de aanleg of wijziging van (hoofd)transportinfrastructurele&#13;
voorzieningen zoveel mogelijk te beperken wordt aandacht gevraagd voor&#13;
de aanpassingsinrichting. Hierin kan worden voorzien, aldus de Raad, door in de&#13;
Tracéwet voor te schrijven dat de trajectnota ingaat op de aanpassingsinrichting, in die zin&#13;
dat er zicht moet zijn op de verschillende aanpassingsmogelijkheden met bijbehorende&#13;
kosten. De wetgever heeft deze aanbevelingen ïn de Tracéwet niet overgenomen.&#13;
Hierbij kan het volgende worden overwogen. Krachtens art. 94 van de Landinrichtingswet&#13;
kan aanpassingsinrichting door het bevoegd orgaan worden bevorderd met betrekking&#13;
tot een gebied waarin een transportinfrastructurele voorziening, bijvoorbeeld een (hoofd)-&#13;
weg, een (landelijke) railweg of een (hoofd)vaarweg, zal worden verwezenlijkt. Het voornaamste&#13;
(specifieke) doel van de aanpassingsinrichting is compensatie van de kosten, die&#13;
gemaakt moeten worden om de mogelijke nadelige gevolgen van een dergelijke voorziening&#13;
op te heffen ofte verminderen. Aanpassingsinrichting kan namelijk kosten doen besparen&#13;
die ontstaan bij de aanleg of wijziging van een (hoofd)transportinfrastructureel&#13;
project (zoals bijvoorbeeld besparingen op kosten voor de aanleg van (extra) kunstwerken&#13;
en/of de besparing op (uitgebreidere) onteigening). Een en ander blijkt onder andere uit&#13;
de Nota n.a.v. het Eindverslag15 en uit de onderliggende stukken af te leiden doelstellingen.16 Deze drie geformuleerde doelstellingen zijn eveneens gericht op kostenvermindering.&#13;
Bij deze kostenvermindering kan, volgens Van der Veen, worden gedacht aan de&#13;
kosten van schadeloosstellingen en kosten van werkzaamheden die, aanvullend op de&#13;
hoofdvoorziening, nodig zijn om nadelige gevolgen te compenseren.17 De aanpassingsinrichting&#13;
is bedoeld als complementair instrument. Volgens de Memorie van Toelichting&#13;
bij de Landinrichtingswet18 vindt aanpassingsinrichting alléén plaats wanneer de nadelige&#13;
gevolgen van het in casu hoofdtransportinfrastructurele project niet kunnen worden opgelost&#13;
binnen de voorwaarden met betrekking tot de besluitvorming - in dit geval dus op&#13;
grond van de Tracéwet - ten aanzien van het project zelf.&#13;
De Tracéwet bevat zelf bepalingen omtrent de besluitvorming over èn eventuele opheffing&#13;
van nadelige gevolgen van de tracévaststelling, mits echter de toevoeging aan de&#13;
Tracéwet voorgesteld in paragraaf 6, wordt uitgevoerd. Dit blijkt duidelijk uit het volgende:&#13;
- in de trajectnota (ontwerp-besluit) dient een beschrijving van de bestaande inrichting&#13;
en gebruik van de grond te worden opgenomen (art. 4 lid 1 onder f). Hiermee kan de&#13;
Tracéwet zelf voldoen aan aandacht voor (eventueel het opheffen van nadelige effecten&#13;
met betrekking tot) natuur- en landschapsbescherming bij de vaststelling (verwezenlij&#13;
king) van het tracébesluit;&#13;
- schadeloosstellingen in verband met onteigening worden gerealiseerd via het voorge&#13;
stelde art. 25a Tracéwet (zie hieronder paragraaf 6) en de Onteigeningswet (art. 55 e.v.&#13;
O.W.) en&#13;
- er is een regeling met betrekking tot kosten van werkzaamheden die nodig zijn voor&#13;
compensatie van nadelige gevolgen. Met betrekking tot eventuele extra voorzieningen,&#13;
dient namelijk in de trajectnota een raming van de kosten van de aanleg of wijziging&#13;
van de hoofdweg, landelijke railweg of hoofdvaarweg te worden opgenomen (art. 4 lid&#13;
1 onder i).&#13;
Nu de Tracéwet zelf voorziet in een regeling van het overgrote deel der nadelige gevolgen&#13;
(kosten) bij de aanleg of wijziging van hoofdtransportinfrastructurele projecten, is toepassing&#13;
van de aanpassingsinrichting in dit soort gevallen voor het grootste deel niet nodig.&#13;
Er zijn echter ook nadelige gevolgen die op basis van de Tracéwet niet kunnen worden&#13;
opgeheven. Daarbij zou het instrument van de aanpassingsinrichting uit de Landinrichtingswet&#13;
een gunstige bijdrage kunnen leveren. We kunnen hierbij onder andere denken&#13;
aan zogenaamde landverliesschade door het ontstaan van (te) kleine percelen en versnippering&#13;
van de percelen. Deze vormen van schade zouden door een herverkaveling kunnen&#13;
worden beperkt of opgeheven.19 Er zou bovendien van de gelegenheid gebruik gemaakt&#13;
kunnen worden om werken en werkzaamheden uit te voeren die niet rechtstreeks voortvloeien&#13;
uit de realisering van het infrastructuurproject. In dat geval zal wellicht wel inpassing&#13;
in het voorbereidingsschema noodzakelijk zijn. De conclusie is dat het belang van de aanpassingsinrichting - hoewel speciaal voor de&#13;
inpassing van lijninfrastructuur ontwikkeld - betrekkelijk gering is nu de Tracéwet zelf&#13;
ruime aanknopingspunten bevat voor het opvangen van nadelige gevolgen en de kosten&#13;
daarvan. Niettemin kan de aanpassingsinrichting een rol blijven vervullen indien herverkaveling&#13;
gewenst wordt geacht. Het verdient dus aanbeveling daaraan bij de opstelling&#13;
van de trajectnota aandacht te besteden en dit, conform het RARO-advies, zelfs als vereiste&#13;
in de Tracéwet op te nemen.&#13;
6. ONTEIGENING(-SRECHT) EN DE TRACÉWET&#13;
Voor de aanleg en verbreding van transportinfrastructuur is grond nodig. De verwerving&#13;
van die grond zal in het algemeen minnelijk kunnen geschieden. Soms zal echter ook onteigening&#13;
nodig zijn. De Tracéwet bevat geen onteigeningstitel. De Memorie van Toelichting&#13;
bij de Tracéwet wijst de gedachte om het tracébesluit als titel voor onteigening aan te&#13;
merken uitdrukkelijk af. Dit houdt in dat, wanneer voor verwerving van grond voor de&#13;
aanleg of wijziging van hoofdtransportinfrastructuur onteigening nodig is, een onteigeningstitel&#13;
pas na de tracévaststellingsprocedure zal kunnen worden verkregen. In beginsel&#13;
zijn daarvoor drie mogelijkheden:&#13;
- een nutswet;&#13;
- het bestemmingsplan. Bij een enigszins omvangrijk werk zullen bij de bestemmings&#13;
planonteigening een groot aantal procedures moeten worden gevolgd. Er is voorts een&#13;
probleem met betrekking tot de differentiatie in de kring van belanghebbende personen&#13;
die bezwaar kunnen maken in de bestemmingsplanprocedure en in de onteigeningsproce&#13;
dure, zoals in het arrest Vlaardingen-Moerman tot uiting is gekomen. Met dit alles komt&#13;
de beoogde coördinatie tussen besluitvorming in de sectorlijn en in de ruimtelijke orde&#13;
ningslijn niet optimaal tot zijn recht;&#13;
- de zgn. Wegenwetonteigening, op basis van een KB.&#13;
In de eerste twee gevallen kan een aanzienlijke vertraging ontstaan; daardoor wordt de beoogde&#13;
versnelling van de aanleg van infrastructuur weer voor een deel tenietgedaan. De&#13;
Wegenwetonteigening wordt hierna besproken.&#13;
Zoals bekend bevat de Onteigeningswet (OW) een aantal onteigeningstitels op basis&#13;
waarvan zonder nutswet gestart kan worden met de administratieve onteigeningsprocedure.&#13;
Wijting noemt deze 'generieke' onteigeningstitels. Hij omschrijft dit begrip als volgt:&#13;
'Een generieke onteigeningstitel wordt gevormd door een aanwijzing in de OW van een of meer&#13;
doeleinden, waartoe - in het algemeen belang - kan worden onteigend zonder dat er een nutswet&#13;
behoeft te komen, die het algemeen nuttige karakter van het werk uitspreekt. Een generieke onteigeningstitel&#13;
bestaat naar mijn mening uit wetgeving in formele èn materiële zin omdat telkens wanneer&#13;
het nodig is op een der criteria daaruit ten behoeve van het aankaarten van een&#13;
onteigeningsbesluit een beroep kan worden gedaan'.22&#13;
Een van deze generieke onteigeningstitels is te vinden in Titel Ha OW (art. 72a). Deze&#13;
aanwijzing in de OW waaruit verlof tot onteigening ontstaat luidt als volgt: Over onteigening van wegen, bruggen, bermen, bermsloten en kanalen en onteigening voor aanleg&#13;
en verbetering van wegen, bruggen, spoorwegwerken, kanalen, havenwerken, werken ten behoeve&#13;
van de bestrijding van verontreiniging van oppervlaktewateren en terreinen en werken voor de&#13;
luchtvaart, alsmede voor verbetering van rivieren'.&#13;
Deze bepaling is toegevoegd aan de OW bij art. 51 van de Wegenwet (Hoofdstuk VI:&#13;
'Onteigening van wegen, bruggen, bermen, bermsloten en onteigening voor aanleg en&#13;
verbetering van wegen en bruggen'). De Wegenwet verwijst dus met betrekking tot onteigening&#13;
van wegen, bruggen, bermen, bermsloten en onteigening voor aanleg en verbetering&#13;
van wegen en bruggen naar de bepaling in Titel Ha (art. 72a) van de&#13;
Onteigeningswet. Naderhand zijn in deze generieke titel nog meer waterstaatachtige doeleinden&#13;
geparkeerd die met openbare wegen in de zin van de Wegenwet nauwelijks direct&#13;
verband houden. Zodoende is deze generieke titel van 'wegenwetonteigeningstitel' min of&#13;
meer gepromoveerd tot 'infrastructuuronteigeningstitel' waardoor de relatie tot het wegenrecht&#13;
en de daarin beschermde openbare status van landwegen door de wetgever (onbewust)&#13;
is verbroken.&#13;
Het is naar mijn mening niet fraai om art. 72a OW zoals het thans luidt op deze wijze&#13;
op te rekken. Bovendien moet bij de wegenwetonteigening nog een KB totstandkomen,&#13;
in welk kader een inspraakronde wordt gehouden die eigenlijk overbodig is aangezien inspraak&#13;
reeds op basis van de Tracéwet heeft plaatsgevonden. Daarmee wordt de met de&#13;
Tracéwet beoogde terugdringing van de tijdsduur en het aantal procedures - indien onteigening&#13;
voor verwezenlijking noodzakelijk is - weer tenietgedaan. Het verdient dan ook&#13;
aanbeveling om ook in de Tracéwet zelf een relatie met de OW te leggen. Daartoe zou een&#13;
bepaling in de Tracéwet kunnen worden opgenomen die, zoals in de Wegenwet, verwijst&#13;
naar de zogenaamde waterstaatstitel, Titel Ha (art. 72a), van de Onteigeningswet. Deze&#13;
bepaling kan in de wet in Hoofdstuk VA, 'Onteigening van wegen, kunstwerken, bermen,&#13;
bermsloten en kanalen en onteigening voor de aanleg of wijziging van hoofdwegen, landelijke&#13;
railwegen of hoofdvaarwegen', worden opgenomen, als art. 25a ('Bevat wijziging&#13;
in andere wet').&#13;
Daarnaast dient in Hoofdstuk VI van de Tracéwet een art. 32a te worden opgenomen&#13;
met als inhoud: 'De Onteigeningswet (Wet van 28 augustus 1851, S. 125) wordt als volgt&#13;
gewijzigd:&#13;
Aan artikel 72a van de Onteigeningwet wordt na de eerste volzin de volgende volzin&#13;
toegevoegd: "De bepaling van dit artikel is ook van toepassing op een door de Minister&#13;
van Verkeer en Waterstaat genomen Tracébesluit op grond van de Tracéwet''. De Onteigeningswet&#13;
dient overeenkomstig te worden gewijzigd.'23&#13;
Deze wetsaanpassing biedt de basis voor een generieke onteigeningstitel waardoor op&#13;
voet van het verleende verlof van de Kroon (KB-onteigening) ten behoeve van de desbetreffende&#13;
hoofdtransportinfrastructuur - in belang van het algemeen nut -, zonder nutswet,&#13;
(nadat verwerving ter vermijding van onteigening is mislukt) kan worden onteigend.&#13;
Deze aanvulling met betrekking tot een duidelijke tekortkoming in de Tracéwet zal een&#13;
van de doelstellingen van de wet, versnelling van de aanleg of wijziging van hoofdtransportinfrastructuur,&#13;
aanzienlijk verbeteren. Ook het voorkomen van problemen in gerechtelijke&#13;
procedures met betrekking tot de kring van de personen die bezwaar kunnen maken kan aanzienlijke tijdwinst opleveren bij het bewerkstelligen van de te realiseren&#13;
tracés.&#13;
Beide argumenten ter verkrijging van tijdwinst bij de aanleg of wijziging van hoofdtransportinfrastructurele&#13;
projecten zijn voor de wetgever essentieel om in overweging te&#13;
nemen om de Tracéwet aan te passen. Het eventuele 'tijdverlies' door een goed niveau&#13;
van rechtsbescherming kan op deze wijze naar mijn mening ruim worden gecompenseerd.&#13;
SLOT&#13;
De Tracéwet levert belangrijke verbeteringen op in de besluitvorming rond hoofdtransportinfrastructuurprojecten.&#13;
De afstemming met de ruimtelijke ordening is sterk verbeterd.&#13;
De procedure zal aanzienlijk korter worden dan in het verleden, onder meer doordat&#13;
allerlei vergunningen en vrijstellingen door de minister verleend kunnen worden. De&#13;
rechtsbescherming is verbeterd: zij komt op het juiste moment in de tracéprocedure. Op&#13;
een tweetal punten schiet de Tracéwet evenwel tekort. Ten eerste is de aanpassingsinrichting&#13;
uit de Landinrichtingswet ten onrechte buiten beeld gebleven. In de tweede plaats is&#13;
er geen relatie gelegd met de Onteigeningswet. Dat laatste kan ondervangen worden door&#13;
alsnog een bepaling op te nemen op grond waarvan op basis van het tracebesluit kan worden&#13;
onteigend.</content><legacyfootnotes>1. Wet van 16-9-1993, Stb. 1993, nr. 582. Inwerkingtreding: KB 15 november 1993, Stb. 614.&#13;
2. Wet tot wijziging van de Wet op de Ruimtelijke Ordening (Wet van 22-12-1993, Stb. 1994, nr. 28), inwer&#13;
kingtreding: 19 januari 1994.&#13;
3. Voor een toelichting op de discussie omtrent de Tracéwet (èn (relatie met) de NIMBY-wet) wil ik verwijzen&#13;
naar:&#13;
- 'Het wetsontwerp - Tracéwet: Heirbaan of doodlopende weg?', J. Wessel, Bouwrecht 1992, nr. 6 , blz.&#13;
429-437;&#13;
- 'De ontwerp-Tracéwet in relatie tot ruimtelijke ordenings- en milieuwetgeving', W. Brussaard, Tijd&#13;
schrift voor Milieu en Recht, 1992, blz. 642-653;&#13;
- 'Tracéwet plus NIMBY is OGA (T+N=O) een nieuw hoofdstuk in de WRO', P. de Haan, Bouwrecht&#13;
1992, blz. 263-268.&#13;
4. Zie met betrekking tot deze problemen èn ontstaan van doublures: 'Rijkswegentracering: coördinatie van&#13;
meersporige besluitvorming', F.H.J. Duenk en F.A.M. Hobma, Delftse Universitaire Pers, 1987.&#13;
5. Het besluit vormt een besluit van algemene strekking en geen beschikking, waardoor de rechtsbescherming&#13;
vanuit de wet Arob ontbrak. &#13;
6. TK 1988/1990, 20922, nrs. 1-16; TK 1991-1992, 20 922, nr. 114.&#13;
7. Zie met betrekking tot deze 'coördinatieproblematiek' de literatuur genoemd onder voetnoot 3.&#13;
8. Bij het tracé van een landelijke railweg: de exploitant van de railweg.&#13;
9. De Tracéwet onderscheidt de volgende beslissingen:&#13;
- de beslissing om de aanleg of wijziging van een hoofdweg of van een hoofdvaarweg dan wel de mede&#13;
werking aan de aanleg of wijziging van een landelijke railweg niet verder in overweging te nemen (art.&#13;
10);&#13;
- de beslissing om de aanleg of wijziging van een hoofdweg of van een hoofdvaarweg dan wel de mede&#13;
werking aan de aanleg of wijziging van een landelijke railweg verder in overweging te nemen en, via de&#13;
procedure van het ontwerp-tracébesluit, een tracébesluit te nemen (art. 11-15) en&#13;
-de toezending van het tracébesluit aan de Staten Generaal en aan de betrokken bestuursorganen; exploitant&#13;
van de railweg (art. 16).&#13;
10. Er wordt voor 'belanghebbenden' de mogelijkheid tot bestuursrechtelijke rechtsbescherming ingevoerd. In&#13;
de Memorie van Antwoord wordt deze kring van beroepsgerechtigden ruim opgevat. Dit om geen onder&#13;
scheid te verkrijgen met de kring van personen, die rechtstreeks door een besluit worden getroffen, op ba&#13;
sis van het milieurecht en het ruimtelijke ordeningsrecht.&#13;
11. Dit houdt in nauwe medebetrokkenheid van provincies, gemeenten alsmede in voorkomend geval de wa&#13;
terschappen èn de medeverantwoordelijkheid van de minister van Volkshuisvesting, Ruimtelijke Ordening&#13;
en Milieubeheer voor de tracébeslissing. Zie hieromtrent ook de genoemde literatuur genoemd onder voet&#13;
noot 3.&#13;
12. De projectbeoordeling geschiedt in de sectorlijn.&#13;
13. Het door de NIMBY-regeling ingevoerde art. 41a WRO wordt op basis van de Tracéwet in de WRO hernummerd&#13;
tot art. 39 WRO.&#13;
14. Art. 31 is bij de inwerkingtreding van de Nimby-wet vervallen (Art. III onder F van de Nimby-wet).&#13;
15. TK 1982-1983, 15907, Nota n.a.v. het Eindverslag, nr. 11, p. 44 en 45.&#13;
16. Van der Veen leidt deze zogenaamde specifieke doelstellingen af uit de onderliggende stukken, zoals de&#13;
Memorie van Antwoord en de Nota n.a.v. het Eindverslag, Landinrichtingswet. Hij noemt:&#13;
- het verminderen van de kosten van realisatie van de hoofdvoorziening;&#13;
- het verminderen van de kosten die gemaakt moeten worden om mogelijke nadelige gevolgen van die&#13;
hoofdvoorziening op te heffen en&#13;
- het zo goed mogelijk inrichten van het om de hoofdvoorziening gelegen gebied tegen zo laag mogelijke&#13;
kosten. J.B. van der Veen in Agrarisch recht, 51e jaargang, nr. 11, november 1991, p. 526. 17. Van der Veen, a.w., p. 526.&#13;
18. TK 1979-1980, 15907, Memorie van Toelichting, nr. 3, p. 34.&#13;
19. De kosten van deze maatregelen en voorzieningen worden betaald door het bevoegd overheidsorgaan.&#13;
20. De afwijzing is gebaseerd op het oordeel dat de onteigeningsprocedure en de bestemmingsplanprocedure,&#13;
die wel als onteigeningstitel in de OW is opgenomen, voldoende gelijk op gaan.&#13;
21. HR 29 juni 1979, NJ 1980 , 271, m.nt. M.S.&#13;
22. W. Wijting, 'Een studie tot hervorming van het onteigeningsprocesrecht', dissertatie, Utrecht 1984, p. 15. &#13;
23. De RARO adviseert om het tracébesluit, vanuit het oogpunt met betrekking tot de Titels Ilb en IV uit de&#13;
Onteigeningswet, als onteigeningsgrondslag in de Onteigeningswet op te nemen. Dit advies is opgenomen&#13;
in: 'Advies over het concept-wetsontwerp Tracéwet','s-Gravenhage, 1991, p. 21.</legacyfootnotes><footnotes><footnote/></footnotes><auteurs>Mr.drs. Th.J.A. Zijlmans</auteurs><published>1994-05-01 00:00:00</published><modified>1993-08-23 00:00:00</modified><editiondate>1994-05-01</editiondate><htmlpath>https://denhollander.info/artikel/6045</htmlpath></article>
</articles></edition>