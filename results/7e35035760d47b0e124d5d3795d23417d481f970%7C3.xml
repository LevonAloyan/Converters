<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2013</searchword><id>10353</id><udhid>UDH:TvAR/10353</udhid><titel> Bijensterfte</titel><searchwords><searchword>TvAR 2/2013</searchword><searchword>UDH:TvAR/10353</searchword></searchwords><attachments><attachment><name>TvAR2013_02_01_Bijensterfte.pdf</name><extention>pdf</extention><url>https://denhollander.info/download/8892/ci</url></attachment></attachments><inleiding>Het schijnt niet goed te gaan met de bijenpopulatie in de wereld. Een aantal bijensoorten staan op de zgn. rode lijst; deze worden met uitsterven bedreigd. Ook onder de gewone honingbij neemt de sterfte grote vormen aan. Imkers luiden de noodklok. Nederland voert wat dat betreft de Europese ranglijst aan. Dat er eens een diersoort verdwijnt is natuurlijk jammer, maar in het geval van de bij is dat tamelijk rampzalig. De landbouw is namelijk voor een groot deel afhankelijk van het bestui­vingswerk dat de bijen verrichten. Over de gevolgen die een en ander nu al heeft leze men o.a. het artikel van Van der Sluijs in Magazine nationale veiligheid en crisisbeheersing, mei/juni 2011, p. 28 e.v.). De oorzaken van de bijensterfte kunnen niet met zekerheid worden vastgesteld. Toch zijn de gewasbestrijdingsmiddelen, onder de verzamelnaam neonicotinoiden, die in de jaren negentig werden toegelaten, behoorlijk verdacht. Onlangs heeft de Europese Voedselautoriteit (EFSA) een onderzoek uitgevoerd naar de risico’s van deze stoffen, die als kenmerk hebben dat zij het cen­traal zenuwstelsel van insecten aantasten. Sommige risico-assessments konden niet worden vol­tooid, wegens ontbreken van data, voor andere is het risico niet duidelijk, maar kan ook weer niet worden uitgesloten dat er een effect is op de bijen. Voor enkele vormen van gebruik lijkt het effect aanwezig. Kortom: een direct causaal verband is niet aangetoond. Het is dan ook niet verwonder­lijk dat de reacties uiteenlopend zijn, van ‘niet bewezen’ tot ‘onmiddellijk verbieden’. Het komt natuurlijk wel meer voor dat een causaal verband niet bewezen kan worden. Er blijven vaak we­tenschappelijke vragen over.&#13;
Wetenschappelijke onzekerheid is echter geen reden om geen maatregelen te nemen. Daarvoor is het voorzorgbeginsel ontwikkeld. De Europese verordening 1107/2009 noemt het voorzorgbegin­sel expliciet:&#13;
De bepalingen van deze verordening stoelen op het voorzorgsbeginsel teneinde te garan­deren dat werkzame stoffen of middelen die op de markt worden gebracht niet schadelijk zijn voor de gezondheid van mensen en dieren of voor het milieu. In het bijzonder worden de lidstaten er niet van weerhouden het voorzorgsbeginsel toe te passen wanneer er weten­schappelijk gezien onzekerheid bestaat over de risico’s voor de gezondheid van mensen en dieren of voor het milieu van de op hun grondgebied toe te laten gewasbeschermingsmid­delen.&#13;
</inleiding><content>In de voorheen geldende Richtlijn 91/414 stond dit niet en ook in de Nederlandse Wet gewasbe­scherming en biociden zoekt men tevergeefs naar het voorzorgsbeginsel. Dat hoeft geen belemme­ring te zijn voor de overheid om het beginsel toe te passen. In enkele andere landen zijn de neo-nicotinoiden al verboden. Genoemde bepalingen geven die lidstaten ook de ruimte daarvoor.&#13;
Voor de toelating van bestrijdingsmiddelen en biociden geldt een zware toelatingsprocedure. Eu­ropese richtlijnen en verordeningen geven zeer gedetailleerde voorschriften voor o.m. het onder­zoek dat verricht dient te worden. Voor biociden geldt een toelatingstermijn van maximaal 10 jaar. Dan moet er opnieuw naar gekeken worden, voor een verlenging van de toelating. In 2011 heeft zo’n herbeoordeling plaatsgevonden, waarbij enkele gebruiksvoorschriften zijn aangepast. Het College voor de toelating van gewasbeschermingsmiddelen en biociden kan een middel ook tijde­lijk verbieden indien ‘er duidelijke aanwijzingen bestaan dat het gewasbeschermingsmiddel, het met een gewasbeschermingsmiddel behandelde zaaizaad of de stof een ernstig risico inhoudt voor de gezondheid van mens en dier of voor het milieu’(art. 39 Wgb). Hard bewijs is ook hier dus niet nodig: duidelijke aanwijzingen zijn voldoende. Naar mijn mening is daar zo langzamerhand wel aan voldaan. Intussen is de politiek in actie gekomen. De Tweede Kamer heeft op 24 januari 2013 een motie aangenomen (21 501-32, nr. 680), waarin de regering wordt verzocht, ‘zich in te zetten voor een Europees moratorium op alle toepassingen van neonicotinoïden en fipronil, tenzij onom­stotelijk bewezen is dat zij geen schadelijk effect hebben op de gezondheid van bijen’. De Euro­pese commissaris Tonio Borg acht regulering eveneens noodzakelijk en is daartoe een consultatie­ronde gestart met de lidstaten.&#13;
Uiteindelijk kan de rechter er aan te pas komen, bijvoorbeeld in een procedure tegen de verlenging van de toelating, of tegen een weigering van een tijdelijk verbod. Ook de rechter kan misschien iets met het voorzorgsbeginsel. In toenemende mate wordt het dit beginsel in rechtszaken naar vo­ren gebracht en een enkele keer succesvol, zoals bij de gasboringen in de Waddenzee (ABRS 20 maart 2002, LJN AE0367).&#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2013-02-01 00:00:00</published><modified>2013-02-01 00:00:00</modified><editiondate>2013-02-01</editiondate><htmlpath>https://denhollander.info/artikel/10353</htmlpath></article>
</articles></edition>