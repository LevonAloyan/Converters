<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2011</searchword><id>9407</id><udhid>UDH:TvAR/9407</udhid><titel>Rechtspraak 5655. Nationale Ombudsman, 30 augustus 2011 (TvAR 2011/5655)</titel><searchwords><searchword>TvAR 7/8/2011</searchword><searchword>TvAR 2011/5655</searchword><searchword>UDH:TvAR/9407</searchword></searchwords><attachments><attachment><name>TvAR2011_07_08_14_Rechtspraak_5655.pdf</name><extention>pdf</extention><url>https://denhollander.info/download/8217/ci</url></attachment></attachments><inleiding>Onderzocht is de trage uitbetaling van ganzenschade. Bui­tengewone omstandigheden. Niet onbehoorlijk.&#13;
</inleiding><content>Onderzoek&#13;
1. Het onderzoek ziet op de trage uitbetaling van de vergoe­dingen voor ganzenbeheer door Dienst Regelingen van het Ministerie van Economische Zaken, Landbouw en Innova­tie.&#13;
2. De aanleiding voor dit onderzoek uit eigen initiatief vormde een persbericht van BoerenNatuur en agrarische on­dernemingsorganisatie LTO Noord Friesland over de tra­ge uitbetaling door het Ministerie van Economische Zaken, Landbouw en Innovatie voor het tweede opvolgende jaar.&#13;
3. In het kader van het onderzoek werd de staatssecretaris van Economische Zaken, Landbouw en Innovatie verzocht op het onderzoek te reageren. De Nationale ombudsman stelde de staatssecretaris ook een aantal vragen.&#13;
4. Het resultaat van het onderzoek werd als verslag van be­vindingen gestuurd aan de staatssecretaris.&#13;
5. De staatssecretaris gaf aan dat hij een correctie moest melden op een gedeelte van de - door hem aangelever­de - feiten. Dit gaf aanleiding het verslag op een enkel punt te wijzigen en aan te vullen. Verder gaf hij aan dat hij zich goed kon vinden in het verslag.&#13;
Bevindingen&#13;
I. Algemeen&#13;
Vergoeding ganzenbeheer&#13;
1. Binnen Nederland is een aantal gebieden aangewezen als opvanggebieden voor overwinterende ganzen. Landbouwers die grond bezitten binnen deze gebieden kunnen in aanmer­king komen voor overheidssubsidie voor de opvang van de overwinterende ganzen op hun grond. Zij krijgen dan een bijdrage (subsidie) om de ganzen ruimte, rust en voedsel te bieden. Bovendien zorgen zij op die manier ook voor de be­perking van overlast die de dieren op andere landbouwgrond kunnen veroorzaken. Er zijn ruim 2000 landbouwers die subsidie ontvangen in het kader van de ganzenregeling.&#13;
2. In de aanvraagperiode doet een landbouwer een aanvraag voor het ganzenpakket. Vóór de start van het `ganzensei­zoen’ krijgt de landbouwer een beschikking/ subsidieverle­ning met een looptijd van zes jaar (reguliere subsidieperi­ode). Na afloop van een beheerjaar dat afloopt per oktober ontvangen landbouwers binnen acht weken jaarlijks een deelbetaling.&#13;
3. De regelingen voor agrarisch natuurbeheer zijn door de Europese Commissie gecofinancierd en moeten daarom vol­doen aan een Europees kader, het Geïntegreerd Beheers- en Controle Systeem dat voor pijler 1 en 2 van het Gemeen­schappelijk Landbouw Beleid wordt voorgeschreven, en dat ook voor de Bedrijfstoeslagregeling (BTR) van toepas­sing is. Dit betekent dat deze regelingen moeten voldoen aan strenge Europese wet- en regelgeving waar het de uitbeta­lingen betreft. In lijn met de BTR moeten alle administratie­ve en fysieke controles zijn afgerond voordat er betaling kan plaatsvinden.&#13;
Dat geldt voor iedere deelbetaling en voor de subsidievast­stelling. Het toezien op een EU-conforme uitvoering valt, ook bij deze provinciale regelingen, onder de verantwoor­delijkheid van de staatssecretaris van Economische Zaken, Landbouw en Innovatie. De belangrijkste controle hierbij is de compatibiliteitscontrole. Dit is een controle op onge­oorloofde samenloop van de landschapssubsidies met on­der andere de BTR. Dit geldt voor onder andere de Provin­ciale Subsidieregeling Agrarisch Natuurbeheer [(P)SAN], de Ganzenregeling en de Subsidieregeling Natuur- en Land­schapsbeheer (SNL). Agrarisch natuurbeheer maakt on­derdeel uit van het Gemeenschappelijk Landbouw Beleid (GLB). De Basisregistratie Percelen wordt gebruikt voor de uitvoering van het mestbeleid en alle oppervlakte gebonden steun in het kader van het GLB. Dit is de BTR, het agrarisch natuur- en landschapsbeheer (waaronder de ganzenregeling valt) en de probleemgebiedenvergoeding. &#13;
De staatssecretaris heeft aangegeven dat het risico op het niet naleven van deze controles een mogelijke boete van on­geveer 35 miljoen euro is (bron: Tweede Kamer, vergader­jaar 2010-2011, 31 253, nr. 29).&#13;
Perceelsregistratie&#13;
Agrarische bedrijven en particulieren met grond en/of die­ren, en beroepsmatige vissers zijn verplicht een aantal gege­vens bij Dienst Regelingen van het Ministerie van Economi­sche Zaken, Landbouw en Innovatie te laten registreren.&#13;
In de Basisregistratie Percelen worden de topografische per­celen en gewaspercelen geregistreerd. Deze perceelsgege­vens worden gebruikt voor de uitvoering van:&#13;
- het Mestbeleid (het stelsel van gebruiksnormen en deroga­tie);&#13;
- het Gemeenschappelijk Landbouwbeleid (subsidies en be­drijfstoeslag);&#13;
- de subsidieregelingen voor agrarisch natuurbeheer.&#13;
Actualisatie perceelsregistratie&#13;
1. De Europese Commissie heeft geoordeeld dat de wij­ze waarop Nederland zijn landbouwpercelen registreert niet conform de Europese norm is. Om de registratie van perce­len op orde te krijgen, is het toenmalige Ministerie van LNV (Dienst Regelingen) gestart met de aanpassing van het per­ceelsregister.&#13;
2. De actualisatie van het perceelsregister op basis van de luchtfoto’s 2008 en 2009 is medio maart 2010 afgerond. Na­dien zijn nog verbeteringen doorgevoerd, dit onder meer als resultaat van de aan landbouwers in de eerste helft van 2010 geboden mogelijkheid om opmerkingen te maken bij de in het perceelsregister vastgelegd perceelsgrenzen. In totaal zijn er circa 245.000 opmerkingen ontvangen die alle beoor­deeld moesten worden door Dienst Regelingen.&#13;
3. Op dit moment worden door Dienst Regelingen de be­zwaarschriften tegen de steunbeschikkingen over het pre­miejaar 2010 afgehandeld. Dit zijn bezwaren tegen beschik­kingen die in de periode van 1 december 2010 tot en met 30 juni 2011 zijn genomen. De uitkomst van deze bezwaarpro­cedures kan nog leiden tot aanpassingen van de perceels­grenzen.&#13;
4. Ook voor de toekomst geldt dat het perceelsregister on­derhevig blijft aan wijzigingen en verbeteringen. Dit is no­dig om blijvend te voldoen aan in het bijzonder art. 6 van EG-verordening 1122/2009, aldus de staatssecretaris van Economische Zaken, Landbouw en Innovatie (zie Achter­grond).&#13;
Bestuurlijke verhoudingen&#13;
Dienst Regelingen van het Ministerie van ELI voert de sub­sidieregeling agrarisch natuurbeheer uit in opdracht van de provincies (onder wier verantwoordelijkheid deze regeling valt). Ten aanzien van het onderdeel Ganzenbeheer ligt dit wat anders. Dit komt doordat de programmagelden niet uit het budget Inrichting Landelijk Gebied (ILG) van de pro­vincie komen, maar uit het Rijksbudget. Daarmee is het on­derdeel ganzenbeheer feitelijk de verantwoordelijkheid van het Rijk. Het Rijk `gebruikt’ de PSAN van de provincies ‘als voertuig’ om het ganzenbeheer uit te kunnen voeren.&#13;
II. Uitbetaling vergoeding ganzenbeheer&#13;
1. Over zowel het beheerjaar oktober 2008 tot oktober 2009 alsmede het beheerjaar oktober 2009 tot oktober 2010 is vertraging ontstaan bij de uitbetaling.&#13;
Reden vertraging beheerjaar 2008/2009&#13;
2. De regeling op basis waarvan de vergoeding voor gan­zenbeheer wordt verstrekt (de subsidieregeling agrarisch na­tuurbeheer van elke provincie) is een steunregeling met Eu­ropese cofinanciering. Wijzigingen in die regeling vereisen de goedkeuring van de Europese Commissie. Ook de staats­secretaris moet zijn goedkeuring verlenen krachtens de Wet Inrichting Landelijk Gebied en de Regeling Inrichting Lan­delijk Gebied.&#13;
3. In 2008 heeft de lidstaat Nederland (de provincies en het toenmalige ministerie van Landbouw, Natuur en Voedsel­kwaliteit gezamenlijk) twee wijzigingen aan de Europese Commissie voorgelegd. De eerste wijziging (‘notificatie’), ingediend in juli 2008, zag op nieuwe voorwaarden van de ganzenbeheerpakketten en is goedgekeurd door de Europese Commissie op 24 oktober 2008. De nieuwe aanvragen in dat beheerjaar (ongeveer 500) zijn beoordeeld aan de hand van de nieuwe voorwaarden en tijdig (in november 2009) afge­handeld.&#13;
De tweede wijziging, ingediend in december 2008, hield de vraag in of de nieuwe voorwaarden ook mochten gel­den voor de groep begunstigden met reeds lopende ganzen­beheercontracten (ongeveer 1500). Op 22 juli 2009 heeft de Europese Commissie deze wijziging goedgekeurd. Voor­dat deze wijziging doorgevoerd kon worden en de ande­re groep begunstigden dus uitbetaald kon worden, moesten de provinciale regelingen worden aangepast door de provin­cies en moesten de lopende beheercontracten worden gewij­zigd door middel van een akkoordverklaring van alle begun­stigden. Dit proces was eind februari 2010 afgerond, daarna kon Dienst Regelingen aan de slag met de uitbetalingen. De groep begunstigden met reeds lopende ganzenbeheercon­tracten is hierdoor pas in mei 2010 uitbetaald.&#13;
4. Op de vraag waarom deze tweede wijziging niet gelijktij­dig met de eerste wijziging of eerder dan in december 2008 is ingediend, reageerde de staatssecretaris als volgt.&#13;
In de eerste wijziging (notificatie 2008-1) zijn de voorwaar­den en vergoedingen voor het ganzenbeheer aangepast en verbeterd. Op dat moment waren er al/nog contracten on­der de oude voorwaarden. De Europese regelgeving bood de mogelijkheid om het oude contract om te zetten in een nieuw contract met de nieuwe voorwaarden en vergoedin­gen. Daarbij gold echter ook de (Europese) verplichting tot het terugbetalen van de onder het oude contract verkregen vergoedingen. Dit was voor de meeste landbouwers echter een brug te ver. Daarom is de tweede wijziging ingediend (notificatie 2008-2), waarmee geprobeerd is de in de praktijk bestaande (financiële) bezwaren op te lossen. De Europese Commissie wilde geen ruimte bieden voor de door Neder­land aangedragen oplossing en hield vast aan de regels.&#13;
Uiteindelijk is een compromis bereikt, waarbij het contract onder de oude voorwaarden werd voortgezet, maar waar­bij wel de mogelijkheid bestond om de nieuw vastgestelde vergoedingssystematiek te hanteren (hetgeen voor de land­bouwers het belangrijkste was). De Europese Commissie koppelde hier wel als voorwaarde aan dat de vergoedingen tweejaarlijks herzien moesten worden, waarbij een moge­lijk gevolg kon zijn dat de vergoedingen ook omlaag zou­den kunnen gaan. Onder het oude stelsel bleven de vergoe­dingen gedurende de gehele looptijd van het contract gelijk. De landbouwers met reeds lopende ganzenbeheercontracten konden na de goedkeuring van de tweede wijziging door de &#13;
Europese Commissie een keuze maken tussen het ‘oude en het nieuwe’ stelsel.&#13;
Reden vertraging beheerjaar2009/2010&#13;
1. De Europese Commissie heeft in 2008 geoordeeld dat de manier waarop Nederland zijn landbouwpercelen registreert niet conform de Europese norm is. Om de registratie van deze percelen op orde te krijgen, is het toenmalige Minis­terie van LNV (Dienst Regelingen) in 2009 gestart met het opnieuw in kaart brengen van het gehele agrarische areaal (oppervlakte met wat zich daarop bevindt; No) om te komen tot een nieuw geactualiseerd EU-conform perceelsregister. De vertraging van de uitbetaling over het ganzenbeheer van de periode 2009 - 2010 hangt hiermee direct samen, omdat de aanvragen voor vergoeding voor ganzenbeheer getoetst moeten worden aan dit nieuwe perceelsregister.&#13;
2. Op de vraag wanneer het toenmalige Ministerie van Landbouw, Natuur en Voedselkwaliteit is gestart met de aan­passing van het perceelsregister gaf de staatssecretaris onder meer het volgende aan.&#13;
De Europese Commissie heeft bij brief van 17 decem­ber 2007 de procedure ingeleid als bedoeld in art. 11 van de verordening 885/2006 (hierna: artikel-11-procedure). In deze artikel-11-brief heeft de Europese Commissie de Ne­derlandse autoriteiten haar bevindingen meegedeeld van de audit die de Europese Commissie in oktober 2007 heeft uitgevoerd naar de zogeheten oppervlakte gebonden steun­maatregelen. Deze bevindingen hadden met name betrek­king op het Nederlandse perceelsregister. De artikel-11-pro­cedure heeft uiteindelijk geresulteerd in de beschikking van de Europese Commissie van 24 september 2009, waarin met betrekking tot de oppervlakte gebonden steun over de jaren 2005, 2006 en 2007 16,6 miljoen euro wordt teruggevorderd van lidstaat Nederland.&#13;
Gedurende deze procedure is uiteindelijk de conclusie ge­trokken dat aanpassing van het perceelsregister onontkoom­baar was. Nederland heeft met de Europese Commissie overeenstemming bereikt over een herstelplan van het per­ceelsregister en is vooruitlopend op bovengenoemde uit­komst van de artikel-11-procedure medio 2009 gestart met het in kaart brengen van circa alle 500.000 percelen land­bouwgrond op basis van de luchtfoto 2008 en zodra be­schikbaar die van 2009.&#13;
De planning was gericht op afronding van de actualisatie van het perceelsregister medio maart 2010, zodat het geac­tualiseerde perceelsregister beschikbaar was voor de steun­aanvragen voor het premiejaar 2010 waarvan de meeste in de aanvraagperiode van 1 april tot en met 15 mei ingediend konden worden.&#13;
3. Wat betreft de periode 2009 tot 2010 heeft ongeveer de helft van het aantal begunstigden de uitbetaling niet op tijd uitgekeerd gekregen. De uiterste betaaltermijn was 26 no­vember 2010. De andere helft van de begunstigden zijn net niet tijdig uitbetaald, deze groep heeft feitelijk uitbetaald ge­kregen kort na 26 november 2010. De betalingen zijn ver­richt in vier lichtingen: op 29 november, op 30 november, 13 december en 15 december 2010. Dit betekent dat deze betalingen formeel te laat zijn verwerkt. Daar waar dat van toepassing is, zal alsnog de wettelijke rente worden vergoed. Deze groep zal hiervan uiteindelijk geen financieel nadeel ondervinden.&#13;
Op 21 maart 2011 waren van de 2000 te verrichten betalin­gen er 1500 afgehandeld. Voor de resterende groep van 500 begunstigden was de toets medio maart 2011 zo goed als af­gerond. Eind april 2011 zijn alle betalingen uitgevoerd en (op 3 juni 2011) is ook de wettelijke rente betaald.&#13;
Procesbewaking uitbetaling&#13;
Voor de uitbetaling van de bovengenoemde subsidies geldt een termijn van acht weken na het einde van het beheerjaar. De Dienst Regelingen bewaakt deze termijn door middel van planningen in de uitvoerende teams en een geautomati­seerd systeem dat dreigende termijnoverschrijdingen tijdig meldt. In een reguliere situatie volstaan deze voorzieningen, aldus de staatssecretaris van ELI.&#13;
Naar de mening van de staatssecretaris was er in de beheers­jaren 2008 - 2009 en 2009 - 2010 geen sprake van een regu­liere situatie die eenzijdig door Dienst Regelingen kon wor­den bijgestuurd door middel van de gebruikelijke systemen voor termijnbewaking.&#13;
Verstrekken van een voorschot&#13;
Art. 9 van de EG Verordening 1975/2006 (zie Achtergrond) beperkt de mogelijkheid om voorschotten te verlenen. In deze verordening is bepaald dat in principe geen betalin­gen kunnen worden verricht voordat de vereiste controles zijn afgerond. Een lidstaat heeft wel de mogelijkheid om een ‘voorschot’ van 75% (70 %; No) van de steun te betalen, na­dat de administratieve controles zijn afgerond. Van belang hierbij is dat de perceelscontroles administratieve contro­les zijn in de zin van de verordening. Deze controles waren nog niet geheel afgerond en daarom is voorschotverlening in deze situatie geen optie.&#13;
Verwachtingen uitbetalingen komend beheersjaar&#13;
De staatssecretaris heeft aangegeven dat de problemen die in de voorgaande jaren aan de orde waren zich, naar het nu lijkt, niet meer zullen voordoen. Hij verwacht dat de uitbeta­lingen voor het komende beheersjaar zonder vertraging, en dus binnen de wettelijke termijn, zullen plaatsvinden.&#13;
Beoordeling&#13;
1. Het vereiste van voortvarendheid houdt in dat overheids­instanties slagvaardig en met voldoende snelheid optreden. Dit impliceert dat een overheidsinstantie in principe binnen de in de subsidieregeling opgenomen termijn een vergoe­ding moet uitbetalen.&#13;
2. Vaststaat dat over zowel het beheerjaar oktober 2008 tot oktober 2009 alsmede het beheerjaar oktober 2009 tot okto­ber 2010 vertraging is ontstaan bij de uitbetaling van de ver­goeding voor ganzenbeheer. In de subsidieregeling staat dat de jaarlijkse deelbetaling van de subsidie binnen acht weken moet plaatsvinden.&#13;
3. Ten aanzien van het beheerjaar 2008 - 2009 zijn de nieu­we aanvragen in dat beheerjaar (ongeveer 500) beoordeeld aan de hand van de nieuwe voorwaarden en tijdig (in no­vember 2009) afgehandeld.&#13;
Dit gold echter niet voor de aanvragen van de reeds lopende contracten. De Europese regelgeving bood de mogelijkheid om het oude contract om te zetten in een nieuw contract met de nieuwe voorwaarden en vergoedingen. Daarbij gold ech­ter ook de (Europese) verplichting tot het terugbetalen van de onder het oude contract verkregen vergoedingen. Dit was voor de meeste landbouwers echter een brug te ver. Daarom is de tweede wijziging ingediend (notificatie 2008-2), waar­mee geprobeerd is de in de praktijk bestaande (financiële) bezwaren op te lossen. Uiteindelijk is een compromis be­reikt, waarbij het contract onder de oude voorwaarden werd voortgezet, maar waarbij wel de mogelijkheid bestond om de nieuw vastgestelde vergoedingssystematiek te hanteren. De groep begunstigden met reeds lopende ganzenbeheercon­tracten (ongeveer 1500) is pas in mei 2010 uitbetaald.&#13;
4. Wat betreft het beheerjaar 2009 - 2010 was de uiterste be­taaltermijn 26 november 2010. Bij een groot aantal begun­stigden is de vergoeding niet op tijd uitgekeerd. Op 21 maart 2011 waren van de 2000 te verrichten betalingen er 1500 af­gehandeld. Eind april 2011 zijn alle betalingen uitgevoerd en (op 3 juni 2011) is ook de wettelijke rente betaald.&#13;
5. Er zijn door de staatssecretaris meerdere redenen aange­voerd voor de vertraging van de uitbetaling van de vergoe­ding voor ganzenbeheer. Hoewel de uitbetaling in een groot aantal gevallen niet binnen de daarvoor bepaalde termijn heeft plaatsgevonden, is er - voor zover de Nationale om­budsman dit kan beoordelen - geen sprake van verwijtbaar­heid. Er was in beide beheersperioden sprake van buitenge­wone omstandigheden die een rechtvaardiging vormen voor de bij de uitbetaling ontstane vertraging. Enerzijds het wil­len bereiken van een oplossing voor de landbouwers en uit­eindelijk het inderdaad afsluiten van een compromis juist ten gunste van deze groep contractanten. Anderzijds de noodzakelijke nieuwe registratie van de percelen. Als hier­aan niet voldaan zou zijn, zouden enorme boetes voor de Nederlandse overheid dreigen. Dat de staatssecretaris dit ri­sico niet wilde nemen, acht de Nationale ombudsman niet onredelijk.&#13;
Tegen die achtergrond kan niet gesproken worden van een verwijtbaar gebrek aan voortvarendheid bij de afhandeling van de betalingen.&#13;
6. Hoewel Dienst Regelingen van het Ministerie van Econo­mische Zaken, Landbouw en Innovatie de betaaltermijn van de vergoeding ganzenbeheer deels heeft overschreden kan - gelet op het voorgaande - niet worden geoordeeld dat de on­derzochte gedraging niet behoorlijk is.&#13;
Conclusie&#13;
De onderzochte gedraging van Dienst Regelingen van het Ministerie van Economische Zaken, Landbouw en Innovatie (ELI) is behoorlijk.&#13;
Achtergrond&#13;
VERORDENING (EG) Nr. 1975/2006 VAN DE COMMIS­SIE van 7 december 2006&#13;
houdende uitvoeringsbepalingen van Verordening (EG) nr. 1698/2005 van de Raad met betrekking tot de toepassing van controleprocedures en van de randvoorwaarden in het kader van de steunmaatregelen voor plattelandsontwikkeling&#13;
Artikel 9&#13;
‘’ Betalingen&#13;
1. Om het afschrikkingseffect van de controles te waarbor­gen wordt voor geen enkele onder deze titel vallende maat­regel of groep van concrete acties een betaling gedaan voor­dat de in hoofdstuk II, afdeling I, bedoelde controles op de inachtneming van de subsidiabiliteitscriteria in het ka­der van die maatregel of groep van concrete acties zijn af­gerond. Rekening houdend met het risico dat te veel wordt betaald, kunnen de lidstaten evenwel besluiten om tot 70 % van de steun te betalen nadat de in artikel 11 bedoelde admi­nistratieve controles zijn afgerond. Het betalingspercenta­ge is voor alle begunstigden van de maatregel of groep van concrete acties hetzelfde.&#13;
2. Wanneer de in hoofdstuk II, afdeling II, bedoelde con­troles op de naleving van de randvoorwaarden niet kunnen worden afgerond voordat wordt betaald, worden eventuele onverschuldigd betaalde bedragen teruggevorderd overeen­komstig artikel 73 van Verordening (EG) nr. 796/2004’’.&#13;
VERORDENING (EG) Nr. 1122/2009 VAN DE COMMIS­SIE van 30 november 2009 tot vaststelling van bepalin­gen ter uitvoering van Verordening (EG) nr. 73/2009 van de Raad wat betreft de randvoorwaarden, de modulatie en het geïntegreerd beheers- en controlesysteem in het kader van de bij die verordening ingestelde regelingen inzake recht­streekse steunverlening aan landbouwers en ter uitvoering van Verordening (EG) nr. 1234/2007 van de Raad wat be­treft de randvoorwaarden in het kader van de steunregeling voor de wijnsector&#13;
Artikel 6&#13;
‘’Identificatie van de percelen landbouwgrond&#13;
1. Het in artikel 17 van Verordening (EG) nr. 73/2009 be­doelde systeem voor de identificatie van de percelen land­bouwgrond wordt toegepast op het niveau van referentie­percelen zoals kadastrale of topografische percelen die een unieke identificatie van elk referentieperceel garanderen.&#13;
Voor de toepassing van de bedrijfstoeslagregeling en de re­geling inzake een enkele areaalbetaling wordt voor elk refe­rentieperceel een maximumoppervlakte vastgesteld die voor steun in het kader van deze regelingen in aanmerking komt. Het GIS functioneert op basis van een nationaal referentie­systeem van coördinaten. Indien verschillende coördinaten­systemen worden gebruikt, zijn deze binnen elke lidstaat on­derling compatibel.&#13;
De lidstaten zorgen er bovendien voor dat de percelen land­bouwgrond op betrouwbare wijze worden geïdentificeerd en verlangen met name dat de verzamelaanvraag vergezeld gaat van de door de bevoegde autoriteit bepaalde gegevens of do­cumenten die het mogelijk maken elk perceel landbouw­grond te lokaliseren en te meten.&#13;
2. De lidstaten zorgen ervoor dat voor ten minste 75 % van de referentiepercelen waarop een steunaanvraag betrekking heeft, tenminste 90 % van de oppervlakte van het referen­tieperceel subsidiabel is op grond van de bedrijfstoeslagre­geling dan wel de regeling inzake een enkele areaalbetaling. Deze beoordeling wordt op jaarbasis verricht met gebruik­making van passende statistische methoden’’.&#13;
Voorheen was er in de Verordening (EG) nr. 1975/2006 een percentage van 70% bepaald. Dit is per 1 januari 2011 ge­wijzigd in 75% in Verordening (EG) nr. 65/2011.&#13;
de Nationale ombudsman,&#13;
dr. A.F.M. Brenninkmeijer&#13;
</content><legacyfootnotes/><footnotes><footnote/></footnotes><auteurs/><published>2011-08-01 00:00:00</published><modified>2011-08-01 00:00:00</modified><editiondate>2011-08-01</editiondate><htmlpath>https://denhollander.info/artikel/9407</htmlpath></article>
</articles></edition>