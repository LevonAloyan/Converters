<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1992</searchword><id>6184</id><udhid>UDH:TvAR/6184</udhid><titel>De tamme gans en de wilde ganzen; het gebiedsgerichte beleid in het Besluit gebruik dierlijke meststoffen</titel><searchwords><searchword>TvAR 12/1992</searchword><searchword>UDH:TvAR/6184</searchword></searchwords><attachments><attachment><name>1992_nr 12_Artikel_Woldendorp.pdf</name><extention>pdf</extention><url>https://denhollander.info/download/5978/ci</url></attachment></attachments><inleiding>1. INLEIDING&#13;
In dit artikel zal worden ingegaan op het gebiedsgerichte beleid in het Besluit gebruik&#13;
dierlijke meststoffen (verder: Bgdm) 1, een besluit dat is vastgesteld krachtens artikel 9&#13;
van de Wet bodembescherming (verder: Wbb).2&#13;
1.1. Algemeen beschermingsniveau&#13;
Bij het Bgdm zijn regels gesteld met betrekking tot 'het op of in de bodem brengen van&#13;
dierlijke meststoffen'. Beoogd wordt een zogenaamd algemeen beschermingsniveau tot&#13;
stand te brengen. Dit houdt in dat de bodem een mate van bescherming wordt geboden,&#13;
die voor het gehele land vergelijkbaar is. Artikel 19 Wbb biedt de mogelijkheid het algemene&#13;
beschermingsniveau enigszins te differentiëren naar gebied. In dat artikel is bepaald&#13;
dat bij een amvb als het Bgdm regels kunnen worden gesteld, die 'slechts gelden in gebieden&#13;
behorende tot een daarbij met het oog op het karakter van de bodem aangegeven categorie'.&#13;
Het artikel is in de Wbb opgenomen om het mogelijk te maken met bijzondere&#13;
eigenschappen van de bodem rekening te houden. Met in het gehele land gelijkelijk geldende&#13;
regels wordt het beoogde algemene beschermingsniveau niet overal tot stand gebracht.&#13;
In het Bgdm is van de mogelijkheid om op basis van artikel 19 een gebiedsgericht&#13;
beleid te voeren gebruik gemaakt door daarin onder meer een artikel 9 op te nemen, dat&#13;
betrekking heeft op zogenaamde fosfaatverzadigde gronden3. Als gevolg van overbemesting&#13;
in het verleden zijn bepaalde gronden met fosfaat doordrenkt. Teneinde de bodem&#13;
in de gebieden waarin deze gronden zijn gelegen, dezelfde bescherming tegen de&#13;
gevolgen van overbemesting te bieden als elders in Nederland wordt geboden, dient in&#13;
die gebieden het gebruik van dierlijke meststoffen aan strengere regels te worden onderworpen.&#13;
Artikel 19 is niet bedoeld om voor bepaalde gebieden een uitzondering te maken&#13;
op het algemene beschermingsniveau en daarvoor een zogenaamd bijzonder beschermingsniveau&#13;
vast te stellen. 1.2. Bijzonder beschermingsniveau&#13;
Een bijzonder beschermingsniveau kan worden ingesteld in gebieden waarin een verdergaande&#13;
bescherming van de bodem noodzakelijk is dan met het algemene beschermingsniveau&#13;
wordt bereikt. Dit is een provinciale verantwoordelijkheid c.q. bevoegdheid. Zo&#13;
dienen in bepaalde gebieden aanvullende regels te worden gesteld teneinde de risico's&#13;
voor vermindering van de kwaliteit van voor (drinkwater)winning bestemd grondwater zo&#13;
veel mogelijk te beperken (de grondwaterbeschermingsgebieden). Ook kunnen aanvullende&#13;
regels noodzakelijk zijn teneinde gebieden waarin de bodem bijzondere waarden heeft,&#13;
te beschermen (de bodembeschermingsgebieden). Op het gebiedsgerichte beleid waarmee&#13;
wordt beoogd in grondwaterbeschermingsgebieden en bodembeschermingsgebieden een&#13;
bijzonder beschermingsniveau te verwezenlijken, zal in dit artikel niet worden ingegaan4.</inleiding><content>2. BESLUIT GEBRUIK DIERLIJKE MESTSTOFFEN ALGEMEEN&#13;
Alvorens in te gaan op het gebiedsgerichte beleid in het Bgdm zal voor het goede begrip&#13;
een korte schets worden gegeven van de inhoud van dit besluit.&#13;
In het Bgdm worden in hoofdzaak hoeveelheidsnormen gegeven voor het gebruik van&#13;
dierlijke meststoffen. Deze regels worden aangevuld met beperkingen ten aanzien van de&#13;
perioden waarin, de omstandigheden waaronder en de wijze waarop dierlijke meststoffen&#13;
mogen worden uitgereden. In het vervolg van dit artikel zal vooral op de hoeveelheidsnormen&#13;
worden ingegaan.&#13;
De hoeveelheidsnormen voor het gebruik van dierlijke meststoffen zijn in eerste instantie&#13;
gebaseerd op de fosfaatinhoud van de mest5. De hoeveelheden dierlijke meststoffen&#13;
die maximaal mogen worden gebruikt, worden uitgedrukt in kilogrammen fosfaat (kg&#13;
P2O5) per hectare per jaar. De normen lopen afhankelijk van het vermogen tot&#13;
fosfaatonttrekking van de daarop aanwezige gewassen voor een aantal in het besluit genoemde&#13;
'gronden'6 uiteen. Vooralsnog zijn de normen hoger dan uit een oogpunt van&#13;
bodembescherming wenselijk is. Aan de bodem zou eigenlijk niet meer fosfaat mogen&#13;
worden toegediend dan door de gewassen kan worden opgenomen (aanvoer = afvoer).&#13;
Als de aan- en afvoer van fosfaat in de bodem in evenwicht zijn, zal er in de bodem geen&#13;
accumulatie van fosfaat meer optreden; er is dan sprake van evenwichtsbemesting. De&#13;
hoogte van de uit het streven naar evenwichtsbemesting voortvloeiende eindnormen&#13;
(voor de verschillende gewassen/gronden) kan op dit moment niet worden aangegeven&#13;
omdat nog niet nauwkeurig bekend is wat de opnamecapaciteit van de verschillende gewassen&#13;
voor fosfaat is. Daarom wordt gesproken van indicatieve eindnormen. Als de indicatieve&#13;
eindnormen onmiddellijk bij de inwerkingtreding van het Bgdm zouden zijn ingevoerd, zouden onverwerkbare mestoverschotten zijn ontstaan. Dit zou tot onaanvaardbare&#13;
sociale en economische gevolgen voor de bedrijfstak hebben geleid, met name&#13;
voor overschotbedrij ven in de overschotgebieden. Daarom worden de eindnormen in&#13;
verschillende elkaar opvolgende fasen ingevoerd, waarin de normen steeds strenger worden,&#13;
totdat de eindnormen zijn bereikt. De onderscheiden fasen zijn de volgende: tot 1991&#13;
(de eerste fase); tot 1995 (de tweede fase); na 1-1-1995 (de derde fase). In de eerste fase&#13;
was nog sprake van een aanzienlijke overbemesting, die in de tweede en derde fase zal&#13;
afnemen. De doelstelling, invoering van de eindnormen, moet omstreeks het jaar 2000&#13;
zijn verwezenlijkt.&#13;
Ondanks de gefaseerde inwerkingtreding van de eindnormen zijn reeds in de eerste&#13;
fase mestoverschotten ontstaan, die in de tweede en derde fase nog zullen toenemen. Zij&#13;
worden gevormd door de mest die ingevolge het Bgdm niet mag worden uitgereden en&#13;
derhalve op andere wijze moet worden afgezet dan wel moet worden verwerkt (bijvoorbeeld&#13;
door mestfabrieken). Deze mestoverschotten zullen op den duur een bedreiging&#13;
voor een rendabele bedrijfsvoering (kunnen) gaan vormen. De verwerking van mestoverschotten&#13;
kost de bedrijven veel geld, zo het scheppen van voldoende mestverwerkingscapaciteit&#13;
op de gestelde korte termijn technisch en financieel al haalbaar is&#13;
(mede gelet op uitspraken van de Commissie van de Europese Gemeenschappen over de&#13;
wijze waarop de financiering van de mestverwerking mag plaatsvinden).&#13;
Omdat duidelijk was dat het ontstaan van te grote mestoverschotten met regelgeving&#13;
ter zake van het gebruik van dierlijke meststoffen niet zou kunnen worden voorkomen,&#13;
wordt de Wbb geflankeerd door de Meststoffenwet, waarmee werd beoogd een verdere&#13;
uitbreiding van de produktie van dierlijke meststoffen tegen te gaan.&#13;
De mestproblematiek wordt aldus van twee kanten aangepakt. Via de Wbb, met name&#13;
het Bgdm, wordt de bodem direct tegen overbemesting beschermd, via de Meststoffenwet&#13;
wordt de overproduktie van meststoffen aan banden gelegd.&#13;
3. HET GEBIEDSGERICHTE BELEID IN ARTIKEL 9 BGDM: PERCEELSGEWIJZE AANWIJZING FOSFAATVERZADIGDE&#13;
GRONDEN&#13;
Aanvankelijk liet zich de problematiek van wat toen nog werden genoemd de fosfaatverzadigde&#13;
gronden minder ernstig aanzien dan zij later bleek te zijn. Gedacht werd dat het&#13;
om een areaal van 5000 -10.000 ha landbouwgrond zou gaan. Onder fosfaatverzadigde&#13;
gronden werden verstaan gebieden waarin het fosfaatverzadigingsfront zo diep in de bodem&#13;
is doorgedrongen dat de kans op doorslag bij verdergaande overdosering van fosfaat&#13;
zeer groot is.&#13;
Omdat het areaal fosfaatverzadigde gronden toen nog (of: voor zover destijds bekend)&#13;
van beperkte omvang was, is in artikel 9 Bgdm een regeling opgenomen, waarin wordt&#13;
uitgegaan van een perceelsgewijze aanwijzing van fosfaatverzadigde gronden. Voor deze&#13;
percelen zouden, vooruitlopend op de invoering daarvan voor geheel Nederland, reeds de&#13;
eindnormen gaan gelden.&#13;
De aanwijzing zou moeten plaatsvinden volgens de volgende procedure: g.s. wijzen voor&#13;
fosfaatdoorslag gevoelige gebieden in hun provincie aan; vervolgens vindt&#13;
overeenkomstig een bemonsteringsprotocol een perceelsgewijze bemonstering van de&#13;
gronden in de aangewezen gebieden plaats, gevolgd door de analysering en interpretatie van de meetresultaten; op basis van de meetresultaten worden door g.s. fosfaatverzadigde&#13;
percelen aangewezen.&#13;
Deze aanwijzingsprocedure was duidelijk toegesneden op de aanvankelijke verwachting&#13;
dat slechts een klein gedeelte van het areaal landbouwgronden fosfaatverzadigd zou&#13;
zijn. Dat bleek echter enorm tegen te vallen, mede als gevolg van de aanhoudende overdosering&#13;
van fosfaat die mogelijk blijft zo lang de eindnormen (evenwichtsbemesting)&#13;
nog niet zijn ingevoerd en nog overbemesting mag plaatsvinden. De fosfaattoevoer is dan&#13;
immers groter dan de fosfaatafvoer. Naar de huidige verwachting is 290.000 ha7 tot&#13;
400.000 ha8 landbouwgrond fosfaatverzadigd. Dit betekent dat meer dan 50% van het&#13;
areaal landbouwgronden in de concentratiegebieden van intensieve veehouderijen&#13;
fosfaatverzadigd is. Het spreekt vanzelf dat bij een dergelijke omvang van de oppervlakte&#13;
fosfaatverzadigde gebieden van een perceelsgewijze aanpak van het probleem geen sprake&#13;
meer kan zijn. Alleen al de bemonstering en de aanwijzing van de gronden zouden een&#13;
aantal jaren in beslag nemen, nog afgezien van de te verwachten bezwaarschriften- en&#13;
beroepsprocedures. Ook de handhaving van de aangescherpte gebruiksnormen zou praktisch&#13;
onmogelijk zijn als per perceel dient te worden opgetreden. In afwijking van de andere&#13;
gebruiksnormen in het Bgdm zou niet op bedrijfsniveau (via de mestboekhouding)&#13;
maar op perceelsniveau moeten worden gecontroleerd. Dit laatste is niet mogelijk aangezien&#13;
(nog) niet door bemonstering kan worden nagegaan of er op een perceel te veel mest&#13;
is uitgereden. Voorts zouden er bij aanwijzing van het gehele areaal fosfaatverzadigde&#13;
gronden extra mestoverschotten ontstaan, die niet-verwerkbaar zijn. Als gevolg van de&#13;
langdurige aanwijzingsprocedure zou de voorgenomen versnelde aanscherping van de&#13;
gebruiksnormen in de fosfaatverzadigde gebieden intussen aanzienlijk worden vertraagd.&#13;
Deze versnelde aanscherping zou dreigen te worden 'ingehaald' door de fasegewijs&#13;
plaatsvindende aanscherping van de gebruiksnormen die voor geheel Nederland (binnen&#13;
en buiten de gebieden) gelden.&#13;
Voorts bestond de vrees dat perceelsgewijze aanwijzing zou kunnen leiden tot een&#13;
groot aantal schadevergoeding(sverzoek)en op grond van artikel 6lab van de Wet algemene&#13;
bepalingen milieuhygiëne. De aanwijzing van een perceel als fosfaatverzadigd met&#13;
de daaraan gekoppelde invoering van de eindnormen moet namelijk als een beschikking&#13;
in de zin van de Wet administratieve rechtspraak overheidsbeschikkingen (Wet arob)&#13;
worden aangemerkt. Op dit punt zou ik iets uitvoeriger willen ingaan omdat de vrees voor&#13;
schadevergoeding(sverzoek)en de overheid bij de uitvoering van haar milieubeleid vaker&#13;
parten speelt.&#13;
Mijns inziens dient een schadevergoedingsplicht voor de overheid niet al te snel te&#13;
worden aangenomen. De extra beperkende maatregelen worden volkomen gerechtvaardigd&#13;
door het belang van de bescherming van de bodem. Weliswaar kunnen zij een beïnvloeding&#13;
van de concurrentieverhoudingen tot gevolg hebben, maar dit behoeft op&#13;
zichzelf niet reeds tot een schadevergoedingsplicht te leiden. De extra beperkingen houden&#13;
geen verband met de wens bijzondere (milieu)belangen extra te beschermen, zoals in grondwater- en bodembeschermingsgebieden het geval is. Integendeel, het gaat om de invoering&#13;
van een algemeen beschermingsniveau dat in geheel Nederland geldt. De voor&#13;
bedrijven in bepaalde gebieden daaruit voortvloeiende extra beperkingen en extra kosten&#13;
zijn onvermijdelijk in verband met de vergaande verontreiniging van de bodem als gevolg&#13;
van de wijze waarop de bedrijfsvoering in het verleden heeft plaatsgevonden. Het is&#13;
bovendien de vraag of de verstrekking van schadevergoedingen niet moet worden gezien&#13;
als een vorm van overheidssteun aan bedrijven. Indien dat het geval is, zou zij in het licht&#13;
van het EG-recht zelfs niet eens zijn toegestaan (de vervuiler betaalt/verstoring van de&#13;
concurrentieverhoudingen met bedrijven in het buitenland). Welbeschouwd is er ook&#13;
niets bijzonders aan de hand. Elk bedrijf heeft te maken met gunstige en minder gunstige&#13;
omstandigheden die samenhangen met plaats van vestiging van het bedrijf, zoals de&#13;
aanwezigheid van goede verbindingen, de ligging in een schoon gebied, de beschikbaarheid&#13;
van goed geschoolde arbeidskrachten, de grondprijs en een door de gemeente geschapen&#13;
gunstig investeringsklimaat. Extra kosten die in bepaalde gebieden moeten&#13;
worden gemaakt in het belang van de bescherming van het milieu dienen mijns inziens in&#13;
het algemeen dan ook niet te worden gedragen door de overheid.&#13;
De regeling in artikel 9 bleek niet effectief te zijn om in fosfaatverzadigde gebieden tot&#13;
een versnelde aanscherping van de landelijke normen te komen. Het is dan ook niet in&#13;
werking getreden.&#13;
4. DE VOORGENOMEN WIJZIGING VAN HET BESLUIT GEBRUIK DIERLIJKE MESTSTOFFEN: LANDELIJKE&#13;
AANWIJZING VAN FOSFAATGEVOELIGE GRONDEN&#13;
Geconcludeerd werd dat de extra bescherming van fosfaatverzadigde gronden in plaats&#13;
van door perceelsgewijze aanwijzing hiervan op provinicaal niveau effectiever door een&#13;
landelijke aanwijzing op rijksniveau zou kunnen plaatsvinden. Een probleem daarbij was&#13;
al onmiddellijk het vinden van criteria voor de gebiedsaanwijzing. Het probleem bestond&#13;
er niet zozeer uit dat moest worden bepaald wanneer gronden fosfaatverzadigd zijn en&#13;
welke gronden dat zijn, maar dat binnen het areaal fosfaatverzadigde gronden een kleiner&#13;
areaal zou moeten worden geselecteerd teneinde het ontstaan van onverwerkbare extra&#13;
mestoverschotten te voorkomen. Gedacht werd aan een gefaseerde aanwijzing van prioritaire&#13;
gebieden, in de eerste fase 60.000 a 80.000 ha.9&#13;
Intussen was in plaats van fosfaatverzadigde gronden het begrip fosfaatgevoelige gronden&#13;
in zwang geraakt. Van fosfaatgevoelige grond (voluit: voor fosfaatuit/afspoeling gevoelige&#13;
grond) is sprake als uit die grond een ongewenst hoge fosfaatuit/afspoeling&#13;
plaatsvindt dan wel zal gaan plaatsvinden, ook nadat de overdosering van fosfaat is beëindigd.&#13;
Het punt dat geen fosfaat meer kan worden vastgelegd door het gewas, behoeft&#13;
derhalve nog niet te zijn bereikt. De maximaal toelaatbare fosfaatuit/afspoeling is in belangrijke&#13;
mate bepalend voor de mate van fosfaatverzadiging als criterium voor de aanwijzing&#13;
van gronden. De maximaal toelaatbare fosfaatuitspoeling wordt bereikt als de&#13;
fosfaatverzadigingsgraad van de grond tot aan de gemiddeld hoogste grondwaterstand ongeveer 25% is. Het verzadigingspercentage van 25% wordt plaatselijk ook buiten de&#13;
overschotgebieden reeds overschreden. 10&#13;
Zoals gezegd was een verdere prioriteitenstelling bij de aanwijzing van fosfaatgevoelige&#13;
gronden noodzakelijk. De grootste prioriteit kregen de gebieden waarin een verhoogde&#13;
fosfaatuitspoeling onmiddellijke nadelige gevolgen zou hebben voor waardevolle&#13;
eutrofiëringsgevoelige waterecosystemen die deel uitmaken van de in het Natuurbeleidsplan&#13;
aangegeven Ecologische Hoofdstructuur11, dan wel die afwateren op&#13;
oppervlaktewater dat van de in het Natuurbeleidsplan aangegeven Ecologische Hoofdstructuur&#13;
deel uitmaakt. Het ging daarbij om beken met een bijzondere ecologische waarde&#13;
en om langzaam stromende of stilstaande eutrofiëringsgevoelige wateren. Teneinde te&#13;
voorkomen dat de begrenzing in beekdalen waarin niet alle grond is verzadigd, te willekeurig&#13;
zou worden, werd in deze beekdalen als aanvullend criterium genomen het percentage&#13;
fosfaatverzadigde grond (75%) binnen de afwaterings- of stroomgebieden van de&#13;
beken. Een grillige begrenzing van de aangewezen fosfaatgevoelige gebieden zou bij de&#13;
betrokkenen in die gebieden als willekeur overkomen. De controle- en handhavingslasten&#13;
zouden bovendien te groot zijn. Zoals in het voorgaande al bleek was ook om praktische&#13;
redenen een verdere verfijning van een landelijke gebiedsaanwijzing niet haalbaar. In de&#13;
aan te wijzen gebieden zouden zich als gevolg hiervan behalve fosfaatgevoelige gronden&#13;
onvermijdelijk ook niet-fosfaatgevoelige gronden bevinden.&#13;
In het ontwerp van het meest recente besluit tot wijziging van het Bgdm12 waren 4 criteria&#13;
voor een landelijke aanwijzing van fosfaatgevoelige gebieden genoemd. Een van de&#13;
bezwaren die de Raad van State hiertegen in zijn advies13 naar voren bracht, kwam er op&#13;
neer dat toepassing van de ecologische functie van oppervlaktewater geen criterium voor&#13;
een gebiedsaanwijzing krachtens artikel 19 Wbb kan zijn. De Raad wijst erop dat door&#13;
aanvaarding van het amendement-Lansink14 in artikel 16 (thans 19) de zinsnede 'in&#13;
daarbij aan te geven gebieden' is vervangen door: in gebieden behorende tot een daarbij&#13;
met het oog op het karakter van de bodem aangegeven categorie. Blijkens de&#13;
toelichting strekte dit amendement ertoe om uit te sluiten dat bij gebiedsgerichte&#13;
differentiatie zou worden uitgegaan van de op enig moment bestaande functie die de&#13;
bodem in een bepaald gebied heeft. Voorts is in de toelichting op artikel 19 verzekerd dat&#13;
de in artikel 1915 bedoelde categorieën zullen worden bepaald op grond van de&#13;
eigenschappen van de bodem en niet op grond van een bepaalde functie.&#13;
Andere criteria voor een beperkte gebiedsaanwijzing binnen de categorie fosfaatgevoelige&#13;
gronden zijn totnogtoe niet gevonden.&#13;
Uiteindelijk is ook van een landelijke aanwijzing van fosfaatgevoelige gronden afgezien.&#13;
De versnelde aanscherping van gebruiksnormen voor fosfaatgevoelige gronden (zie de&#13;
in het voorgaande gegeven omschrijving van dit begrip) voorkomt volgens de meest recente&#13;
onderzoeksgegevens niet dat uitspoeling van fosfaat naar het grondwater optreedt en beperkt de uitspoeling ook nauwelijks. Indien in een gebied eenmaal uitspoeling naar&#13;
het grondwater optreedt, is deze op korte termijn niet meer te stoppen door vermindering&#13;
of zelfs stopzetting van de fosfaattoevoer in dat gebied. Ook bij een verbod van het gebruik&#13;
van mest treden nog vele jaren nadelige gevolgen op voor het milieu als gevolg van&#13;
de overbemesting die in het verleden heeft plaatsgevonden. De mate van uitspoeling naar&#13;
het oppervlaktewater is voorts afhankelijk van bodemtype, waterhuishouding en verzadigingstoestand.&#13;
Zij blijkt met de huidige kennis moeilijk te voorspellen te zijn. Dit betekent&#13;
dat de doelstelling om bepaalde wateren met voorrang tegen fosfaatuitspoeling te&#13;
beschermen niet meer kan worden verwezenlijkt.&#13;
5. DAN MAAR EEN VERSNELDE AANSCHERPING VAN DE LANDELIJK GELDENDE GEBRUIKSNORMEN?&#13;
Het voorgaande komt hier op neer dat, gemeten naar het milieurendement op korte termijn,&#13;
niet meer valt te verdedigen dat in fosfaatgevoelige gebieden tot een versnelde aanscherping&#13;
van de gebruiksnormen dient te worden overgegaan. Daarbij komt nog dat het&#13;
slechts zou gaan om een tijdwinst van enkele jaren ten opzichte van de invoering van de&#13;
eindnormen in het gehele land (terwijl de nadelige gevolgen van de overbemesting in het&#13;
verleden nog gedurende vele jaren zullen optreden). Voorts is voor een versnelde aanscherping&#13;
van nonnen in fosfaatgevoelige gebieden ook het maatschappelijk draagvlak&#13;
niet groot. De aanwijzing zou bovendien in elk geval tot gecompliceerde en gedetailleerde&#13;
extra regelgeving leiden. Ook de bestaande regelgeving wordt al als gecompliceerd en&#13;
gedetailleerd ervaren, niet alleen door de doelgroep. De uitvoerings- en handhavingslasten&#13;
van dergelijke regelgeving zijn hoog. De voorbereiding van dergelijke extra regelgeving&#13;
zou voorts een groot beslag leggen op het toch al zwaar belaste ambtelijke apparaat.&#13;
Het beleid is er daarom op dit moment op gericht bij wijze van algemene preventieve&#13;
maatregel een verdere fosfaatverzadiging van het totale areaal landbouwgrond te voorkomen&#13;
door middel van een versnelde aanscherping van de landelijke gebruiksnormen voor&#13;
maisland en grasland.&#13;
Iets van het gebiedsgerichte mestbeleid is in een versnelde aanscherping van de landelijke&#13;
normen (die niet tot de fosfaatgevoelige gebieden zijn beperkt) nog terug te vinden.&#13;
Het voornemen om de landelijke norm voor het gebruik van dierlijke mest op maisland&#13;
versneld aan te scherpen heeft in hoofdzaak betrekking op gronden waarop de grootste&#13;
hoeveelheden dierlijke mest worden gebruikt en de kans op fosfaatverzadiging en het risico&#13;
van fosfaatuitspoeling het grootst zijn (de zandgronden waarop mais wordt geteeld).&#13;
6. OF TOCH NOG EEN GEBIEDSGERICHT BELEID SCHONE GEBIEDEN SCHOON HOUDEN&#13;
Voorts is aangekondigd16 dat tot een versnelde aanscherping van de normen in de zogenaamde&#13;
schone gebieden zal worden overgegaan, onder het motto: 'Schone gebieden&#13;
schoon houden'. Onder 'schone gebieden' worden gebieden verstaan, waarin thans nog niet van overbemesting sprake is. Er wordt naar gestreefd de bemesting in deze gebieden&#13;
niet verder te laten toenemen, teneinde te voorkomen dat de mestproblematiek zich tot tot&#13;
deze gebieden uitbreidt. Het streven is derhalve te beschouwen als een vertaling van het&#13;
stand still-beginsel. Hiertoe zouden in de schone gebieden vooruitlopend op de invoering&#13;
in het gehele land, reeds de (indicatieve) eindnormen dienen te worden ingevoerd.&#13;
6.1. De wettelijke basis&#13;
De aanwijzing van 'schone gebieden' kan mijns inziens niet worden gebaseerd op artikel&#13;
19 Wbb. Anders dan de Raad van State in zijn advies inzake een besluit tot wijziging van&#13;
het Bgdm17 ben ik op zichzelf geneigd het criterium 'karakter van de bodem' in artikel 19&#13;
Wbb, gelet op de onduidelijke wetsgeschiedenis, ruim uit te leggen. Mijns inziens past de&#13;
volgende uitleg in de systematiek van de Wbb: de criteria voor de aanwijzing van bepaalde&#13;
gebieden moeten zijn ontleend aan de eigenschappen van de bodem in die gebieden en&#13;
moeten kunnen worden geformuleerd in algemene termen: dit houdt in dat de gebiedsaanwijzing&#13;
niet mag plaatsvinden met het oog op het instellen van een bijzonder beschermingsniveau,&#13;
d.w.z. ter bescherming van bijzondere functies dan wel bijzondere waarden&#13;
of de bestemming van bepaalde gebieden. Laatstbedoelde bescherming dient op provinciaal&#13;
niveau plaats te vinden met toepassing van de regeling in de Wbb voor grondwateren&#13;
bodembeschermingsgebieden. De fosfaatbelasting van de bodem als gevolg van&#13;
overbemesting hangt, in tegenstelling tot de mate van fosfaatgevoeligheid of -verzadiging&#13;
van de bodem, op geen enkele wijze samen met het karakter van de bodem. Zelfs bij een&#13;
ruime uitleg van artikel 19 Wbb kan dit artikel derhalve geen wettelijke basis voor de&#13;
aanwijzing van schone gebieden zijn.&#13;
De vraag rijst wat de wettelijke basis van het beleid 'schone gebieden schoon houden'&#13;
dan wèl zou kunnen zijn indien artikel 19 Wbb niet in aanmerking komt. Bij de beantwoording&#13;
van deze vraag zal mijns inziens allereerst moeten worden afgestapt van de gedachte&#13;
dat het hier gaat om een zuiver gebiedenbeleid, zoals de vlag 'schone gebieden&#13;
schoon houden' doet vermoeden. Het gaat eerder om een gefaseerde inwerkingtreding&#13;
van de eindnormen, die is gedifferentieerd naar gebied. In tegenstelling tot een&#13;
gebiedsgericht beleid op basis van artikel 19 Wbb is het op zichzelf niet de bedoeling in&#13;
de schone gebieden een ander, strenger beleid te voeren dan in andere delen van Nederland.&#13;
In geheel Nederland zullen over een aantal jaren de eindnormen gaan gelden. De&#13;
bedoeling van het beleid 'schone gebieden schoon houden' is slechts te voorkomen dat de&#13;
mestproblematiek zich gaat uitstrekken tot de nu nog schone gebieden.&#13;
De gefaseerde invoering van de eindnormen is een uitvloeisel van het streven te voorkomen&#13;
dat in de overschotgebieden onaanvaardbare gevolgen voor de bedrijfstak optreden&#13;
of dat onverwerkbare mestoverschotten ontstaan. Omdat in de schone gebieden noch&#13;
voor het een noch voor het ander behoeft te worden gevreesd, is er eigenlijk geen reden&#13;
om de invoering van de eindnormen in die gebieden uit te stellen. Integendeel, door de&#13;
onmiddellijke invoering van de eindnormen kunnen problemen worden voorkomen, die&#13;
zich nu nog niet voordoen maar waarvan niet ondenkbaar is dat zij zich alsnog zullen&#13;
voordoen. Reeds eerder in dit artikel is er op gewezen dat de bedrijven in de schone gebieden bij de aanscherping van de normen in het thans in het Bgdm voorgeschreven tempo&#13;
nog gedurende enige jaren meer mest mogen uitrijden dan uitsluitend gelet op het belang&#13;
van de bescherming van de bodem wenselijk wordt geacht. De Wbb biedt, de vraag&#13;
naar het tempo van de invoering ten opzichte van andere gebieden daargelaten, naar mijn&#13;
mening dan ook voldoende wettelijke basis voor de onmiddellijke invoering van de eindnormen&#13;
in de schone gebieden. De invoering van de eindnormen wordt immers gerechtvaardigd&#13;
door het belang van de bescherming van de bodem (toevoer=afvoer).&#13;
6.2. Ongelijk behandeling van bedrijven: binnen en buiten de schone gebieden/met en&#13;
zonder mestoverschot&#13;
Een vraag die in het kader van de juridische beoordeling van het beleid 'schone gebieden&#13;
schoon houden' met name kan rijzen, is naar mijn mening dan ook niet zo zeer de vraag&#13;
of hiervoor op zichzelf een wettelijke basis is te vinden (want die is aanwezig). Belangrijker&#13;
is de vraag of de differentiatie naar gebied bij de invoering van de eindnormen als een&#13;
ongelijke behandeling van bedrijven binnen en buiten de schone gebieden moet worden&#13;
beschouwd. Indien dat het geval is, zou voor de overheid (mogelijk) een verplichting ontstaan&#13;
om een schadevergoeding toe te kennen aan de bedrijven binnen de schone gebieden.&#13;
De basis voor de vergoeding zou artikel 6lab van de Wet algemene bepalingen&#13;
milieuhygiëne moeten zijn. Ingevolge dit artikel dient aan degene op wie bepalingen van&#13;
een amvb krachtens de artikelen 8-13 Wbb (zoals het Bgdm) van toepassing worden en&#13;
die zich daardoor voor kosten ziet gesteld dan wel schade lijdt, die redelijkerwijs niet of&#13;
niet geheel te zijnen laste behoren te blijven, een vergoeding te worden toegekend. Een&#13;
vergoedingsplicht voor de overheid kan ontstaan als de concurrentiepositie van de bedrijven&#13;
binnen de schone gebieden ten opzichte van de bedrijven buiten die gebieden ernstig&#13;
wordt geschaad. In de beschouwing dient te worden betrokken dat de ernst van de milieuproblematiek&#13;
in de schone gebieden juist niet de aanleiding is voor een eerdere invoering&#13;
van de eindnormen in die gebieden. Zou dit het criterium voor de invoering zijn, dan zouden&#13;
de eindnormen juist eerder in de overschotgebieden dienen te worden ingevoerd.&#13;
De vraag is dus of de invoering van de eindnormen in de schone gebieden een (ernstige)&#13;
nadelige beïnvloeding van de concurrentiepositie van bedrijven buiten de overschotgebieden&#13;
(de schone gebieden) ten opzichte van bedrijven binnen de overschotgebieden&#13;
tot gevolg heeft. Van een nadelige beïnvloeding kan sprake zijn indien eerstbedoelde bedrijven&#13;
extra kosten moeten maken ten opzichte van laatstbedoelde bedrijven dan wel dezelfde&#13;
kosten, indien zij deze eerder/anders niet hadden hoeven te maken. Voorts kan van&#13;
een nadelige beïnvloeding sprake zijn indien bestaande uitbreidingsmogelijkheden voor&#13;
eerstbedoelde bedrijven worden gefrustreerd.&#13;
Wat de kosten betreft, deze kunnen met name bestaan uit de kosten van de opslag van&#13;
mest (mogelijk de bouw van mestbassins) en de kosten van de afvoer en de verwerking&#13;
van extra mestoverschotten. De invoering van de eindnormen houdt voor de meeste bedrijven&#13;
in de niet-overschotgebieden, namelijk de niet-overschotbedrijven, niet méér in&#13;
dan het vastleggen van de huidige situatie, waarin op bedrijfsniveau geen overschotten&#13;
aanwezig zijn.&#13;
Voor deze bedrijven zal de invoering van de eindnormen naar mijn inschatting slechts&#13;
in beperkte mate tot extra kosten leiden. Mestopslagcapaciteit dient toch al aanwezig te zijn in verband met de uitrijverboden die in het Bgdm zijn gesteld. Omdat er op de nietoverschotbedrijven&#13;
geen mestoverschotten bestaan, zal de noodzaak van afvoer en verwerking&#13;
van mestoverschotten voor deze bedrijven niet of nauwelijks aanwezig zijn. Van&#13;
een overschotbedrijf zou ik in dit verband willen spreken indien niet alle op het bedrijf&#13;
geproduceerde meststoffen op eigen grond waarvoor de eindnormen van het Bgdm gelden,&#13;
kunnen worden uitgereden.&#13;
Voor overschotbedrijven in de niet-overschotgebieden kan dit wel het geval zijn. Deze&#13;
bedrijven zullen ten opzichte van overschotbedrijven in de overschotgebieden extra kosten&#13;
maken, omdat de mestoverschotten op deze bedrijven zullen toenemen en derhalve de&#13;
kosten van de opslag, de afvoer en de verwerking hiervan hoger zullen worden. Voor de&#13;
overschotbedrijven zou bij de invoering van de eindnormen in de schone gebieden een&#13;
uitzondering kunnen worden gemaakt, gelet op de extra kosten die deze bedrijven maken&#13;
ten opzichte van bedrijven in de overschotgebieden.&#13;
Wat betreft de frustratie van uitbreidingsmogelijkheden van de bedrijven buiten de&#13;
overschotgebieden kan het volgende worden opgemerkt. Tot de grens die in de Meststoffenwet&#13;
is gesteld, blijft enige uitbreiding van niet-overschotbedrijven en ook van overschotbedrijven&#13;
(ten opzichte van de eindnormen in het Bgdm) mogelijk. De grens in de&#13;
Meststoffenwet ligt namelijk boven de eindnormen in het Bgdm.18 Op zichzelf&#13;
frustreert de eerdere invoering van de eindnormen in de schone gebieden de&#13;
uitbreidingsmogelijkheden van bedrijven in die gebieden niet. De vraag of uitbreiding&#13;
mogelijk is, dient te worden beantwoord aan de hand van de Meststoffenwet. De&#13;
invoering van de eindnormen in het kader van het Bgdm brengt daarin geen verandering.&#13;
Niet-overschotbedrijven als hiervoor bedoeld, kunnen door een uitbreiding binnen de&#13;
grenzen die de Meststoffenwet thans stelt, overschotbedrijven worden ten opzichte van de&#13;
eindnormen in het Bgdm. Een zodanige uitbreiding zal voor de desbetreffende bedrijven&#13;
ten opzichte van de overschotbedrijven in de overschotgebieden en de reeds bestaande&#13;
overschotbedrijven in de niet-overschotgebieden tot extra kosten in verband met de&#13;
opslag, de afvoer en de verwerking van mestoverschotten (kunnen) leiden.&#13;
Gelet op het voorgaande, zal van een nadelige beïnvloeding van de concurrentiepositie&#13;
van bedrijven buiten de overschotgebieden ten opzichte van bedrijven binnen de overschotgebieden&#13;
naar mijn inschatting in het algemeen geen sprake zijn, zelfs niet als door&#13;
deze bedrijven naar verhouding extra kosten worden gemaakt. Zo er al van een dergelijke&#13;
beïnvloeding sprake is, dan zal zij zelden ernstig zijn en bovendien tijdelijk. De eindnormen&#13;
zullen binnen enkele jaren voor deze bedrijven toch gaan gelden. Hetzelfde geldt&#13;
voor de bedrijven in de overschotgebieden. In verband hiermee zal van een verplichting voor de overheid om vergoedingen toe te kennen in verband met de eerdere invoering van&#13;
de eindnormen in de schone gebieden slechts in een zeer beperkt aantal bijzondere gevallen&#13;
sprake zijn. Daarbij dient te worden meegewogen dat de schade voorzienbaar is op&#13;
het tijdstip van de uitbreiding van een bedrijf. Bovendien dat de uitbreiding weliswaar legaal&#13;
is, maar binnen afzienbare termijn als gevolg van reeds vastgestelde regelgeving&#13;
toch ook tot extra beperkingen en extra kosten zal leiden. Het zal met name gaan om de&#13;
overschotbedrijven (zowel de reeds bestaande als de nieuwe) in deze gebieden. Ook zou&#13;
voor overschotbedrijven(ten opzichte van de eindnormen in het Bgdm) een uitzondering&#13;
kunnen worden gemaakt, waardoor deze bedrijven op gelijke voet worden behandeld met&#13;
overschotbedrijven buiten de schone gebieden. Op de bezwaren van een dergelijke uitzondering&#13;
zal hieronder nog worden ingegaan.&#13;
Als alternatief van het beleid 'schone gebieden schoon houden' zou nog kunnen worden&#13;
overwogen een beleid 'schone bedrijven schoon houden'. De fasering van de aanscherping&#13;
van de gebruiksnormen zou dan worden gedifferentieerd al naar gelang een&#13;
bedrijf een overschot- dan wel een niet-overschotbedrijf is. Overschotbedrijven onderling&#13;
en niet-overschotbedrijven onderling worden dan in elk geval niet ongelijk behandeld.&#13;
Wel worden overschotbedrijven en niet-overschotbedrijven ongelijk behandeld in zoverre&#13;
niet-overschotbedrijven voor zover zij legaal, dat wil zeggen binnen de grens die de&#13;
Meststoffenwet stelt, uitbreiden, ten opzichte van overschotbedrijven (tijdelijk) voor extra&#13;
kosten kunnen komen te staan. Deze kosten kunnen voortvloeien uit de opslag, de afvoer&#13;
en de verwerking van de mestoverschotten. Hiervoor geldt hetzelfde als over de uitbreiding&#13;
van niet-overschotbedrijven in het voorgaande reeds is opgemerkt. Dit alternatief&#13;
biedt derhalve weinig voordelen.&#13;
Indien een uitzondering voor overschotbedrijven wordt gemaakt, is zowel het beleid&#13;
'schone gebieden schoon houden' als het beleid 'schone bedrijven schoon houden' te vergelijken&#13;
met een slang die in zijn eigen staart bijt. Dit is een gevolg van de omstandigheid&#13;
dat een niet-overschotbedrijf (ten opzichte van de eindnormen in het Bgdm) binnen de&#13;
grenzen van de Meststoffenwet legaal kan uitbreiden zodat het alsnog een overschotbedrijf&#13;
wordt waarvoor de uitzondering geldt. Wordt geen uitzondering voor overschotbedrijven&#13;
gemaakt, dan bestaat het (naar mijn inschatting beperkte) risico dat vergoedingen&#13;
dienen te worden toegekend. Begin en uiteinde van de slang kunnen uiteraard worden gescheiden&#13;
door de uitzonderingsmogelijkheid te beperken tot de bedrijven die op het tijdstip&#13;
van inwerkingtreding van de invoering van de eindnormen als overschotbedrijven&#13;
zijn geregistreerd. Niet-overschotbedrijven kunnen dan niet door uitbreiding binnen de&#13;
grenzen van de Meststoffenwet alsnog overschotbedrijven worden. Dit betekent echter&#13;
wel dat van een ongelijke behandeling tussen reeds bestaande en nieuwe overschotbedrijven&#13;
sprake kan zijn. Naar mijn mening moet dit niet al te hoog worden opgenomen, zeker&#13;
gelet op de omstandigheid dat de eindnormen over een aantal jaren toch worden ingevoerd,&#13;
maar mogelijk verkleint dit wel het draagvlak voor de onmiddellijke invoering van&#13;
de eindnormen voor een deel van de bedrijven, met name bij de niet-overschotbedrijven&#13;
in de niet-overschotgebieden.&#13;
Met de onmiddellijke invoering van de eindnormen in de schone gebieden kan worden&#13;
voorkomen dat door opvulling van de thans geldende normen in deze gebieden alsnog&#13;
overbemesting gaat optreden. Daarentegen kan hiermee een uitbreiding van de&#13;
mestprodutkie op de in deze gebieden gelegen bedrijven (en derhalve het ontstaan dan&#13;
wel toenemen van mestoverschotten) niet worden voorkomen. Bezien vanuit de beide in het voorgaande geschetste invalshoeken in de mestregelgeving, namelijk het terugdringen&#13;
van de overbemesting en de beperking van de mestproduktie, levert het beleid 'schone&#13;
gebieden schoon houden' alleen een bijdrage aan het terugdringen van de overbemesting.&#13;
Met het beleid 'schone bedrijven schoon houden' zal de mestproduktie op niet-overschotbedrijven&#13;
kunnen worden gestabiliseerd door de grenzen die in de Meststoffenwet aan de&#13;
mestproduktie worden gesteld, te verlagen.&#13;
7. TOT BESLUIT&#13;
In dit artikel is een overzicht gegeven van de ontwikkelingen met betrekking tot de&#13;
gebiedsgerichte aanpak van de mestproblematiek. Hieruit bleek dat het probleemoplossend&#13;
vermogen van beleid en regelgeving soms gering is. Met het verstrijken van de tijd&#13;
is het milieurendement van de gebiedsgerichte aanpak steeds kleiner geworden.&#13;
De vergaande gedetailleerdheid en complexiteit (mede als gevolg van het streven naar&#13;
perfectie, de nadruk op het gelijkheidsbeginsel en jurisprudentie), de voortdurende wijzigingen,&#13;
en de ten dele geringe effectiviteit van het mestbeleid van de overheid zijn in dit&#13;
artikel geïllustreerd aan de hand van een beschrijving van de ontwikkeling van het&#13;
gebiedsgerichte beleid in het Bgdm. Het grootste nadeel van mogelijke alternatieven,&#13;
zelfs van betere alternatieven, is dat beleidswijzigingen op dit moment op zichzelf al de&#13;
effectiviteit ervan bedreigen en het gevaar in zich bergen dat het draagvlak voor het mestbeleid&#13;
verder afneemt. Dit is ook het grootste nadeel van de invoering van nieuw beleid&#13;
zoals in dit artikel besproken. Als het milieurendement van dergelijk beleid beperkt is,&#13;
verdient de invoering ervan een extra kritische benadering. J. Kuyper, inspecteur-generaal&#13;
voor de rechtshandhaving bij het Ministerie van justitie, merkte meer in het algemeen&#13;
over het milieubeleid sprekend, hierover op19: 'Er is wat het milieu betreft beleid op beleid&#13;
gestapeld, terwijl men het effect van het vorige beleid nog niet had geëvalueerd. Dat&#13;
heeft tot gevolg dat degenen tot wie de regels zich richten soms niet meer weten waar ze&#13;
aan toe zijn. De effectiviteit van het milieubeleid wordt twijfelachtig en de overheid&#13;
dreigt ongeloofwaardig te worden omdat men, om zich heen kijkend, ziet dat het beleid&#13;
niet voldoende uithaalt.'&#13;
Rinnooy Kan, voorzitter van het Verbond van Nederlandse Ondernemingen (VNO)&#13;
vroeg zich af hoe de omvang en ingewikkeldheid van de Nederlandse regelgeving in het&#13;
algemeen en van de milieuregelgeving in het bijzonder vallen te verklaren en gaf de volgende&#13;
drie verklaringen:&#13;
'- De Nederlandse traditie van zorgvuldigheid leidt veelal tot fijnmazige, gedetailleerde&#13;
regelgeving;&#13;
- Deze fijnmazigheid wordt versterkt door de maatschappelijke tendens in de richting&#13;
van de calculerende burger die op zijn individuele vrijheid en rechten is gesteld. Dit&#13;
werkt het ontstaan van een veelheid van beroepsprocedures in de hand, wat leidt tot nog&#13;
meer aandacht voor het maken van sluitende wetgeving;&#13;
- Tot slot is er de nadruk welke in Nederland wordt gelegd op het (materiële) gelijk&#13;
heidsbeginsel. In samenhang met de consensuscultuur leidt dit in de richting van compromissen die velen tevreden stellen. Dat vertaalt zich in vele uitzonderingsgevallen en vergroot&#13;
de fijnmazigheid van de regelgeving.'&#13;
Uiteraard is dit al te gemakkelijk opgemerkt, want Rinnooy Kan geeft niet aan hoe onder&#13;
de gegeven omstandigheden dan wèl effectief beleid kan worden ontworpen, maar&#13;
zijn drie verklaringen geven de ontwikkeling van het overheidsingrijpen op het in dit artikel&#13;
beschreven beleidsterrein toch aardig weer. Een toetsing van beleid en regelgeving&#13;
(nieuw en bestaand) op uitvoerbaarheid, handhaafbaarheid en draagvlak zal steeds de&#13;
hoogste prioriteit (blijven) verdienen. Tegen deze achtergrond zal mijns inziens de wenselijkheid&#13;
van de invoering van een gebiedsgericht mestbeleid dienen te worden beoordeeld.&#13;
Daarbij dient men in het oog te houden dat ook op provinciaal niveau nog een&#13;
gebiedsgericht mestbeleid kan worden gevoerd.&#13;
8. NASCHRIFT&#13;
In de maanden die zijn verstreken nadat dit artikel is geschreven, is een ontwerp-besluit&#13;
tot wijziging van het Bgdm gepubliceerd.21 Hierin wordt het voornemen geuit te&#13;
komen tot een versnelde aanscherping van de hoeveelheidsnormen voor het gebruik van&#13;
dierlijke meststoffen op mais- en grasland. Concreet houdt dit voornemen in dat de&#13;
normen die zouden ingaan op 1 januari 1995, een jaar naar voren worden gehaald. Voorts&#13;
wordt het voornemen geuit te komen tot een vervroegde invoering van de eindnormen,&#13;
namelijk in 1997 of 1998 in plaats van in 2000. Deze voornemens moeten het achterwege&#13;
blijven van de versnelde aanscherping van de gebruiksnormen in fosfaatgevoelige&#13;
gebieden compenseren.&#13;
Tijdens de behandeling van de begroting voor 1993 van het Ministerie van LNV door&#13;
de Tweede Kamer hebben de CDA- en VVD-fracties de nieuwe voornemens bekritiseerd.&#13;
Deze fracties vrezen dat mestoverschotten ontstaan, die niet kunnen worden afgezet of&#13;
verwerkt. Voorts vrezen zij dat het draagvlak voor het mestbeleid wordt aangetast. De&#13;
PvdA-fractie deelt de vrees voor te grote mestoverschotten. Ondanks de kritiek willen de&#13;
Ministers van LNV en van VROM de voornemens doorzetten, zoals blijkt uit de publicatie&#13;
van het ontwerp-besluit, waarin de voornemens zijn uitgewerkt.&#13;
Over de vraag of zal worden doorgegaan met het beleid 'schone gebieden schoon houden'&#13;
moet nog een definitief besluit worden genomen.&#13;
De kritiek vormt een illustratie van de stelling dat het vermogen om voorgenomen&#13;
mestbeleid tijdig in- en uit te voeren te kort schiet om nieuwe ontwikkelingen het hoofd&#13;
te kunnen bieden en recht te doen aan nieuwe inzichten omtrent de ernst van de mestproblematiek&#13;
alsmede om een oplossing te bieden voor bij de in- en uitvoering van beleid&#13;
eerder gerezen bestuurlijke en juridische problemen.&#13;
Misschien mag ik me tot besluit veroorloven het onvermogen van de overheid (en&#13;
vooral ook het bedrijfsleven zelf!) om de beleidsvoornemens waar te maken en de noodzakelijke&#13;
maatregelen te treffen te vergelijken met het onvermogen van een gekortwiekte&#13;
tamme gans om met de hoog overvliegende wilde ganzen mee te vliegen naar hun verre&#13;
bestemmingen.</content><legacyfootnotes>1. Besluit gebruik dierlijke meststoffen, Staatsblad (Stb.) 1987, 114. Laatste integrale tekstplaatsing in Stb.&#13;
1991,386.&#13;
2. Wet bodembescherming, Stb. 1986, 374.&#13;
3. In artikel 10 Bgdm is ook een afwijkende regeling opgenomen voor fosfaatarme gronden. Daarop zal niet&#13;
worden ingegaan.&#13;
4. Verwezen zij naar de regeling in de artikelen 33 - 41 Wbb. Op de regelgeving met betrekking tot&#13;
beschermingsgebieden ben ik ingegaan in een artikel dat deze maand is gepubliceerd in Milieu en Recht.&#13;
5. Intusssen is op EG-niveau een richtlijn vastgesteld waarin hoeveelheidsnormen voor het gebruik van&#13;
meststoffen worden gegeven, die zijn gebaseerd op de nitraatinhoud van de mest. Het gaat om de richtlijn van&#13;
de Raad van de Europese Gemeenschappen van 12 december 1991 inzake de bescherming van water tegen&#13;
verontreiniging door nitraten uit agrarische bronnen, no. 91/676/EEG (Publikatieblad van de Europese&#13;
Gemeenschappen (PbEG) 1991, L 375). Deze richtlijn moet door Nederland nog worden uitgevoerd.&#13;
6. In het Bgdm wordt onderscheid gemaakt tussen 'landbouwgrond' (op haar beurt onderscheiden in&#13;
'bouwland', 'snijmaisgrond' en 'grasland'), 'natuurterrein' en 'overige grond'.&#13;
7. Fosfaatverzadigde grond in het Oostelijk, Centraal en Zuidelijk zandgebied, Staring Centrum, rapport 68,&#13;
1990.&#13;
8. Dit blijkt uit een later gehouden verfijnder onderzoek van het Staring Centrum, waarbij gebruik werd&#13;
gemaakt van de mestproduktiegegevens per gebied van 2,5 x 2,5 km en de resultaten van metingen in de&#13;
praktijk. Niet alleen bleek het aantal hectares fosfaatverzadigde grond groter te zijn dan eerder berekend,&#13;
ook bleek de verzadigingsgraad van de gronden nu veel hoger te zijn.&#13;
9. Zie Notitie mestbeleid tweede fase (Kamerstukken II1989/90, 21 502, nrs. 1-3).&#13;
10. Uit het in noot 8 bedoelde onderzoek blijkt dat van de 400.000 ha fosfaatverzadigde grond 120.000 ha&#13;
sterk (meer dan 50%) is verzadigd en 35.000 ha zelfs zeer sterk (meer dan 75%).&#13;
11. Regeringsbeslissing Natuurbeleidsplan (Kamerstukken II 1989/90. 21 149, nrs. 2-3).&#13;
12. Besluit van 13 juli 1991, houdende wijziging van het Besluit gebruik dierlijke meststoffen (Stb. 385).&#13;
13. Advies van 11 maart 1991, no.W 11.91.0028, inzake een ontwerp-besluit, houdende wijziging van het&#13;
Besluit gebruik dierlijke meststoffen.&#13;
14. Kamerstukken II 1984/85, 16 529, nr. 23.&#13;
15. Kamerstukken I 1985/86, 16 529. nr. 61a, p. 18.&#13;
16. Zie Vierde Nota Ruimtelijke Ordening Extra (VINEX) (Kamerstukken II 1990/91, 21 879) en de memorie&#13;
van toelichting bij de begroting van het Ministerie van LNV 1992.&#13;
17. Zie noot 13.&#13;
18. Deze uitbreidingsmogelijkheden zijn wèl beperkt, ook voor de niet-overschotbedrijven. Ingevolge&#13;
artikel 14, eerste lid, van de Meststoffenwet is het verboden de produktie van dierlijke meststoffen uit te&#13;
breiden indien de produktie groter is of wordt dan 125 kg fosfaat per hectare per jaar van de tot het&#13;
bedrijf behorende oppervlakte landbouwgrond. Onder uitbreiding van de produktie van dierlijke&#13;
meststoffen wordt verstaan een grotere produktie van dierlijke meststoffen dan plaatsvond op 31&#13;
december 1986.Hierin zal verandering worden gebracht door de Verplaatsingswet. De&#13;
uitbreidingsmogelijkheden zullen dan ruimer worden. Het ontwerp van deze wet ligt thans nog bij de&#13;
Tweede Kamer (Voorstel van wet inzake het verplaatsen van de produktie van dierlijke meststoffen (Wet&#13;
verplaatsing mestproduktie) met bijbehorende memorie van toelichting, bij de Tweede Kamer ingediend bij&#13;
koninklijke boodschap van 27 april 1989 (Kamerstukken II 1988/89, 21 114, nrs. 1-3). Na de&#13;
inwerkingtreding van de Verplaatsingswet is het ook mogelijk de produktie van dierlijke meststoffen&#13;
uit te breiden tot boven 125 kg per jaar per hectare indien mestproduktierechten worden verworven van&#13;
andere bedrijven (die deze rechten dan verliezen). De totale mestproduktie in Nederland mag hierbij niet&#13;
toenemen.&#13;
19. In Handhaving, maart/april 1992, p.5.&#13;
20. Uit de redevoering van A.H.G. Rinnooy Kan tijdens de Studiedag Werkbare Wetten, die op 26 maart&#13;
1992 te Rotterdam werd gehouden.&#13;
21. Stcrt. 1992,218.</legacyfootnotes><footnotes><footnote/></footnotes><auteurs>Drs. H.E. Woldendorp</auteurs><published>1992-12-01 00:00:00</published><modified>1991-11-25 00:00:00</modified><editiondate>1992-12-01</editiondate><htmlpath>https://denhollander.info/artikel/6184</htmlpath></article>
</articles></edition>