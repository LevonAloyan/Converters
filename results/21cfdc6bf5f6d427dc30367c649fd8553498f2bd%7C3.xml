<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2010</searchword><id>8771</id><udhid>UDH:TvAR/8771</udhid><titel>Kwekersrecht, octrooirecht, en de betekenis van de kwekersvrijstelling</titel><searchwords><searchword>TvAR 10/2010</searchword><searchword>UDH:TvAR/8771</searchword></searchwords><attachments><attachment><name>TvAR2010_10_02_Kwekersrecht.pdf</name><extention>pdf</extention><url>https://denhollander.info/download/7780/ci</url></attachment></attachments><inleiding>1. Inleiding&#13;
Het octrooirecht kwam in ons land precies een eeuw gele­den tot stand. De in de Octrooiwet 1910 neergelegde rege­ling werd later een rijkswet; tegenwoordig staat het gelden­de nationale octrooirecht in de Rijksoctrooiwet 1995 (ROW 1995). Ook in veel andere landen ontwikkelden zich in de eerste helft van de vorige eeuw (en soms zelfs daarvóór) wettelijke regelingen op dit gebied. Het octrooirecht bood vanaf het eerste moment bescherming voor voortbrengse­len of werkwijzen die nieuw waren, op uitvinderswerkzaam­heid berustten en vatbaar waren voor toepassing op het ge­bied van de nijverheid.1 Bij de mogelijkheid van het op deze voorwaarden beschermen van levende materie werd aanvan­kelijk in het geheel niet stilgestaan: het octrooi (of patent) richtte zich op industrieel vervaardigde producten dan wel industrieel toepasbare methoden, en daarmee op niet-levende materie.&#13;
Het kwekersrecht dateert van enkele decennia later; in ons land kregen we het Kwekersbesluit in 1941 en de Zaaizaad- en Plantgoedwet in 1967 (ZPW, thans ZPW 2005). Dit on­derdeel van de intellectuele eigendom richtte zich wèl op le­vende materie, meer bepaald op plantenrassen.2&#13;
Gedurende pakweg dertig jaar (van 1940 tot 1970) beston­den octrooi- en kwekersrecht probleemloos naast elkaar, zonder gevaar voor overlappingen. Met de opkomst van de biotechnologie kwam daarin langzaam maar zeker verande­ring.&#13;
In deze, op verzoek van de redactie geschreven, bijdrage ga ik in op enkele problemen die het naast elkaar bestaan van het octrooi- en het kwekersrecht meebrengt. Centraal staat daarbij de zg. kwekersvrijstelling, die vandaag de dag één van de belangrijkste verschillen tussen beide beschermings­regimes vertegenwoordigt. Na een korte uiteenzetting van het begrip kwekersvrijstelling (onder 2) volgt een paragraaf over de opkomst van de biotechnologie en de daarmee ver­band houdende regelgeving (onder 3), daarna een schets van de problematiek waarvoor de kwekersvrijstelling (c.q. het ontbreken daarvan in het octrooirecht) tegenwoordig zorgt (onder 4), gevolgd door enkele mogelijke (maar veelal on­toereikende) oplossingen die nu reeds voorhanden zijn (on­der 5) en ten slotte een weergave van enige recente initia­tieven vanuit het bedrijfsleven en de overheid om aan de gerezen bezwaren tegemoet te komen (onder 6).&#13;
</inleiding><content>2. De kwekersvrijstelling&#13;
Wie zich waagt op het terrein van de plantenveredeling, weet dat hij daarin veel tijd en dus geld zal moeten investe­ren om tot goede, ook commercieel interessante, resultaten te komen. Afhankelijk van het gewas in kwestie levert het kruisings- en selectieproces doorgaans pas na een aantal ja­ren een nieuw ras op, dat echt de moeite waard is. Maar één ander ding weet de kweker ook: hij zal zonder enig bezwaar bij zijn veredelingswerk gebruik kunnen maken van plant­materiaal (stekjes, vruchten, zaden) dat er al ís. Een verede­laar begint nooit helemaal ‘from scratch’. Hij legt zich altijd toe op het verder ontwikkelen van wat al bestaat, hetzij door voort te borduren op het werk van anderen, hetzij door een in het wild groeiende plant als vertrekpunt te nemen. Een andere mogelijkheid is er niet. Wie vandaag een zak aardap­pelen aanschaft, krijgt een product in handen dat geduren­de vele decennia, stapje voor stapje, steeds verder is verbe­terd. De ‘oer-aardappel’ uit, zeg, 1920, die iemand destijds ergens in het wild aantrof, bestaat wellicht niet eens meer, of hij zou al opgenomen moeten zijn in een speciale databank, zoals er tegenwoordig op veel plaatsen en voor steeds meer gewassen zijn. Maar zelfs als de ‘oer-aardappel’ anno 2010 opnieuw het uitgangspunt voor een veredelingsproces zou vormen, zou er geen enkele zekerheid zijn, dat daaruit ooit weer dezelfde aardappelen zouden voortkomen als ik daar­net aanduidde. Daar is Moeder Natuur te grillig voor. Een kweker gaat dus verder waar zijn voorganger gestopt is. Hij probeert niet het wiel opnieuw uit te vinden; een dergelijke poging zou tot mislukken gedoemd zijn.3&#13;
De wetgever heeft zich dit alles ook gerealiseerd, en heeft van het begin af aan de volgende regel gehanteerd: iedere veredelaar heeft het recht om bij zijn werk onbelemmerd ge­bruik te maken van reeds bestaand plantmateriaal, óók als hierop al een kwekersrecht van iemand anders gevestigd is; en bovendien heeft diezelfde veredelaar het recht om het nieuwe ras dat van zijn inspanningen het resultaat is, te be­schermen via het kwekersrecht en dit commercieel te ex­ploiteren zonder enigerlei betalingsverplichting aan zijn voorganger(s). Art. 57 lid 3 ZPW 2005 zegt het tegenwoor­dig zó: ‘Het verbod [tot het verrichten van in lid 1 opge­somde inbreukmakende handelingen] is niet van toepassing op: (…) c. handelingen die worden verricht voor het kwe­ken van nieuwe rassen.’4 Men spreekt in dit verband van de kwekersvrijstelling of ‘breeder’s exemption’, en van het on­afhankelijkheidsbeginsel: de door verschillende personen bereikte kweekresultaten staan juridisch gezien geheel los van elkaar, ondanks het gegeven dat zij biologisch gezien op elkaar voortborduren en daardoor voor een zeer groot deel (‘99 komma zoveel procent’ ) aan elkaar gelijk zijn.&#13;
Enigszins terzijde merk ik op, dat de (inter)nationale rege­lingen van het kwekersrecht sinds 19915 een correctieme­chanisme op het bovengenoemde beginsel kennen. Zeer kort samengevat gaat het om het volgende. Omdat het bestaan van dit beginsel in een concreet geval tot parasitair gedrag aanleiding kon geven (te meer daar de drempel voor on­derscheidbaarheid in het kwekersrecht laag ligt)6 werd een nieuwe regel geïntroduceerd. Indien komt vast te staan dat het ene ras (B) in hoofdzaak is afgeleid van een ander ras (A) en daardoor slechts in één of zeer weinig eigenschappen van A verschilt, kan de houder van het kwekersrecht voor B zijn uitsluitend recht slechts exploiteren nadat hij toestem­ming heeft verkregen van de houder van het kwekersrecht voor A. Uitgangspunt bij dit alles was echter, dat het begin­sel van onafhankelijkheid (overigens) zou blijven bestaan, en dat met name de klassieke veredelingstechnieken van kruising en selectie in principe buiten de regels voor afgelei­de rassen zouden vallen.7&#13;
In het octrooirecht bestaat aan een correctiemechanisme als zojuist weergegeven geen behoefte. Daar geldt namelijk een heel ander hoofdbeginsel, dat van de afhankelijkheid. Wie een octrooi heeft verworven voor een vernuftig voortbreng­sel kan anderen verbieden dit voortbrengsel bedrijfsmatig te gebruiken.8 Het octrooirecht kent wel een zg. onderzoeks­vrijstelling, maar die wordt doorgaans beperkt uitgelegd, en indien zij al het gebruik van een beschermd voortbrengsel ter verbetering daarvan toestaat, omvat zij zeker niet de vrije commercialisatie van een daaruit voortgekomen nieuw pro­duct, voor zover de ‘oude’ technologie nog daarvan deel uit­maakt.9 Wat dit concreet betekent in de relatie octrooihou­der-kwekersrechthouder komt in paragraaf 5 ter sprake.&#13;
3. De opkomst van de biotechnologie&#13;
Zoals in de inleiding gezegd, bestonden octrooi- en kwe­kersrecht lange tijd vreedzaam naast elkaar. In sommi­ge landen werd het in beperkte mate mogelijk gemaakt om plantenrassen octrooirechtelijk te beschermen, maar tegelij­kertijd overheerste (zeker in Europa) de gedachte dat een af­zonderlijk beschermingsregime de voorkeur verdiende, met name vanwege het bijzondere karakter van levende mate­rie. Nog in 1963 werd dan ook in het toen tot stand gekomen Verdrag van Straatsburg verankerd, dat de staten die zich daarbij aansloten niet verplicht waren octrooien te verle­nen voor ‘plantaardige variëteiten en dierenrassen, alsmede werkwijzen van wezenlijk biologische aard voor de voort­brenging van planten of dieren.’10 De bepaling kwam daar­na in vrijwel dezelfde bewoordingen in de octrooiwetgeving van veel Europese landen terecht, en tevens in het Europees Octrooiverdrag (EOV).11&#13;
Zo ongeveer vanaf het begin van de jaren ’70 werden met geavanceerde biotechnologische methoden steeds meer aan­sprekende resultaten geboekt bij planten, bij dieren, en gaan­deweg ook bij de mens; men begon hoe langer hoe meer te begrijpen van wat zich op het celniveau van een organis­me afspeelt. Omdat het hier even spraakmakende als kostba­re technologie betrof, werd vanuit de industrie steeds vaker aangedrongen op adequate bescherming van aldus genetisch gemodificeerde organismen en van de bijzondere werkwij­zen om dergelijke organismen te vervaardigen. Het octrooi­recht had in dat verband om diverse redenen meer te bieden dan het kwekersrecht.12 Een aantal rechtszaken over uitvin­dingen inzake de verbetering van plantaardig materiaal had tot resultaat dat de bovengenoemde uitsluiting van planten­rassen van het octrooirecht zo beperkt mogelijk werd ge­ïnterpreteerd.13 Als gevolg daarvan konden planten als zo­danig en delen van planten in beginsel voor een octrooi in &#13;
aanmerking komen, indien aan de in de inleiding genoemde voorwaarden was voldaan.&#13;
In 1998 kwam hier regelgeving bij. De in dat jaar tot stand gebrachte EG-richtlijn biotechnologie (Rl.)14 beoogde ener­zijds het octrooirecht van de lidstaten voor zover het de be­scherming van biologisch materiaal betrof meer op één lijn te brengen, anderzijds de concurrentiepositie van de Ge­meenschap als geheel ten opzichte van de V.S. en Japan te verbeteren. Art.1 lid 1 Rl. verplicht de lidstaten dan ook bio­technologische uitvindingen door middel van het nationale octrooirecht te beschermen en hun wetgeving zo nodig aan te passen. Op grond van art. 2 lid 1 onder a Rl. wordt on­der biologisch materiaal verstaan: ‘materiaal dat genetische informatie bevat en zichzelf kan repliceren of in een biolo­gisch systeem kan worden gerepliceerd.’ In art. 4 lid 1 onder a Rl. is het verbod op de octrooïering van planten- en die­renrassen als zodanig gehandhaafd; men wilde voorkomen dat, als gevolg van het schrappen van dat verbod, ook ande­re regelingen, en met name het Verdrag van Straatsburg en het EOV gewijzigd zouden moeten worden. Ingevolge art. 4 lid 2 Rl. is echter een uitvinding die op planten of dieren (en dus niet expliciet op rassen) betrekking heeft octrooieer­baar, op voorwaarde dat de uitvoerbaarheid van de uitvin­ding zich technisch gezien niet beperkt tot een bepaald plan­ten- of dierenras.&#13;
In artt. 8 en 9 Rl. is de beschermingsomvang vastgelegd. Voor de duidelijkheid citeer ik ze hier. Art. 8 lid 1 betreft voortbrengseloctrooien, waarbij in deze context bijv. ge­dacht kan worden aan genetisch gemodificeerde planten of dieren: ‘De bescherming die wordt geboden door een oc­trooi voor biologisch materiaal dat door de uitvinding be­paalde eigenschappen heeft verkregen, strekt zich uit tot ieder biologisch materiaal dat hieruit door middel van pro­pagatie of vermeerdering in dezelfde of in gedifferentieer­de vorm wordt gewonnen en diezelfde eigenschappen heeft.’ Lid 2 van art. 8 behandelt vervolgens de beschermingsom­vang van een octrooi voor een werkwijze voor de voortbren­ging van biologisch materiaal (bijv. een biotechnologische methode om een ziekteresistentie in een plant of dier in te brengen): ‘De bescherming die wordt geboden door een oc­trooi voor een werkwijze voor de voortbrenging van bio­logisch materiaal dat door de uitvinding bepaalde eigen­schappen heeft gekregen, strekt zich uit tot het biologisch materiaal dat rechtstreeks door deze werkwijze wordt ge­wonnen en tot ieder ander biologisch materiaal dat door middel van propagatie of vermeerdering in dezelfde of in gedifferentieerde vorm uit het rechtstreeks gewonnen biolo­gisch materiaal wordt gewonnen en diezelfde eigenschappen heeft.’ Art. 9 ten slotte geeft een specifieke regeling voor een voortbrengsel dat uit genetische informatie bestaat of dat zulke informatie bevat, zoals een planten- of dierencel: ‘De bescherming die wordt geboden door een octrooi voor een voortbrengsel dat uit genetische informatie bestaat of dat zulke informatie bevat, strekt zich (…) uit tot ieder materiaal waarin dit voortbrengsel wordt verwerkt en waarin de genetische informatie wordt opgenomen en haar functie uitoefent.’ 15&#13;
De geciteerde bepalingen zijn vrijwel letterlijk overgenomen in de artt. 2a en 53a ROW 1995.&#13;
4. Tot welke problemen leidt het voor­gaande?&#13;
Als gevolg van de totstandkoming en implementatie van de Richtlijn biotechnologie is, zoals in de vorige paragraaf bleek, de octrooirechtelijke bescherming van planten of de­len daarvan (ik laat andere organismen nu verder buiten be­schouwing) mogelijk geworden.16 En de reikwijdte van die bescherming is in potentie groot. Een eenvoudig voorbeeld kan dit illustreren. Stel, dat een onderneming die zich met biotechnologie bezighoudt, het DNA van een tomaat uit­eenrafelt en aldus erachter komt dat een bepaald gen (sim­pel gezegd, een stukje erfelijk materiaal) in de tomaat een specifieke functie vervult, bijv. de tomaat tegen een bepaal­de ziekte beschermt. Dit gen is dan octrooieerbaar (vgl. de definitie van ‘biologisch materiaal’ hiervóór). Het feit dat het gen reeds in de natuur aanwezig was (namelijk in de to­maat) en dus eigenlijk ‘alleen maar ontdekt’ hoefde te wor­den, maakt dit niet anders.17 Is het octrooi eenmaal verleend, dan strekt de bescherming (zie artt. 8 en 9 Rl.) zich uit tot iedere tomaat (of tomatenplant) waarin het bewuste gen aan­wezig is en zijn functie uitoefent, van generatie op genera­tie, en dit gedurende de hele looptijd van het octrooi.18 Als het octrooischrift daarenboven in zo algemeen mogelijke be­woordingen is opgesteld, zal het octrooi zich bovendien uit­strekken over elk ander gewas, waarin het gen is ingebracht en op dezelfde wijze functioneert. Met name bij biologisch nauw verwante gewassen (bijv. tomaat, aardappel en tabak) bleek dit reeds enkele decennia geleden technisch mogelijk, en zoals iedereen weet zijn de mogelijkheden sindsdien al­leen maar veel groter geworden. Het verbod tot octrooiver­lening voor plantenrassen bleek intussen eenvoudig te om­zeilen: in 1999 besliste de Grote Kamer van Beroep van het Europees Octrooibureau dat planten als zodanig octrooieer­baar zijn, zelfs als de desbetreffende octrooiconclusie, hoe­wel daarin geen specifiek plantenras wordt geïdentificeerd, &#13;
wel één of meer plantenrassen omvat.19 De enkele vermel­ding van een bepaald plantengeslacht (waarvan dus zeer vele rassen deel kunnen uitmaken, bijv. roos, tarwe, appel) volstaat in zoverre.&#13;
Tegenover de octrooihouder die deze ruime bescherming ge­niet, neemt met name de ‘traditionele’ plantenveredelaar te­genwoordig een betrekkelijk zwakke positie in. Zoals in paragraaf 2 uiteengezet is, kan hij zich, indien hij een geoc­trooieerde plant verder wil verbeteren, niet op een octrooi­rechtelijke vrijstelling zoals de ‘breeder’s exemption’ beroe­pen. Hij zal, als hij voor zijn veredelingswerk de zojuist ten tonele gevoerde tomaat als uitgangsmateriaal wil gaan ge­bruiken, daarvoor toestemming van de octrooihouder nodig hebben. Die zal daar geld voor vragen. En dat is de verede­laar nooit gewend geweest. Voeg daar nog aan toe de om­standigheid, dat er de laatste decennia schaalvergroting heeft plaatsgevonden in een aantal sectoren van de land- en tuinbouw: grote (farmaceutische) bedrijven kochten diverse toonaangevende veredelingsbedrijven op en waren in staat veel in biotechnologie te investeren.20 De ‘overgebleven’ kweekbedrijven zijn doorgaans juist betrekkelijk klein, heb­ben meestal niet de middelen om in kostbare technologie te investeren, en zijn bedrijfseconomisch gezien tot op zekere hoogte afhankelijk van het voor hun veredelingsarbeid vrij­elijk kunnen beschikken over bestaand (beschermd) plant­materiaal. Het voortdurend moeten betalen voor het gebruik van dat materiaal vermindert de winstmarges en kan uitein­delijk tot gevolg hebben dat het veredelingsbedrijf het lood­je legt, resp. dat men besluit de veredelingswerkzaamheden te staken.21 In het zwartste scenario resteert na verloop van tijd slechts een klein aantal kapitaalkrachtige ondernemin­gen dat zich met veredeling bezighoudt. Men kan zich af­vragen of dat een gezonde situatie zou zijn, en of de voor­uitgang op het gebied van de plantenveredeling niet beter gediend zou zijn met meer concurrentie.&#13;
Ziehier, in een notendop, de huidige problematiek. Ik ben mij er overigens terdege van bewust, dat ik de situatie zo­juist nogal ‘zwart-wit’ heb geschetst. Zoals zo vaak, ver­toont de praktijk ook hier een gecompliceerder beeld. Er be­staan bijv. ook ‘traditionele’ kweekbedrijven die de laatste jaren octrooien hebben verkregen voor nieuwe, geavanceer­de kweekmethoden en voor individuele eigenschappen van planten (zoals verhoogde ziekteresistentie, langere houd­baarheid, verbeterde vorstbestendigheid). Deze bedrijven maken dus de ene keer (als het een bijzondere werkwijze of een individuele karaktertrek betreft) gebruik van de mo­gelijkheden die het octrooirecht biedt, en nemen de andere keer (als er een nieuw ras is gecreëerd) hun toevlucht tot het kwekersrecht.&#13;
Deze nuancering neemt echter niet weg, dat het feit dat in het octrooirecht geen kwekersvrijstelling bestaat, door steeds meer bedrijven als een serieuze bedreiging van de ‘traditionele’ plantenveredelingssector wordt beschouwd.22 Een aantal initiatieven om tot oplossingen te komen heeft dan ook kort geleden het licht gezien. Ik bespreek deze in paragraaf 6. Alvorens dat te doen, sta ik eerst even stil bij de thans reeds bestaande (juridische) instrumenten die zou­den kunnen worden aangewend om in de relatie octrooihou­der-kwekersrechthouder gerezen conflicten tot een goed ein­de te brengen.&#13;
5. Enkele al bestaande oplossingen&#13;
De kweker die van plan is een bestaand ras, waarin een ge­octrooieerd gen een bepaalde functie vervult, als uitgangs­punt voor een veredelingstraject te gaan benutten, staan en­kele juridische opties ter beschikking. De eerste, en meest voor de hand liggende, mogelijkheid is, dat hij zou kunnen proberen om van de octrooihouder een licentie te verkrij­gen voor het kunnen ontwikkelen en vervolgens op de markt brengen van het toekomstige ras. In zoverre is deze situatie dus vergelijkbaar met die waarin de kweker van een afgeleid ras verkeert (zie paragraaf 2). In een aantal gevallen zal de kweker bereid zijn deze weg te bewandelen, en, gesteld dat ook de octrooihouder akkoord gaat, bereid zijn hiervoor te betalen. Een zuiver contractuele aangelegenheid dus, waar­bij partijen iedere denkbare vergoedingsmodaliteit kunnen overeenkomen (bijv. een bedrag ineens (lumpsum), een be­drag per stek of per hoeveelheid zaad, een bedrag per jaar of voor de hele duur van het octrooi enz.). Als het een gewas met veel commerciële potentie is, zal de kweker misschien ervan uitgaan dat hij (een deel van) de royalty’s zal kunnen doorberekenen aan zijn eigen afnemers. Voor veel verede­laars echter (en uiteraard steeds afhankelijk van het gewas in kwestie en van alle overige marktomstandigheden) zal het aanvragen van een licentie dikwijls bezwaarlijk zijn: zo­als eerder aangegeven zijn zij zulks niet gewend en tast het betalen voor het uitgangsmateriaal hun soms toch al smal­le winstmarges aan, te meer daar veel rassen een betrekke­lijk kort commercieel leven leiden (siergewassen bijv. raken vaak al snel weer uit de mode) hetgeen het voortbestaan van het veredelingsbedrijf onzeker maakt. Het spreekt voor zich, dat een en ander a fortiori geldt, indien in het beoogde uit­gangsmateriaal niet slechts één, maar diverse geoctrooieerde genen huizen; de kweker krijgt dan met even zovele octrooi­houders van doen.&#13;
Mocht de kweker toch kiezen voor de optie van de vrijwilli­ge licentie, maar zou de octrooihouder dit, om welke reden ook, weigeren, dan biedt de wet de kweker nog de moge­lijkheid van een gedwongen licentie, in het bijzonder op ba­sis van art. 57 lid 5 ROW 1995.23 Hij zal dan echter van zeer goeden huize moeten komen: vastgesteld moet dan name­lijk worden, dat zijn ras een ‘belangrijke technische vooruit­gang van aanzienlijk economisch belang vertegenwoordigt ten opzichte van de door het octrooi beschermde uitvinding.’ &#13;
Vanzelfsprekend zal de veredelaar dit laatste pas aanneme­lijk kunnen (proberen te) maken aan het einde van het ont­wikkelingstraject; een dwanglicentie biedt dus aan het be­gin van de rit geen enkel soelaas. Bovendien geldt ook hier, dat er voor het gebruikmaken van het geoctrooieerde mate­riaal een redelijke vergoeding betaald zal moeten worden, en daartegen kunnen m.m. dezelfde bezwaren, als zojuist bij de vrijwillige licentie vermeld, worden aangevoerd. Ik laat dan nog daar, dat voor het bemachtigen van een dwanglicen­tie de weg naar de rechter noodzakelijk is. Al met al is dit type licentie niet of nauwelijks een reële optie te noemen (en wordt er trouwens ook in de ‘octrooiwereld’ zelden een be­roep op gedaan).&#13;
Een derde mogelijkheid voor de kweker zou zijn, de rechter ervan proberen te overtuigen dat de in het octrooirecht be­staande onderzoeksvrijstelling ruim dient te worden uitge­legd. Ik noemde deze optie al in paragraaf 2. Maar zoals al­daar reeds opgemerkt, zou een ruime interpretatie (‘onder de onderzoeksvrijstelling valt mede te verstaan het gebruik van geoctrooieerd materiaal voor het kweken van nieuwe ras­sen’) mogelijk tegen de huidige stand van de rechtspraak in­gaan, en bovendien zou de kweker dan altijd nog tegen het probleem aanlopen dat hij het uiteindelijke resultaat van al zijn inspanningen (het nieuwe ras) slechts met toestemming van de octrooihouder zou kunnen gaan verhandelen.24&#13;
Een laatste mogelijkheid die ik hier wil noemen25 brengt wederom de gang naar de rechter mede. De kweker zou kun­nen proberen aannemelijk te maken dat de weigering van de octrooihouder om tegen redelijke voorwaarden een licentie te verlenen misbruik van een economische machtspositie op­levert (art. 102 Verdrag betreffende de werking van de Euro­pese Unie). Het behoeft denk ik geen betoog dat ook dit een lange, moeizame en onzekere route zou zijn, en voor de ge­middelde veredelaar een veel te kostbare.&#13;
6. Enkele recente initiatieven&#13;
Vanwege de ontoereikendheid (in elk geval voor veel kwe­kers) van de hiervoor genoemde oplossingen lanceerde Plantum NL26 verleden jaar een nieuw gemeenschappelijk standpunt. Deze organisatie stelde voor, in de ROW 1995 de bepaling op te nemen dat het uitsluitend recht van de oc­trooihouder zich niet uitstrekt over het gebruik van geoc­trooieerd plantmateriaal voor veredelingsdoeleinden, en evenmin over de daaropvolgende exploitatie van het daaruit ontstane nieuwe ras; zij bepleitte dus de introductie in het octrooirecht van een volledige ‘breeder’s exemption’.&#13;
Van de zijde van een aantal grote bedrijven, werkzaam op het gebied van de biotechnologie, werd het Plantum-standpunt aangevallen. Men wees onder meer op de hoge onderzoekskosten op dit terrein, op de naar verhouding hoge kosten en lange duur van de octrooiverleningsprocedure,27 op de noodzaak de snel groeiende wereldbevolking van vol­doende voedsel te voorzien, en op de uitholling van het oc­trooirecht, die van het navolgen van het Plantum-standpunt het gevolg zou zijn. Naar de mening van deze bedrijven zouden veredelaars in deze context steeds kunnen kiezen: zij zouden óf een licentie kunnen aanvragen, óf de bescherm­de eigenschap (het hiervóór meermalen genoemde gen) uit het plantmateriaal kunnen kruisen en vervolgens aan de slag kunnen gaan met materiaal, dat de bewuste eigenschap niet meer bevat.28&#13;
Zoals altijd in discussies, valt voor beide standpunten wel iets te zeggen en op beide wat af te dingen. Het Plantum-standpunt houdt (te) weinig rekening met de positie van de octrooihouder, wiens uitsluitend recht door toedoen van een kwekersvrijstelling ernstig in waarde zou kunnen verminde­ren, bijv. in gevallen waarin het doen van de (baanbrekende) uitvinding zeer veel geld heeft gekost, en het doorontwikke­len door de kweker van het ras in kwestie naar verhouding vele malen goedkoper blijkt te zijn. Daarnaast zou het intro­duceren van een kwekersvrijstelling in de octrooiwetgeving een revolutionaire verandering van de bestaande regelge­ving betekenen, en dit niet alleen nationaal maar ook inter­nationaal, nu wijziging van alléén de Nederlandse wet niet of nauwelijks zin zou hebben. Dat zou echter betekenen dat ook tal van verdragen aangepast zouden moeten worden, zo­als het wereldwijd geldende TRIPS-verdrag29, en de kans daarop lijkt mij uiterst miniem, en in elk geval iets voor de zeer lange adem.30&#13;
Ook op het ‘industrie-standpunt’ valt echter kritiek te leve­ren. Het uitkruisen van een (geoctrooieerde) eigenschap31 uit plantaardig materiaal vormt, als het al steeds technisch mogelijk is, een extra kostenfactor, die wellicht in een aan­tal gevallen dermate hoog uitvalt dat veredelaars afhaken en &#13;
de concurrentie binnen het gewas zal afnemen (zie ook para­graaf 4). Dit klemt te meer, indien het uitgangsmateriaal niet één maar verscheidene geoctrooieerde genen herbergt, zo­dat de geïnteresseerde kweker aan even zovele octrooihou­ders zal moeten betalen óf alle beschermde karaktertrekken er eerst uit moet zien te halen. Alleen al het moeten achter­halen of er octrooien op plantmateriaal rusten, en zo ja, hoe­veel, en met welke inhoud precies, lijkt mij voor veredelaars in veel gevallen ondoenlijk. Het zou mij overigens niet ver­bazen, als ook de biotechnologie-bedrijven zelf op den duur tegen dit probleem zullen aanlopen; in zoverre zou een nieu­we regeling voor deze materie (ik laat maar even in het mid­den welke) ook in hun voordeel kunnen zijn.&#13;
Hoe dit alles ook zij, mij dunkt dat er maatregelen geno­men zullen moeten worden, op internationaal niveau, om te voorkomen dat de plantenveredeling in het slop raakt, c.q. op termijn een zaak van slechts een handjevol onderne­mingen wordt. Ik heb al eerder aangegeven32 dat ik de zor­gen van de ‘klassieke’ veredelaars deel. Hoe men het ook wendt of keert, op dit moment is de balans tussen (ik zeg het maar weer even ‘zwart-wit’) kwekers en industrie verstoord, doordat biotechnologie-bedrijven gratis gebruik mogen ma­ken van plantmateriaal waaraan door kwekers vaak al de­cennialang gesleuteld is, maar andersom niet. De kweker, die wordt geconfronteerd met een nieuw ras dat een verbe­terde versie van het zijne blijkt te zijn, zou onder omstandig­heden nog wel een beroep op de regeling voor afgeleide ras­sen kunnen doen en in zoverre dus tegenwoordig -althans in theorie- een wat sterkere positie innemen dan voorheen, niet alleen tegenover andere ‘klassieke’ veredelaars, maar óók tegenover de grote biotechnologische concurrenten. In de praktijk echter blijkt deze regeling tot veel interpretatiepro­blemen aanleiding te geven en daardoor tot op heden niet of nauwelijks uitvoerbaar te zijn (zie paragraaf 2 en de aldaar vermelde rechtspraak en literatuur).&#13;
Dat een en ander ook de overheid ter harte gaat, moge blij­ken uit het feit dat de ministers van LNV en EZ het afge­lopen jaar een studie hebben laten uitvoeren naar de ach­tergronden en de reikwijdte van de hiervoor besproken problematiek. Het onderzoek mondde uit in een rapport met de titel ‘Veredelde zaken’.33 Het is in het voorjaar van 2010 naar de Tweede Kamer gezonden. Mede door toedoen van de perikelen rond de kabinetsformatie is er met dit rapport nog niet zo veel ‘gedaan’, al hebben de betrokken bewinds­lieden in de brief waarmee zij het rapport aan de Kamer aan­boden toegezegd een groot aantal activiteiten te zullen gaan ontplooien naar aanleiding van de inhoud van het rapport en de daarin gedane suggesties en aanbevelingen.34 Samenge­vat betreft het de volgende acties:&#13;
––Aanpassen van de wet- en regelgeving;&#13;
––Evaluatie van de Europese kwekersrechtverorde­ning en de Richtlijn biotechnologie;&#13;
––Verbeteren van de kwaliteit van de octrooiverle­ning;&#13;
––Voorlichting over het (gebruik van het) octrooirecht bevorderen;&#13;
––Kenbaarheid van rassen die vallen onder de reik­wijdte van een octrooi verbeteren;&#13;
––Binnen de sector (bij voorkeur internationaal) ont­wikkelen van gedragscodes;&#13;
––Activiteiten op het gebied van biodiversiteit, ont­wikkelingsbeleid en kennisbeleid.&#13;
In een debat naar aanleiding van een algemeen overleg op 30 juni jl. werd aandacht besteed aan een vijftal moties, waarvan er uiteindelijk twee werden aangenomen.&#13;
Dit betrof ten eerste de motie-Van Gerven c.s. over het uit­werken van een tweetal opties uit het rapport Veredelde za­ken (nr. 165). Kort gezegd verzoekt deze motie de regering, in de voorbereiding van het wetgevingstraject niet alleen op­tie 3 uit het rapport (met betrekking tot de beperkte kwe­kersvrijstelling, vgl. hiervoor voetnoot24) uit te werken, maar ook optie 2 (betreffende de volledige kwekersvrijstel­ling), en daarbij ‘de juridische (on)mogelijkheden zowel in nationale, Europese als mondiale wet- en regelgeving te on­derzoeken en binnen drie maanden met voorstellen naar de Kamer te komen.’&#13;
Ten tweede werd aangenomen de motie-Jacobi over een dia­loog met stakeholders in de sector en de maatschappelijke organisaties (nr. 166). Deze motie onderstreept onder meer het grote maatschappelijke belang van de beschikbaarheid van plantaardige kennis voor de ontwikkeling en innovatie in de zaai- en plantgoedsector en daarmee voor de mondiale voedselvoorziening. De zojuist genoemde dialoog zou ertoe dienen, ‘te komen tot een gedragscode waarin ook afspraken gemaakt kunnen worden over hoe om te gaan met eerder (te) breed verleende octrooien.’ De motie verzoekt de regering de Kamer hierover binnen een jaar te informeren.&#13;
Gehoopt mag worden dat de regering de in dit artikel be­sproken problematiek inderdaad op korte termijn de aan­dacht zal gaan schenken die deze verdient. Het overleg in internationaal verband is daarbij van het grootste belang.&#13;
</content><legacyfootnotes>* Mr. P.A.C.E. van der Kooij is werkzaam bij de afdeling Ondernemingsrecht, Universiteit Leiden.&#13;
1. Zie artt. 2, 4, 6 en 7 ROW 1995.&#13;
2. Zie voor een uitgebreide definitie art. 1 onder c ZPW 2005. Kort gezegd is een ras een groep van planten die voor cultuurdoeleinden als een zelfstandige eenheid wordt beschouwd.&#13;
3. Zie voor enige oudere literatuur omtrent de grondslagen van het kwekersrecht en de verhouding tot het octrooirecht Schade/Pfanner, Das internationale Übereinkommen zum Schutz von Pflanzenzüchtungen, GRUR Int. 1961, p. 3 e.v..; Royon, Le régime de la protection des obtentions végétales, Ann. 1972, p. 19; Wuesthoff/Wendt, Kommentar zum Sortenschutzgesetz, 1977, p. 104; Chavanne/ Burst, Droit de la propriété industrielle, 1980, p. 282; Gotzen, Intellectuele eigendom en nieuwe technologieën, R.W. 1983-1984, p. 2402; Von Pechmann, Zum Problem des Schutzes gentechnologischer Erfindungen bei Pflanzen durch Sortenschutz und/oder Patente, GRUR 1985, p. 719; Lange, Pflanzenpatente und Sortenschutz – friedliche Koexistenz, GRUR 1993, p. 801 e.v.&#13;
4. De Nederlandse wet was hierover voorheen duidelijk(er), zie nog art. 41 lid 1 (oud) ZPW. Tegenwoordig moet het feit dat het nieuwe ras vrij mag worden verhandeld a contrario worden afgeleid uit andere bepalingen zoals art. 58 lid 1 ZPW 2005, waaruit blijkt dat (alleen) voor afgeleide rassen iets anders geldt; zie over dit laatste begrip aanstonds. De ‘breeder’s exemption’ staat nog wel uitdrukkelijk vermeld in art. 15 lid 1 onder iii van het UPOV-Verdrag (zie volgende voetnoot) en in art. 15 onder d Verordening 2100/94 betreffende het communautaire kwekersrecht, laatstelijk PbEG d.d. 11 januari 2008, L8/2.&#13;
5. In dat jaar kwam de tot nu toe meest recente versie van het UPOV-Verdrag tot stand, d.i. het Internationaal Verdrag tot bescherming van kweekprodukten d.d. 19 maart 1991, Trb. 1993, 153.&#13;
6. Zie bijv. Würtenberger/Van der Kooij/Kiewiet/Ekvad, European Community Plant Variety Protection, 2006, p. 32 e.v.&#13;
7. Het zou te ver voeren in dit opstel nader op dit fenomeen in te gaan. Zie over de problematiek rond afgeleide rassen bijv. Van der Kooij, Afgeleide rassen, Agr.r. 1996, p.480-490 (deel I) en p.530-537 (deel II); Overdijk, Afgeleide rassen in het kwekersrecht: Rechtsvinding in de woestijn (of de kwalijke effecten van vage wetgeving), Bulletin IE 2010, p. 246-256, mede naar aanleiding van Hof Den Haag 29 december 2009, IER 2010, 52, m. nt. Ch.G. (Danziger/Astée Flowers).&#13;
8. Zie art. 53 lid 1 onder a ROW 1995.&#13;
9. Zie art. 53 lid 3 ROW 1995 en o.m. HR 18 december 1992, NJ 1993, 735 (Atenolol) en daarover Van Nieuwenhoven Helbach/Huydecoper/Van Nispen, Industriële eigendom, deel 1, Bescherming van technische innovatie, 2002, p. 230.&#13;
10. Verdrag betreffende de eenmaking van enige beginselen van het octrooirecht d.d. 27 november 1963, Trb. 1964, 173.&#13;
11. Verdrag inzake de verlening van Europese octrooien d.d. 5 oktober 1973; zie voor de huidige versie Trb. 2000, 64. Zie voor de genoemde bepaling art. 3 lid 1 onder c ROW 1995 en art. 53 onder b EOV.&#13;
12. Zie bijv. Van der Kooij, Kwekersrecht in ontwikkeling, 1990, p. 394 e.v.&#13;
13. Zie voor enkele voorbeelden Van Nieuwenhoven Helbach/ Huydecoper/Van Nispen, a.w., p. 108 e.v. &#13;
14. Richtlijn 98/44/EG van het Europees Parlement en de Raad van 6 juli 1998 betreffende de rechtsbescherming van biotechnologische uitvindingen, PbEG d.d. 30 juli 1998, L 213/13.&#13;
15. Zie over deze bepalingen ook Bostyn, Tekst &amp; Commen­taar Intellectuele eigendom, 2009, p. 496 e.v. en in het bijzonder met betrekking tot de reikwijdte van art. 9 Rl. HvJ EU 6 juli 2010, zaak C-428/08 (Monsanto/Cefetra), www.boek9.nl, onder nr. B9 8957.&#13;
16. Men zou overigens kunnen verdedigen dat dit in ons land voorheen ook al mogelijk was, vgl. art. 3 lid 2 (oud) ROW en daarover Van der Kooij, a.w. 1990, p. 394.&#13;
17. Zie art. 3 lid 2 Rl.: ‘Biologisch materiaal dat met behulp van een technische werkwijze uit zijn natuurlijke milieu wordt geïsoleerd of wordt verkregen, kan ook dan het voorwerp van een uitvinding zijn, wanneer het in de natuur reeds voorhanden was.’ Aldus ook art. 2a lid 2 onder a ROW 1995.&#13;
18. Een octrooi heeft in beginsel een levensduur van maximaal twintig jaar, te rekenen vanaf de datum van indiening van de aanvraag om verlening, zie art. 36 lid 6 ROW 1995. &#13;
19. GKvB EOB 20 december 1999, zaak nr. G 1/98, OJ EPO 2000, p.111 e.v. (Transgenic plant/Novartis II). Zie voor een bespreking Bostyn, Witte rook boven het Europees Oc­trooibureau. De beslissing van de Grote Kamer van Beroep in de Novartis zaak en de octrooieerbaarheid van planten, BIE 2000, p. 201 e.v.&#13;
20. Zie bijv. Le Buanec, Evolution of the seed industry during the past three decades, Seed Testing International No 134, October 2007, p. 6-10.&#13;
21. Zie ook Llewelyn/Adcock, European Plant Intellectual Property, 2006, p. 495 e.v.&#13;
22. Zie bijv. de discussies gevoerd op enkele recente congres­sen en seminars, zoals gepubliceerd op www.upov.int/en/documents/Symposium2002/index1.htm en op www.fleu­roselect.com/uploads/Press_Release_Fleuroselect_Bree­ders_Conference.doc.&#13;
23. Zie voor het spiegelbeeld (de octrooihouder die een licen­tie van een weigerachtige veredelaar nodig heeft) art. 61 lid 3 ZPW 2005; vgl. ook art. 12 leden 1 en 2 Rl. &#13;
24. Sinds enkele jaren is in de Franse, Duitse en Zwitserse octrooiwetgeving opgenomen, dat de octrooihouder zich niet kan verzetten tegen het gebruik van geoctrooieerd ma­teriaal voor het kweken van nieuwe rassen; vgl. resp. art. L 613-5-3 Code de la Propriété Intellectuelle; § 11 Patent­gesetz; art. 9(e) Bundesgesetz über die Erfindungspatente. In feite is hier echter slechts sprake van een beperkte kwe­kersvrijstelling omdat de verhandeling van het (met een beroep op deze wetsbepalingen) nieuw gewonnen ras niet eveneens vrij is, zie bijv. Schulte/Kühnen, Patentgesetz mit Europa?ischem Patentu?bereinkommen : Kommentar auf der Grundlage der deutschen und europäischen Rechtspre­chung, 2008, p. 366; Benkard, Patentgesetz, 2006, p. 458.&#13;
25. Er zijn overigens nog meer opties denkbaar, waarvoor in een aantal gevallen nieuwe wetgeving noodzakelijk zal zijn; zie daarover bijv. het in de volgende paragraaf te ver­melden rapport ‘Veredelde zaken’, alsmede Van der Kooij, Towards a breeder’s exemption in patent law? EIPR 2010, p.545-552.&#13;
26. Dit is de brancheorganisatie voor bedrijven die in de sector plantaardig uitgangsmateriaal actief zijn; zie www.plan­tum.nl.&#13;
27. Zie bijv. Van Nieuwenhoven Helbach/Huydecoper/Van Nispen, a.w., p. 137 e.v.; Gielen (red.), Kort begrip van het intellectuele eigendomsrecht, 2007, p. 36 e.v.&#13;
28. Zie bijv. www.croplife.org/&#13;
29. Agreement on Trade Related Aspects of Intellectual Pro­perty Rights d.d. 15 april 1994, Trb. 1995, 130. Dit is een bijlage bij het Verdrag tot oprichting van de Wereldhan­delsorganisatie.&#13;
30. Ter vergelijking: de totstandkoming van de Richtlijn biotechnologie nam tien jaar in beslag, vooral als gevolg van de vele ethische vragen (met name met betrekking tot genetische modificatie bij mens en dier) die de achtereen­volgende ontwerpteksten opriepen. De daaropvolgende im­plementatie in de nationale wetten van de lidstaten duurde om soortgelijke redenen ongeveer even lang.&#13;
31. Ik laat nu maar buiten beschouwing, dat iets dergelijks in zekere zin indruist tegen de essentie van de vooruitgang van de techniek in het algemeen en van de plantenverede­ling in het bijzonder. Kwekers worden zodoende als het ware gedwongen het wiel opnieuw uit te vinden; zie ook paragraaf 2. &#13;
32. Zie Van der Kooij, De EG-richtlijn inzake biotechno­logie, of: de opoffering van het kwekersrecht aan het octrooirecht, Agr.r. 1989, p. 403 e.v.; idem, Octrooirecht, Kwekersrecht, Biotechnologie, CIER-lezingen 1991-1992, Bundel opstellen uitgebracht door het Molengraaff Insti­tuut voor Privaatrecht, Utrecht 1993, p. 37 e.v.; idem, Over de uitholling van de ‘breeder’s exemption’ door toedoen van het octrooirecht, Gazette van de Raad voor plantenras­sen/ Staatscourant 2 september 2009, nr.12 966, p.15-21.&#13;
33. Louwaars/Dons/Van Overwalle/Raven/Arundel/Eaton/Ne­lis, Veredelde zaken, De toekomst van de plantenverede­ling in het licht van de ontwikkelingen in het octrooirecht en het kwekersrecht, CGN Rapport 14, 2009.&#13;
34. Brief d.d. 19 april 2010; Kamerstukken II 2009/10, 27 428, nr. 162. Zie ook www.boek9.nl, onder nr. B9 8770. &#13;
</legacyfootnotes><footnotes><footnote/></footnotes><auteurs>mr. P.A.C.E. van der Kooij&#13;
</auteurs><published>2010-10-01 00:00:00</published><modified>2010-10-01 00:00:00</modified><editiondate>2010-10-01</editiondate><htmlpath>https://denhollander.info/artikel/8771</htmlpath></article>
</articles></edition>