<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2007</searchword><id>3779</id><udhid>UDH:TvAR/3779</udhid><titel>Wetsvoorstel modernisering waterschapsbestel</titel><searchwords><searchword>TvAR 2/2007</searchword><searchword>UDH:TvAR/3779</searchword></searchwords><attachments><attachment><name>TvAR_2007_2-1.pdf</name><extention>pdf</extention><url>https://denhollander.info/download/3773/ci</url></attachment></attachments><inleiding>Reeds geruime tijd wordt binnen en buiten de waterschapswereld&#13;
gepleit voor een vereenvoudiging van de&#13;
bestuurlijke en financiële structuur van de waterschappen.&#13;
De samenstelling van het waterschapsbestuur, de&#13;
verkiezing van dat bestuur en het belastingstelsel; het&#13;
kan en mag allemaal wel iets simpeler (en goedkoper).&#13;
Eind oktober 2006 stemde de Tweede Kamer in met een&#13;
desbetreffend wetsvoorstel, zodat de allerwege beoogde&#13;
modernisering nu in aantocht is. In deze beschouwing&#13;
worden de belangrijkste elementen van dit wetsvoorstel&#13;
in vogelvlucht geschetst.</inleiding><content>1. Inleiding&#13;
Het wetsvoorstel modernisering waterschapsbestel1 kent een&#13;
lange voorgeschiedenis. Reeds in het Unierapport ‘Water&#13;
centraal’ (1996) werd aangedrongen op vereenvoudiging&#13;
van de bestuurlijke en financiële structuur. Door het reduceren&#13;
van het aantal vertegenwoordigde categorieën van belanghebbenden,&#13;
het inruilen van het personenstelsel voor&#13;
een lijstenstelsel en het zoveel mogelijk ineenschuiven van&#13;
de verschillende heffingen zou hierin moeten worden voorzien.&#13;
Zo’n tien jaar later is het dan bijna zover. De oorzaak&#13;
hiervan is tweeledig. Allereerst vergde de nadere uitwerking&#13;
van de gedachtegang van ‘Water centraal’ in waterschapskring&#13;
de nodige jaren. Op basis van de rapporten van de&#13;
commissie Togtema (financiering) en de Werkgroep Van&#13;
der Vliet (bestuurssamenstelling en verkiezingen) werd&#13;
medio 2001 door de Unie van Waterschappen een breed gedragen&#13;
bestuurlijk standpunt vastgesteld inzake de trits, de&#13;
bestuurssamenstelling en de financiering, dat rijp was voor&#13;
een overeenkomstige wijziging van de Waterschapswet.&#13;
Daar kwam het echter voorlopig niet van doordat in 2002&#13;
het Interdepartementaal Beleidsonderzoek (IBO) bekostiging&#13;
regionaal waterbeheer werd gestart. Pas na de parlementaire&#13;
behandeling eind juni 2004 van het desbetreffende&#13;
kabinetsstandpunt, dat ook een oordeel over&#13;
eerder genoemd Uniestandpunt gaf, kon de lang beoogde&#13;
wijziging van de Waterschapswet worden opgepakt. Het&#13;
ministerie van Verkeer en Waterstaat ging voortvarend aan&#13;
de slag. Een goed jaar later lag er een voorontwerp en nog&#13;
vóór het zomerreces van 2006 werd het wetsvoorstel bij de&#13;
Tweede Kamer ingediend.2&#13;
2. Inhoud wetsvoorstel&#13;
Het wetsvoorstel voorziet in een ingrijpende wijziging van&#13;
de samenstelling van het waterschapsbestuur, de verkiezing&#13;
van dat bestuur en de financiering van de waterschappen.&#13;
Toegespitst op dit drietal elementen kunnen de voornaamste&#13;
wijzigingen puntsgewijs als volgt worden samengevat.&#13;
2.1. Bestuurssamenstelling&#13;
– De categorieën gebouwd en pachters verdwijnen uit het&#13;
waterschapsbestuur.&#13;
– Het waterschapsbestuur nieuwe stijl wordt gevormd&#13;
door de categorieën ingezetenen, bedrijven, agrarisch&#13;
overig ongebouwd en natuurterreinbeheerders.&#13;
– De omvang van het algemeen bestuur van het waterschap&#13;
wordt teruggebracht en vastgesteld op minimaal&#13;
18 tot maximaal 30 zetels.&#13;
– Van het totaal aantal bestuurszetels zijn ten minste 7&#13;
ten hoogste 9 zetels bestemd voor de specifieke categorieën,&#13;
die tezamen ook ten minste 1 zetel in het dagelijks&#13;
bestuur krijgen toebedeeld. De overige zetels zijn&#13;
voor de ingezetenen, die altijd meer dan de helft van&#13;
het totale aantal bestuurszetels bezetten.&#13;
– Voor zowel de ingezetenen als de specifieke categorieën&#13;
geldt de ingezeteneneis: men moet in het betreffende&#13;
waterschapsgebied woonachtig zijn.&#13;
– De zgn. incompatibiliteitenregeling is aangescherpt:&#13;
statenleden, burgemeesters en wethouders en provinciale&#13;
ambtenaren die toezicht uitoefenen op waterschappen&#13;
kunnen niet langer deel uitmaken van het waterschapsbestuur.&#13;
2.2. Verkiezingen&#13;
– Er vinden alleen nog (directe) verkiezingen plaats voor&#13;
de ingezetenen.&#13;
– Daarbij wordt het personenstelsel vervangen door een&#13;
lijstenstelsel; iedere groepering die belang heeft bij het&#13;
waterbeheer (dus ook de specifieke categorieën en politieke&#13;
partijen) kan een lijst indienen.&#13;
– De verkiezingen geschieden per brief en met behulp&#13;
van informatie- en communicatietechnologie (internet).&#13;
– De vertegenwoordigers van de specifieke categorieën&#13;
worden niet langer verkozen, maar door representatieve&#13;
organisaties (KvK, Bosschap, landbouwkring) benoemd.&#13;
Deze organisaties moeten de wijze van selectie&#13;
en benoeming in een regeling vastleggen, die door het&#13;
waterschap bekend moet worden gemaakt.&#13;
– Kiesdistricten blijven mogelijk.&#13;
2.3. Financiering&#13;
– De bestaande heffingen voor waterkering, waterkwantiteit&#13;
en waterkwaliteit worden ineengeschoven.&#13;
– De waterschapsfinanciering nieuwe stijl bestaat uit een&#13;
watersysteemheffing (droge voeten en schoon water),&#13;
een zuiveringsheffing (indirecte lozingen, zuivering afvalwater)&#13;
en een verontreinigingsheffing (directe lozingen).&#13;
– De kostentoedeling voor de watersysteemheffing geschiedt&#13;
via de methode Delfland; natuurterreinen vormen&#13;
een aparte categorie.&#13;
– De zgn. classificatie (omslagklassen) verdwijnt; wel is in&#13;
beperkte mate tariefdifferentiatie mogelijk (buitendijkse&#13;
en bemalen gebieden en glasopstanden).&#13;
– Er blijft ruimte voor een aparte wegenheffing.&#13;
– De zuiveringsheffing wordt ontdaan van de kosten voor&#13;
het oppervlaktewater en dus toegespitst op de kosten&#13;
van het zuiveren van afvalwater en de verwerking van&#13;
het zuiveringsslib.&#13;
– Verder blijft deze heffing goeddeels ongewijzigd; wel&#13;
wordt de getalwaarde van de inwonerequivalent iets&#13;
verhoogd en voor de huishoudens het alternatief van&#13;
het zgn. waterspoor aangereikt.&#13;
– De opbrengst van de verontreinigingsheffing (directe&#13;
lozingen) komt ten goede aan het watersysteembeheer.&#13;
– Het waterschap kan het tarief van deze heffing vaststellen&#13;
op 50 tot 100% van het zuiveringstarief; de heffing&#13;
ziet op woonboten, effluentlozingen op ‘eigen’ water,&#13;
overstorten e.d.&#13;
– De reductie op de rijksheffing voor door waterschappen&#13;
op rijkswater geloosde effluenten vervalt; daar tegenover&#13;
staat dat het tarief van de rijksheffing enigszins wordt&#13;
verlaagd.&#13;
3. Actuele stand van zaken&#13;
Na begin september 2006 een hoorzitting voor belanghebbende&#13;
organisaties te hebben gehouden, stelde de vaste kamercommissie&#13;
voor Verkeer en Waterstaat op 20 september&#13;
2006 een op hoofdlijnen positief verslag vast. Opvallend&#13;
punt uit dit verslag vormde de vraagtekens die het CDA&#13;
plaatst bij de introductie van het lijstenstelsel. Op 27 september&#13;
2006 – dus vrijwel per kerende post – zond de minister&#13;
de nota naar aanleiding van het verslag vergezeld van&#13;
een nota van wijziging naar de Tweede Kamer. Kennisneming&#13;
daarvan leert dat in vergelijking met de tekst van het&#13;
wetsvoorstel weinig inhoudelijke wijzigingen zijn aangebracht.&#13;
Wel is, waarschijnlijk als reactie op het signaal van&#13;
het CDA, daarin een evaluatieverplichting met betrekking&#13;
tot de waterschapsverkiezingen opgenomen. Dankzij deze&#13;
voortvarende aanpak van zowel Tweede Kamer als minister&#13;
was het mogelijk het wetsvoorstel nog vóór de verkiezingen&#13;
plenair te behandelen. Dit vond op 16 oktober 2006 plaats&#13;
in een zgn. wetgevingsoverleg. Bij de Tweede Kamer bleek&#13;
brede steun aanwezig voor het wetsvoorstel. Het overleg zelf&#13;
concentreerde zich vooral op de door de Tweede Kamer ingediende&#13;
amendementen, die voor het overgrote deel door&#13;
minister Peijs ontraden werden. De stemmingen vonden op&#13;
24 oktober 2006 plaats. De Tweede Kamer stemde met algemene&#13;
stemmen in met het wetsvoorstel; voorts werd nog&#13;
een zestal amendementen aangenomen. Zo blijft op basis&#13;
van een tweetal amendementen–Lenards/Van Lith de bestaande&#13;
reductieregeling voor effluentlozingen van waterschappen&#13;
op Rijkswateren uiteindelijk toch intact en zijn&#13;
effluentlozingen van waterschappen op ‘eigen’ water vrijgesteld&#13;
voor de verontreinigingsheffing. Een amendement–&#13;
Van Lith/Lenards voorziet voorts in tariefdifferentiatie voor&#13;
zogenaamde bergingsgebieden en verharde openbare wegen.&#13;
Voorts kan op basis van een amendement–Lenards/Van&#13;
Lith in bijzondere omstandigheden het kostenaandeel voor&#13;
de ingezetenen iets worden verhoogd. Ten slotte vervalt ten&#13;
gevolge van een amendement–Van der Staaij/Boelhouwer&#13;
de ingezeteneneis voor natuurterreinbeheerders. Het wetsvoorstel&#13;
ligt momenteel ter behandeling bij de Eerste&#13;
Kamer, die medio december 2006 een vrij uitvoerig voor -&#13;
lopig verslag vaststelde. Eind januari 2007 bracht de regering&#13;
een memorie van antwoord uit. De plenaire behandeling&#13;
van het wetsvoorstel in de Eerste Kamer is voorzien op&#13;
27 februari 2007.&#13;
4. Vervolg&#13;
De parlementaire behandeling van het wetsvoorstel mag&#13;
dan binnenkort worden afgerond, daarmee is nog niet gezegd&#13;
dat het wetsvoorstel op korte termijn in werking&#13;
treedt. Zo vinden de nieuwe fiscale spelregels voor het eerst&#13;
toepassing in 2009; de nieuwe regeling voor de bestuurssamenstelling&#13;
en verkiezingen zal met het oog op de landelijke&#13;
waterschapsverkiezingen van eind 2008 eerder van&#13;
kracht worden. Enig geduld zal dus moeten worden opgebracht.&#13;
De reden hiervoor is dat ter zake nog de nodige uitvoeringsregelgeving&#13;
moet worden opgesteld. Zo zal op&#13;
Rijksniveau een AMvB tot stand moeten worden gebracht&#13;
(verkiezingen, heffingen, financiële voorschriften). Op provinciaal&#13;
niveau zullen alle waterschapsreglementen moeten&#13;
worden aangepast, hetgeen zich concentreert op de nieuwe&#13;
regeling van de bestuurssamenstelling (omvang waterschapsbesturen,&#13;
verdeling zetels over algemene en specifieke&#13;
categorieën en dergelijke). Ten slotte zullen de waterschappen&#13;
hun belastingverordeningen op de nieuwe leest moeten&#13;
schoeien. Met het opstellen van al deze nieuwe regelingen&#13;
is, ook al is daarmee reeds begonnen, nu eenmaal enige tijd&#13;
gemoeid. Het effect van het onderhavige wetsvoorstel zal&#13;
daardoor in de praktijk pas over enkele jaren zichtbaar&#13;
worden.</content><legacyfootnotes>* Bewerkte tekst van een inleiding, gehouden tijdens de Actualiteitendag&#13;
Agrarisch Recht op 12 januari 2007.&#13;
** Herman Havekes is Hoofd bestuurlijke en juridische zaken van de&#13;
Unie van Waterschappen.&#13;
1. TK 2005–2006, 30601, nrs. 1–4.&#13;
2. Zie voor dit voorontwerp en het wetsvoorstel de korte beschouwingen&#13;
in H2O2006, nr. 3, p. 18–20 en nr. 16, p. 12.&#13;
</legacyfootnotes><footnotes><footnote/></footnotes><auteurs>mr. H.J.M. Havekes</auteurs><published>2007-02-01 00:00:00</published><modified>2017-06-08 15:52:32</modified><editiondate>2007-02-01</editiondate><htmlpath>https://denhollander.info/artikel/3779</htmlpath></article>
</articles></edition>