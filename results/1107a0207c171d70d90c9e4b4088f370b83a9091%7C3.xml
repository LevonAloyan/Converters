<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2006</searchword><id>4115</id><udhid>UDH:TvAR/4115</udhid><titel>Taxaties tijdens de vogelpestcrisis 2003: schending fundamentele rechtsbeginselen?!</titel><searchwords><searchword>TvAR 12/2006</searchword><searchword>UDH:TvAR/4115</searchword></searchwords><attachments><attachment><name>2006_nr 12_Artikel_Kooten.pdf</name><extention>pdf</extention><url>https://denhollander.info/download/4074/ci</url></attachment></attachments><inleiding>1 Inleiding&#13;
Nadat eind jaren negentig de varkenssector en in 2001 (met name) de rundveesector&#13;
zijn getroffen door een grote dierziektecrisis1 was in 2003 de pluimveesector aan de&#13;
beurt. Op 28 februari 2003 werden op een aantal bedrijven in de Gelderse Vallei uitbraken&#13;
van Aviaire Influenza geconstateerd. Het virus breidde zich snel uit met als&#13;
gevolg dat besloten is tot de ruiming van ongeveer dertig miljoen dieren.2 De schade&#13;
die geleden is door de pluimveesector is aanzienlijk. Door de Staat zijn tegemoetkomingen&#13;
in de schade betaald voor de geruimde dieren en vernietigde eieren en overige&#13;
materialen als verpakkingsmateriaal. Deze schadevergoedingen zijn gebaseerd op de&#13;
schadevergoedingsregeling opgenomen in de artikelen 85 tot en met 91 van de Gezondheids-&#13;
en welzijnswet voor dieren (Gwwd).3&#13;
Tijdens en na de vogelpestcrisis is discussie geweest over de uitleg en toepassing&#13;
van de genoemde bepalingen in de Gwwd. De discussie spitste zich toe op de waardevaststelling&#13;
(de taxatie) bij de ruiming van pluimvee en producten.&#13;
De Minister van Landbouw Natuur en Voedselkwaliteit (de minister) wilde de taxaties&#13;
beïnvloeden. De taxateurs dienden de taxaties uit te voeren aan de hand van richtlijnen&#13;
die de minister had laten opstellen. Ook wilde de minister dat alleen taxateurs&#13;
die de voorgeschreven richtlijnen wilden hanteren als taxateurs werden benoemd. In&#13;
dit artikel zal de taxatieprocedure besproken worden en zullen aanbevelingen worden&#13;
gedaan daarvoor.&#13;
Een bespreking van deze taxatieprocedure in de Gwwd is voor de praktijk relevant.&#13;
In 2006 is opnieuw gebleken dat een dierziektecrisis zich ieder moment kan voordoen.&#13;
In het voorjaar 2006 is de pluimveesector in de greep geweest van de dreigende&#13;
vogelgriep (H5N1) en in het najaar van 2006 gold opnieuw een afschermplicht voor&#13;
pluimvee om de insleep van vogelgriep te voorkomen. Verder kan ik noemen: klassieke&#13;
varkenspest net over de Duitse grens, een milde variant van vogelgriep in Voorthuizen&#13;
en als laatste: de bluetongue.4</inleiding><content>2 Schadevergoedingsregeling Gwwd&#13;
De schadevergoedingsregeling is opgenomen in hoofdstuk VIII Financiële bepalingen&#13;
afdeling 2 tegemoetkomingen in de schade van de Gwwd. Artikel 85 Gwwd5 verklaart&#13;
de schadevergoedingsregeling van toepassing op maatregelen die genomen&#13;
worden ter voorkoming en bestrijding van – ingevolge artikel 15 Gwwd aangewezen&#13;
– besmettelijke dierziekten bij vee, pluimvee, bijen en nertsen. De meest vergaande&#13;
maatregel die getroffen kan worden, neergelegd in artikel 21 jo 22 lid 1 onderdelen f&#13;
en g Gwwd, is het doden van dieren en vernietigen van producten en voorwerpen.&#13;
Deze maatregel wordt doorgaans aangeduid als “de ruiming”.&#13;
De schadevergoedingsregeling Gwwd geeft drie schadevergoedingsgrondslagen:&#13;
1 Artikel 86: vergoeding voor gedode zieke en verdachte dieren en onschadelijk&#13;
gemaakte producten en materialen (vergoeding voor de ruiming);&#13;
2 Artikel 90: vergoeding voor schade die tijdens een ruiming aan gebouwen, terreinen&#13;
of voorwerpen wordt toegebracht;&#13;
3 Artikel 91: vergoeding voor bijzondere gevallen waarbij schade geleden is door&#13;
maatregelen – genomen op grond van de artikelen 17 en 21 Gwwd – ter voorkoming&#13;
en bestrijding van een besmettelijke dierziekte (hardheidsclausule).&#13;
In het kader van dit artikel beperk ik mij tot de bespreking van de taxatieprocedure&#13;
voor de te ruimen dieren, producten en voorwerpen welke op grond van artikel 86&#13;
Gwwd voor vergoeding in aanmerking komen.&#13;
Artikel 86 lid 1 en 2 Gwwd bepaalt het volgende:&#13;
1. Uit het Diergezondheidsfonds wordt aan de eigenaar een tegemoetkoming in de&#13;
schade uitgekeerd, indien:&#13;
a. dieren krachtens het bepaalde in artikel 22, eerste lid, onderdeel f, worden gedood;&#13;
b. producten en voorwerpen krachtens het bepaalde in artikel 22, eerste lid, onderdeel&#13;
g, onschadelijk worden gemaakt;&#13;
c. maatregelen krachtens het bepaalde in artikel 22, tweede lid, onderdeel f en g,&#13;
zijn toegepast.&#13;
2. De tegemoetkoming in de schade bedraagt:&#13;
a. voor verdachte dieren: de waarde in gezonde toestand,&#13;
b. voor zieke dieren: het bij algemene maatregel van bestuur te bepalen gedeelte van&#13;
de waarde in gezonde toestand,6&#13;
c. voor producten en voorwerpen: de waarde op het moment van de maatregel, met&#13;
dien verstande dat indien voor de vaststelling van de waarde van bepaalde dieren,&#13;
producten of voorwerpen bij of krachtens de artikelen 87a, 87b en 87c&#13;
regels zijn gesteld, de waarde van die dieren, producten of voorwerpen overeenkomstig&#13;
die regels wordt vastgesteld.&#13;
Om de vergoeding op grond van artikel 86 Gwwd te bepalen dient de waarde van de&#13;
geruimde dieren, producten en voorwerpen vastgesteld te worden. De procedure&#13;
voor deze waardevaststelling is opgenomen in de artikelen 87 tot en met 89 Gwwd.&#13;
3 Waardebepaling uitgangspunt voor tegemoetkoming&#13;
De waarde van de dieren, producten en voorwerpen wordt bepaald door (een) deskundige(&#13;
n), zoals geregeld in de artikelen 87 en 88 Gwwd. Op grond van deze waardebepaling&#13;
kent de minister de tegemoetkoming in de schade toe. Dit is een besluit in de&#13;
zin van artikel 1:3 van de Algemene wet bestuursrecht, waartegen bezwaar en beroep&#13;
openstaat. Mag de minister nu een hogere of lagere tegemoetkoming toekennen dan de&#13;
waardevaststelling bedraagt? Het is vaste jurisprudentie7 van het College van Beroep&#13;
voor het bedrijfsleven (CBb) dat de minister bij de betaling van de tegemoetkoming&#13;
dient uit te gaan van de waardevaststelling vastgesteld door de deskundige(n). Een&#13;
afwijkingsbevoegdheid is er in principe niet, gezien het imperatieve karakter van de&#13;
bepalingen in de Gwwd. Alleen in uitzonderlijke omstandigheden zal de minister van&#13;
de waardevaststelling mogen afwijken. Dit zou het geval kunnen zijn als de waardevaststelling,&#13;
hetzij uit hoofde van haar inhoud, hetzij uit hoofde van de wijze waarop&#13;
zij tot stand gekomen is, zo zeer ingaat tegen hetgeen redelijk en billijk is, dat de&#13;
minister in redelijkheid de waardevaststelling niet als uitgangspunt kan nemen voor de&#13;
toekenning van de tegemoetkoming, aldus het CBb.&#13;
Kortom, als het evident is dat aan de waardevaststelling gebreken kleven waardoor de&#13;
werkelijke waarde (waarschijnlijk) niet is vastgesteld, dient de minister de waardevaststelling&#13;
niet als uitgangspunt te gebruiken voor de vaststelling van de tegemoetkoming.&#13;
4 Procedure van waardevaststelling&#13;
De taxatieprocedure lijkt betrekkelijk eenvoudig. Voordat de ruiming plaatsvindt,&#13;
vindt de waardevaststelling plaats door een beëdigd deskundige, aldus bepaalt artikel 87&#13;
Gwwd. Deze deskundige wordt aangewezen door de minister. Deze aanwijzings-&#13;
bevoegdheid ontleent de minister aan artikel 88 lid 2 Gwwd. De deskundige komt&#13;
vervolgens tot een waardevaststelling. Artikel 88 lid 3 Gwwd bepaalt dat indien de&#13;
minister of de eigenaar van de geruimde dieren en producten (of diens gemachtigde),&#13;
geen genoegen neemt met de waardevaststelling de minister de kantonrechter in het&#13;
kanton waar de dieren, producten en voorwerpen zijn geruimd, verzoekt om drie&#13;
beëdigde deskundigen te benoemen. Eén van de drie deskundigen staat al vast: de&#13;
deskundige die de eerste waardevaststelling heeft gedaan. Deze drie deskundigen voeren&#13;
vervolgens de hertaxatie uit. In lid 4 van artikel 88 Gwwd is geanticipeerd op de&#13;
situatie dat de drie deskundigen geen consensus bereiken over de waardevaststelling.&#13;
In dat geval wordt de waardevaststelling bepaald door het gemiddelde van de drie&#13;
aparte waardevaststellingen.&#13;
Artikel 89 Gwwd bepaalt tenslotte dat de minister terstond de waardevaststelling&#13;
meedeelt aan de eigenaar van de te ruimen zaken.&#13;
Deze procedure lijkt helder door zijn eenvoud, maar geeft desondanks aanleiding&#13;
tot discussies in de praktijk hetgeen het geval was tijdens de vogelpestcrisis 2003.&#13;
Belangrijke vragen hierbij zijn: ten eerste, is het toegestaan om richtlijnen te hanteren&#13;
bij de taxatie waardoor er in meer of mindere mate geabstraheerd wordt van de werkelijke&#13;
waarde? Ten tweede, mag er tijdsverschil bestaan tussen de peildatum van de&#13;
waardevaststelling en de daadwerkelijke ruiming?&#13;
Naast deze inhoudelijke vragen bij de waardevaststelling waren er ook procedurele&#13;
vragen bij de taxatie zoals: mag de kantonrechter die de deskundigen benoemt dit doen&#13;
zonder de eigenaar van de geruimde zaken hierover te horen? Staat hoger beroep open&#13;
tegen de beschikking van de kantonrechter? Op deze vragen zal nu worden ingegaan.&#13;
5 Hanteren richtlijnen/forfaitaire normen&#13;
Voor de taxatie is op grond van artikel 86 lid 2 Gwwd uitgangspunt: de waarde van de&#13;
dieren in gezonde toestand en de waarde van de producten en voorwerpen op het&#13;
moment van de maatregel. De deskundige dient deze waarde vast te stellen aan de&#13;
hand van de feitelijke situatie.&#13;
Tijdens de vogelpestcrisis 2003 zag de minister aanleiding om te sturen in de waardevaststellingen&#13;
van te ruimen pluimvee en eieren. Dit deed de minister door aan de&#13;
deskundigen richtlijnen te geven die de deskundigen dienden te gebruiken bij het&#13;
bepalen van de waarde van het pluimvee. Die richtlijnen waren niet gepubliceerd of&#13;
op een andere wijze bekend gemaakt. Ook voor de waardevaststelling van de geruimde&#13;
eieren kwam de minister met richtlijnen. Tot 25 maart 2003 werd de waarde van de&#13;
geruimde eieren bepaald aan de hand van de prijs die de pluimveehouder had ontvangen&#13;
voor de laatst verkochte eieren. Kort gezegd werd de waarde bepaald conform de&#13;
laatst ontvangen eierfactuur. Per 25 maart 2003 veranderde de wijze van waardering&#13;
van de eieren en schreef de minister een richtlijn voor. De deskundigen pasten de&#13;
richtlijn ook toe. De richtlijn hield het volgende in:&#13;
– het hanteren van een vast legpercentage van 80%;&#13;
– het aanbrengen van een staffeling in de vergoeding per ei:&#13;
eieren van 0 tot 7 dagen oud: prijs conform laatste eierfactuur;&#13;
eieren van 7 tot 14 dagen oud: 3,7 cent per ei;&#13;
eieren vanaf 14 dagen oud: 1 cent per ei.&#13;
De leeftijd van de eieren werd tijdens de waardevaststelling bepaald aan de hand van&#13;
het legpercentage. Het aantal leghennen vermenigvuldigd met het legpercentage maal&#13;
7 (aantal hennen x % x 7) geeft het aantal eieren dat in een week gelegd is. Het werkelijke&#13;
legpercentage werd echter niet gebruikt voor de leeftijdsbepaling, maar bij alle&#13;
waardevaststellingen werd uitgegaan van een legpercentage van 80%. Vervolgens&#13;
werd aan de hand van de prijsstaffeling de waarde van de eieren berekend. Het hanteren&#13;
van het vaste legpercentage is nadelig voor bedrijven waar in werkelijkheid een&#13;
hoger legpercentage werd gerealiseerd. Eieren die feitelijk in de eerste week gelegd&#13;
waren, werden doorgeschoven naar de tweede week en werden dus lager gewaardeerd,&#13;
namelijk op 3,7 eurocent.&#13;
De minister heeft deze forfaitaire waarden om een aantal redenen voorgeschreven.&#13;
Volgens de minister konden pluimveehouders vanaf 17 maart 2003 eieren afzetten naar&#13;
de eierproductenindustrie8 en hierdoor schadebeperkend handelen. De eierproductenindustrie&#13;
betaalde echter een lagere prijs dan de prijs die op de laatst ontvangen eierfactuur&#13;
stond. De pluimveehouders hielden volgens de minister de eieren vast en&#13;
wachtten op de ruiming, waarbij dan wel de prijs conform de laatste eierfactuur werd&#13;
vergoed en dus een hogere vergoeding voor de eieren werd ontvangen. Dit vond de&#13;
minister een ongewenste ontwikkeling en daarom voerde hij de richtlijn voor de taxatie&#13;
van eieren in als stimulans om de eieren af te zetten naar de eierproductenindustrie.&#13;
Daarnaast vond hij de forfaitaire normen nodig om de schadeafwikkeling uitvoerbaar&#13;
en betaalbaar te houden en een uniforme afhandeling van de waardevaststellingen te&#13;
bewerkstelligen.&#13;
De minister gaf toe dat de staffeling en het vaste legpercentage een inperking van de&#13;
waardevaststelling met zich mee brachten. De minister vond dat dit toegestaan was,&#13;
omdat artikel 86 Gwwd spreekt over een ‘tegemoetkoming’ en dus niet verplicht tot&#13;
een volledige schadeloosstelling. Op deze manier voerde de minister feitelijk reeds in&#13;
de fase van de waardevaststelling een kortingensysteem in. Hij deed dit op een oneigenlijk&#13;
moment in de schadevergoedingsprocedure. In de taxatiefase dient “slechts”&#13;
de waarde vastgesteld te worden en daarna pas neemt de minister een besluit over de&#13;
tegemoetkoming, waarbij eventueel afgeweken kan worden van de waardevaststelling.&#13;
Veel pluimveehouders gingen niet akkoord met de waardevaststellingen die aan de&#13;
hand van de forfaitaire normen werden gemaakt. Er volgden dus hertaxaties. In de&#13;
hertaxaties gingen de deskundigen opnieuw van het vaste legpercentage en de prijsstaffeling&#13;
uit en vervolgens werd de tegemoetkoming op grond hiervan vastgesteld.&#13;
Dit gebeurde ook in het geval van een biologische pluimveehouderij die beroep heeft&#13;
ingesteld bij het CBb. Het CBb9 oordeelde dat de minister ten onrechte voor de vaststelling&#13;
van de tegemoetkoming is uitgegaan van de waardevaststelling die gemaakt&#13;
was op grond van de staffeling en het vaste legpercentage. Het had om de volgende&#13;
redenen voor de minister duidelijk moeten zijn dat de waardevaststelling niet de werkelijke&#13;
waarde van de eieren op het moment van de ruiming weergaf:&#13;
Als het werkelijke legpercentage duidelijk is, is er geen reden om van een genormeerd&#13;
legpercentage uit te gaan. Verder is het voor het CBb duidelijk dat de staffeling&#13;
tot het vaststellen van lagere prijzen leidt dan de werkelijke waarde is van de eieren.&#13;
Wat de werkelijke waarde van de eieren is, is niet duidelijk omdat geen onafhankelijke&#13;
taxatie heeft plaatsgevonden. De minister had de forfaitaire normen namelijk&#13;
dwingend voorgeschreven aan de deskundigen.&#13;
Verder overweegt het CBb dat het begrip ‘tegemoetkoming’ in artikel 86 Gwwd de&#13;
minister niet de ruimte geeft om van lagere waarden uit te gaan dan de getaxeerde&#13;
waarde op het moment van de maatregel, dan wel die lagere waarde bij wege van&#13;
instructie voor te schrijven aan de deskundigen. Het CBb overweegt:&#13;
“Dat gesproken wordt van een tegemoetkoming kan worden verklaard uit het feit dat de&#13;
wetgever op goede grond heeft aangenomen dat de schade, welke een bedrijf lijdt als gevolg&#13;
van maatregelen bedoeld in het eerste lid, onder meer de bedrijfsschade (leegstand en dergelijke)&#13;
groter zal zijn dan het bedrag van de waarde van dieren, producten en voorwerpen, dat&#13;
ingevolge het tweede lid wordt uitgekeerd.”&#13;
Het was evident dat met de waardevaststelling door de deskundigen niet de werkelijke&#13;
waarde van de geruimde eieren was vastgesteld. Het CBb oordeelde dan ook dat de&#13;
minister deze waardevaststelling niet als uitgangspunt mocht hanteren voor de vaststelling&#13;
van de tegemoetkoming.&#13;
Op grond van deze uitspraak van het CBb kan niet gezegd worden dat het CBb&#13;
het hanteren van richtlijnen bij de waardevaststelling geheel afkeurt. Zoals gezegd&#13;
zijn tijdens de vogelpestcrisis door de deskundigen waardetabellen gebruikt voor het&#13;
waarderen van de verschillende soorten pluimvee. In deze waardetabellen was uitgegaan&#13;
van de leeftijd van pluimvee op weekbasis: per week werd een waarde aan het&#13;
pluimvee toegekend. Het CBb oordeelt10 over deze tabellen dat deze uit het oogpunt&#13;
van uitvoerbaarheid gebruikt mochten worden. Door het hanteren van deze tabellen&#13;
konden de waardevaststelling en schade-uitkering vlotter plaatsvinden. Het CBb&#13;
heeft hierbij wel overwogen dat de minister bij het vaststellen van de tabellen, hetgeen&#13;
in overleg met de sector is gebeurd, het belang van de pluimveesector heeft meegenomen&#13;
door deze tabellen in het voordeel van de pluimveesector vast te stellen. Het&#13;
CBb toetst derhalve of de richtlijnen in redelijkheid tot de vaststelling van een juiste&#13;
waarde leiden.11 Als dit aannemelijk wordt gemaakt, is het gebruik van richtlijnen in&#13;
principe toegestaan.&#13;
In artikel 86 lid 2 Gwwd staat in de laatste zin vermeld dat de waardevaststelling aan&#13;
de hand van door de minister gestelde regels dient te geschieden, indien die gesteld&#13;
zijn op grond van de artikelen 87a tot en met 87c Gwwd. Deze zinsnede was echter&#13;
ten tijde van de vogelpestcrisis niet in werking getreden en kon derhalve niet de&#13;
grondslag bieden voor genoemde richtlijnen. De artikelen 87a tot en met 87c Gwwd&#13;
zijn tot op heden nog altijd niet in werking getreden, ondanks dat ze in 2002 in het&#13;
Staatsblad12 zijn afgekondigd.&#13;
6 Verschil tussen taxatiedatum – ruimingsdatum&#13;
Zoals gezegd dient op grond van artikel 86 lid 2 Gwwd voor de verdachte dieren de&#13;
waarde in gezonde toestand en voor producten en voorwerpen de waarde op het&#13;
moment van de maatregel vergoed te worden. Tijdens de vogelpestcrisis kwam het&#13;
voor dat de waardebepaling werd uitgevoerd en dat de ruiming pas een aantal dagen&#13;
later plaatsvond. Door de toepassing van de waardetabellen, die per week de waarde&#13;
van het pluimvee bepaalde, leverde dit de volgende situaties op: het pluimvee viel op&#13;
de taxatiedatum in de categorie voor 25 weken (bijvoorbeeld 25 weken plus 5 dagen)&#13;
oud, maar op het moment van ruiming in de categorie van 26 weken oud. Voor de&#13;
periode tussen taxatie en ruiming werd door de minister een dagvergoeding betaald,&#13;
bedoeld ter vergoeding voor de kosten van voer en huisvesting en dergelijke.&#13;
Had dit pluimvee niet conform de vastgestelde waarde voor pluimvee van 26 weken&#13;
oud gewaardeerd en vergoed dienen te worden?&#13;
Het CBb oordeelt in een aantal uitspraken13 ontkennend: Het tijdsverloop tussen&#13;
het besluit tot ruiming en de daadwerkelijke ruiming kan er niet toe leiden dat de&#13;
waarde van de dieren in opwaartse zin wordt bijgesteld. Op het moment waarop&#13;
besloten wordt tot ruiming is volgens het CBb van verhandelbaarheid van de dieren&#13;
geen sprake meer en dus ook niet meer van een waarde in het handelsverkeer. Een&#13;
toename van de handelswaarde is dan dus ook niet meer aan de orde. Verder oordeelt&#13;
het CBb dat in redelijkheid een eerdere datum dan de ruimingsdatum als peildatum&#13;
voor de waardebepaling gehanteerd mag worden, omdat een dagvergoeding voor de&#13;
tussenliggende dagen wordt betaald door de minister. Ook in het geval dat eieren zijn&#13;
gelegd tussen de taxatiedatum en de ruimingsdatum, wordt door het CBb redelijk&#13;
geacht dat deze eieren niet vergoed worden op grond van artikel 86 Gwwd.14&#13;
Toch is het de vraag of het hanteren van een vroegere peildatum dan de datum van&#13;
ruiming in overeenstemming is met artikel 86 Gwwd en het sluitende systeem dat de&#13;
Gwwd geeft in dit artikel. Voor het uitkeren van een dagvergoeding geeft artikel 86&#13;
Gwwd geen directe basis. Wel zegt artikel 86 Gwwd dat voor de producten en voorwerpen&#13;
die geruimd worden de waarde op het moment van de maatregel betaald dient&#13;
te worden. Uit de jurisprudentie maak ik op dat het CBb van oordeel is dat het&#13;
moment van de maatregel de ruiming zelf is en niet eerder. Het CBb stelt echter dat&#13;
de waarde van de dieren en producten na het besluit tot ruiming niet meer toeneemt&#13;
en een onkostenvergoeding volstaat. Bij deze redenering is echter wel een aantal kanttekeningen&#13;
te plaatsen.&#13;
Ten eerste leidt het hanteren van een eerdere datum dan de ruimingsdatum als peildatum&#13;
voor de waardevaststelling ertoe dat eieren worden vernietigd die niet (volledig)&#13;
vergoed worden. Voor deze eieren ontvangt de pluimveehouder alleen een vergoeding&#13;
voor de gemaakte onkosten. De onkosten die gemaakt zijn voor deze eieren&#13;
vormen echter niet de waarde van deze eieren. De winst die de pluimveehouder op&#13;
deze eieren gemaakt zou (kunnen) hebben, en een onderdeel van de waarde van deze&#13;
eieren is, krijgt de pluimveehouder niet vergoed. Gezien de formulering van artikel 86&#13;
lid 2 Gwwd, dient dit deel van de waarde van de vernietigde eieren weldegelijk vergoed&#13;
te worden en kan niet volstaan worden met een onkostenvergoeding.&#13;
Ten tweede: op het moment van de ruiming vindt ook de eigendomsoverdracht&#13;
(eigendomsontneming) van de zaken plaats van de veehouder naar de Staat. Dit&#13;
geschiedt niet reeds op het moment dat tot ruiming wordt besloten. Het ligt dan ook&#13;
in de rede om het moment van eigendomsontneming te nemen als peilmoment voor&#13;
de waardevaststelling. De Onteigeningswet bepaalt in artikel 40a dat als peildatum in&#13;
beginsel geldt de datum van het onteigeningsvonnis of de datum van inschrijving van&#13;
het vonnis in de openbare registers.15 Met het onteigeningsvonnis gaat namelijk de&#13;
eigendom van het onteigende over van de onteigende op de onteigenaar.&#13;
Ten derde wil ik wijzen op het volgende. Ten tijde van een dierziektecrisis is het&#13;
een zeer boeiende vraag wat de (markt)waarde van dieren en producten is op het&#13;
moment van de ruiming. Binnen de gebieden waar maatregelen gelden als een vervoersverbod&#13;
is er geen markt meer nu er geen aanbod is. Buiten deze gebieden wordt&#13;
de markt beïnvloed doordat geen dieren en producten uit deze gebieden op de markt&#13;
komen, waardoor de prijzen stijgen. Kortom, de maatregelen die genomen zijn ter&#13;
bestrijding van de dierziektecrisis beïnvloeden de marktprijzen. Om tot een waardebepaling&#13;
te komen die niet beïnvloed is door de dierziektecrisis is het naar mijn&#13;
mening reëel om naar de marktwaarde van voor de uitbraak van de dierziektecrisis te&#13;
kijken. Voor de eieren is de prijs op de laatste eierfactuur een goed uitgangspunt.&#13;
Voor pluimvee dient naar mijn mening de waarde vergoed te worden, kijkend naar de&#13;
waarde die het pluimvee gehad zou hebben voor het uitbreken van de dierziektecrisis.&#13;
Hierbij dient echter wel de leeftijd aangehouden te worden die het pluimvee heeft op&#13;
het moment van de ruiming. Een dagvergoeding is dan niet meer aan de orde.&#13;
Ook bij onteigeningen op grond van de Onteigeningswet dient de werkelijke&#13;
waarde van de te onteigenen goederen vastgesteld te worden. Volgens vaste rechtspraak&#13;
van de Hoge Raad en artikel 40b Onteigeningswet is de werkelijke waarde de&#13;
prijs waarop partijen zich bij vrijwillige verkoop op commerciële basis zouden vinden,&#13;
waarbij de onteigende als redelijk handelende verkoper en de onteigenaar als&#13;
redelijk handelende koper optreden. Geen van beide partijen mag de situatie, dat de&#13;
grond onteigend wordt, onredelijk uitbuiten.16&#13;
7 Benoeming deskundigen&#13;
7.1 Onpartijdigheid&#13;
Tijdens de vogelpestcrisis 2003 beschikte het ministerie van LNV over een lijst met&#13;
namen van beëdigde deskundigen. De personen die op deze lijst stonden voerden de&#13;
eerste waardevaststellingen uit. Ten aanzien van de aanwijzing van de eerste deskundige&#13;
heeft de minister het benoemingsrecht in handen. De vraag die zich echter&#13;
voordeed was of er bij de hertaxatie andere deskundigen, buiten de LNV-lijst om,&#13;
door de kantonrechter benoemd konden worden. De minister vond van niet. De&#13;
pluimveehouders vonden van wel en de kantonrechters verschilden in hun oordeel.&#13;
De pluimveehouders stelden dat de deskundigen op de LNV-lijst geen onafhankelijke&#13;
deskundigen waren, omdat zij de richtlijnen (onder andere vast legpercentage en&#13;
staffeling) van de minister onverkort toepasten. Daarbij doet zich allereerst de vraag&#13;
voor of het juist is dat de deskundige die de eerste taxatie heeft uitgevoerd tevens deel&#13;
uitmaakt van de drie deskundigen die de hertaxatie uitvoeren. Immers, daarmee doet&#13;
die deskundige een uitspraak over de door hem zelf in eerste instantie uitgevoerde&#13;
taxatie en is hij de facto rechter in eigen zaak!&#13;
De Kantonrechters te Utrecht en Amersfoort benoemden alleen deskundigen van de&#13;
LNV-lijst.17 De Kantonrechters te Wageningen en Apeldoorn bijvoorbeeld lieten de&#13;
minister en de pluimveehouders eerst op zitting komen en benoemden vervolgens&#13;
deskundigen van buiten de LNV-lijst.18 Het Gerechtshof Amsterdam heeft in hoger&#13;
beroep geoordeeld19 dat er reden was om te twijfelen aan de onafhankelijkheid van de&#13;
deskundigen op de LNV-lijst, nu deze deskundigen de richtlijnen hanteren die eenzijdig&#13;
door de minister zijn opgesteld. Het Hof vraagt zich hierbij af of deze deskundigen&#13;
nog wel voldoende afstand kunnen nemen van deze richtlijnen, nu zij deze altijd hebben&#13;
gehanteerd. Voor het Hof is dit voldoende reden om de beschikkingen van de&#13;
Kantonrechters te Utrecht en Amersfoort te vernietigen. De pluimveehouders en de&#13;
minister hadden inmiddels een schikking getroffen over de te benoemen deskundigen&#13;
en die zijn door het Hof vervolgens benoemd.&#13;
Onpartijdigheid is derhalve een vereiste voor de deskundige, zowel ten opzichte van&#13;
de eigenaar van de geruimde zaken als ten opzichte van de minister. Zoals artikel 198&#13;
lid 1 Wetboek van Burgerlijke rechtsvordering (Rv) het ook formuleert: de deskundige&#13;
die zijn benoeming heeft aanvaard is verplicht de opdracht onpartijdig en naar&#13;
beste weten te volbrengen. Dit lijkt dus een gegeven, maar dat was het bepaald niet&#13;
tijdens de vogelpestcrisis 2003.&#13;
7.2 Voorschrijven werkwijze&#13;
Een tweede discussiepunt waarover het Gerechtshof Amsterdam zich ook gebogen&#13;
heeft, was de vraag of de kantonrechter de deskundigen een instructie mocht meegeven.&#13;
De minister vroeg de kantonrechters namelijk om deskundigen te benoemen&#13;
van de LNV-lijst en deze deskundigen op te dragen de waardevaststelling uit te voeren&#13;
met inachtneming van de richtlijnen (vast legpercentage en prijsstaffeling). Een&#13;
aantal kantonrechters gaven hieraan gehoor. Het Gerechtshof Amsterdam oordeelde&#13;
in de eerder genoemde beschikkingen dat de Gwwd niet de mogelijkheid biedt de&#13;
deskundige een bepaalde werkwijze voor te schrijven. Dit acht ik correct, want artikel&#13;
88 lid 3 Gwwd geeft alleen de bevoegdheid om te benoemen en niet de bevoegdheid&#13;
om instructies te geven.&#13;
De benoemingsprocedure van de deskundigen is naar mijn mening voor verbetering&#13;
vatbaar. Naar mijn mening dient in de procedure meer evenwicht gebracht te worden&#13;
in de posities van partijen. In het nu volgende zal ik de procedure bespreken.&#13;
8 Gerechtelijke procedure bij kantonrechter&#13;
8.1 Indienen verzoek&#13;
Rond de benoeming van deskundigen is verder nog verwarring geweest over welke procedure&#13;
de kantonrechter hierin diende te volgen. Artikel 88 Gwwd bepaalt alleen dat de&#13;
minister het verzoek indient. Dit vind ik om een aantal redenen zeer opmerkelijk.&#13;
Ook in het geval dat de minister het eens is met de waardevaststelling en de veehouder&#13;
niet, dient de minister het verzoek in. De minister heeft als verzoeker echter geen&#13;
belang bij het indienen van het verzoekschrift.&#13;
Belangrijker bezwaar tegen deze bepaling is echter dat de veehouder zijn belangen&#13;
(gedeeltelijk) door de wederpartij, de minister, moet laten behartigen. De minister&#13;
dient het verzoek in voor de veehouder. De goede procesorde is hiermee naar mijn&#13;
mening niet gediend. De veehouder die het niet eens is met de waardevaststelling is&#13;
afhankelijk van het handelen van de minister om tot een hertaxatie te kunnen komen.&#13;
Tijdens de vogelpestcrisis 2003 is gebleken dat dit bezwaar terecht is. De minister&#13;
vroeg namelijk in de verzoekschriften aan de kantonrechters niet alleen om deskundigen&#13;
te benoemen, maar vroeg om de deskundigen te benoemen die door de minister&#13;
werden voorgesteld.&#13;
Het zou correcter zijn als de partij die het niet eens is met de waardevaststelling het&#13;
verzoek zou moeten indienen. De mogelijkheid om benoeming van de deskundigen&#13;
te vragen kan als een bezwaarclausule onder aan de artikel 89 Gwwd-mededeling&#13;
worden opgenomen. Hierbij acht ik het ook wenselijk dat er een termijn wordt gesteld&#13;
waarbinnen het verzoek ingediend dient te worden bij de kantonrechter. Gedacht kan&#13;
worden aan een termijn van 6 weken ingaande vanaf ontvangst van de mededeling ex&#13;
artikel 89 Gwwd, zodat de voortgang van de procedure wordt gewaarborgd.&#13;
8.2 Horen partijen&#13;
Tijdens de vogelpestcrisis was er verschil van opvatting over de te volgen procedure van&#13;
de behandeling van het benoemingsverzoek. Zo liet de ene kantonrechter de pluimveehouder&#13;
en de minister op zitting komen. De andere kantonrechter benoemde de deskundigen&#13;
zonder de pluimveehouders gehoord te hebben. Op grond van artikel 194 Rv&#13;
dient de rechter in een dagvaardingsprocedure partijen eerst te horen voordat hij een&#13;
deskundige benoemt. Ten aanzien van een verzoekschriftenprocedure is dit niet&#13;
bepaald. Door de minister werd gesteld dat het horen van de pluimveehouder niet&#13;
nodig was nu artikel 279 Rv dit niet voorschrijft. Ook bij het benoemen van deskundigen&#13;
dient het beginsel van hoor en wederhoor toegepast te worden. Dit is uitgangspunt&#13;
in een verzoekschriftenprocedure en is in het licht van artikel 194 Rv ook aannemelijk.&#13;
Dit uitgangspunt wordt erkend in de genoemde beschikkingen van het Gerechtshof&#13;
Amsterdam. De minister en de veehouder dienen door de kantonrechter gehoord te&#13;
worden.&#13;
8.3 Hoger beroep&#13;
Gesteld kan worden dat tegen de beschikkingen geen hoger beroep openstaat, zoals&#13;
dat in de artikelen 194 lid 2 Rv en artikel 204 lid 2 Rv – ten aanzien van het deskundige&#13;
onderzoek respectievelijk het voorlopige deskundige onderzoek – ook wordt uitgesloten.&#13;
Ook kan worden gewezen op artikel 672 Rv en de artikelen 675 en 679 Rv: de&#13;
benoeming van schatters ten behoeve van een boedelbeschrijving, waarvan wordt aangenomen&#13;
dat tegen deze benoeming door de kantonrechter geen hogere voorziening&#13;
openstaat.20 Het Gerechtshof Amsterdam is in zijn eerder genoemde beschikkingen er&#13;
vanuit gegaan dat hoger beroep wel openstaat. De benoeming van de deskundigen op&#13;
grond van artikel 88 Gwwd betreft een verzoekschriftenprocedure, waarbij niet is aangegeven&#13;
dat geen hogere voorziening openstaat.&#13;
Gezien het voorgaande is het naar mijn mening wenselijk dat een meer duidelijke procedure&#13;
wordt bepaald voor het benoemen van de deskundigen voor de hertaxatie, waarbij&#13;
de onpartijdigheid gewaarborgd dient te worden. Ook dient gewaarborgd te worden&#13;
dat zowel de minister als de veehouder hun standpunt naar voren kunnen brengen over&#13;
de waardebepaling. Dit alles kan naar mijn mening geregeld worden door artikelen uit&#13;
de procedure voor het benoemen van deskundigen door een rechter van overeenkomstige&#13;
toepassing te verklaren voor zover daarvan in de Gwwd niet wordt afgeweken&#13;
(artikelen 194 e.v. Rv).&#13;
9 Voorschriften voor procedure waardevaststelling&#13;
Na de vogelpestcrisis is door veel pluimveehouders bezwaar gemaakt tegen de toepassing&#13;
van richtlijnen voor de waardevaststelling van de eieren. Deze richtlijnen hadden&#13;
geen wettelijke basis en leiden ertoe dat niet de werkelijke waarde van de vernietigde&#13;
eieren werd vastgesteld. Deze wettelijke basis had er wel kunnen zijn. Met de&#13;
wetswijziging in 200221 zijn de artikelen 87a tot en met 87c in de Gwwd opgenomen&#13;
en die maken het mogelijk voor de minister om invloed te hebben op de waardevaststelling&#13;
zelf. Artikel 87a en 87c Gwwd geven de mogelijkheid vakbekwaamheidseisen&#13;
voor de deskundigen vast te stellen en het formulier waarop de onderbouwing van de&#13;
waardevaststelling opgenomen dient te worden vast te stellen. De belangrijkste bepaling&#13;
is artikel 87b Gwwd:&#13;
1. Bij of krachtens algemene maatregel van bestuur worden voor de uitvoering van de&#13;
waardevaststelling van bij die maatregel aangewezen soorten of categorieën van&#13;
dieren, danwel producten of voorwerpen, regels gesteld.&#13;
2. De in het eerste lid bedoelde regels hebben betrekking op:&#13;
a het tijdstip waarop de waardevaststelling plaatsvindt;&#13;
b de kwalificatie van de dieren, producten en voorwerpen waarvan de waarde&#13;
moet worden vastgesteld;&#13;
c de wijze van waardevaststelling, en&#13;
d de herwaardering van de waardevaststelling.&#13;
Door middel van deze bepaling kan de deskundige in vergaande mate worden voorgeschreven&#13;
hoe hij dient te waarderen. De bedoeling van de wetgever met deze drie&#13;
bepalingen is om een objectivering in de waardevaststelling aan te brengen.22 In de&#13;
Memorie van Toelichting stelt de regering dat tijdens de varkenspestepidemie van 1997&#13;
en 1998 is gebleken dat dit wenselijk is om te voorkomen dat de ene deskundige een&#13;
varken als gelt (zeug tot de eerste worp) taxeert en het dier door een andere deskundige&#13;
als een zeug wordt getaxeerd, hetgeen gevolgen heeft voor de waardevaststelling.&#13;
De regering geeft hierbij wel aan dat deze objectivering gewenst is zonder daarbij het&#13;
huidige systeem ingrijpend te willen wijzigen.&#13;
Uit de AMvB zal moeten blijken hoe vergaand de inmenging wordt. In de Memorie&#13;
van Toelichting stelt de regering dat in de AMvB definities zullen worden opgenomen&#13;
van de te taxeren dieren, producten en voorwerpen die de deskundigen als uitgangspunt&#13;
dienen te hanteren. Ook zal worden opgenomen op welke wijze de concrete&#13;
waarde wordt bepaald, dit op grond van factoren als de marktwaarde en het bijzondere&#13;
gebruiksdoel van een dier.&#13;
In het licht van de doelstelling van artikel 87b Gwwd, het objectiveren en uniformeren&#13;
van de waardevaststelling, is het nog maar de vraag of de prijsstaffeling en een vast legpercentage&#13;
in de AMvB opgenomen kunnen worden. Met de prijsstaffeling en het&#13;
vaste legpercentage werd een lagere waarde dan de werkelijke waarde van de geruimde&#13;
eieren vastgesteld. Dit gaat verder dan het aanbrengen van een objectivering in de&#13;
waardevaststelling. Daarnaast zal er altijd oog moeten zijn voor bijzondere situaties.&#13;
Met artikel 87b Gwwd wordt, blijkens de Memorie van Toelichting, niet beoogd om&#13;
een nieuw soort kortingensysteem, maar dan in de fase van de waardevaststelling, in te&#13;
voeren. Indien dat wel het effect zal zijn van de regelgeving in de AMvB, is de AMvB&#13;
naar mijn mening strijdig met de schadevergoedingsregeling in de Gwwd, waarin nu&#13;
juist een generiek kortingensysteem is afgeschaft na de MKZ-crisis.23&#13;
Te verwachten is dat de minister via het stellen van regels in de AMvB veel invloed op&#13;
de waardevaststelling kan uitoefenen. Deze invloed is opmerkelijk als wij ter vergelijking&#13;
kijken naar de bepalingen in de Onteigeningswet. In de Onteigeningswet worden&#13;
deskundigen benoemd door de rechter die vervolgens de hoogte van de vergoeding&#13;
moeten bepalen die aan de onteigende betaald dient te worden. De Onteigeningswet&#13;
geeft geen mogelijkheid tot inmenging van de onteigenaar in het werk van de deskundigen.&#13;
Dit acht ik zuiverder omdat dan de objectiviteit en deskundigheid van de deskundigen&#13;
beter tot zijn recht komt. Dit zorgt er weer voor dat de waardevaststelling voor&#13;
de betrokken partijen beter kan worden geaccepteerd. Tot op heden zijn de artikelen&#13;
87a tot en met 87c Gwwd niet in werking getreden.&#13;
10 Tot slot&#13;
Ten aanzien van de vogelpestcrisis 2003 heeft de juridische discussie zich in belangrijke&#13;
mate toegespitst op de taxatiefase in de schadevergoedingsprocedure Gwwd. De&#13;
minister wilde de waardevaststellingen beïnvloeden door het voorschrijven van richtlijnen.&#13;
Uit de naar aanleiding van deze discussie gevormde jurisprudentie kan worden&#13;
opgemaakt dat de minister, op dit moment, niet gerechtigd is om de waardevaststelling&#13;
dwingend te beïnvloeden. Zeker niet als dit ertoe leidt dat niet de werkelijke&#13;
waarde van de geruimde goederen wordt vastgesteld. Met de inwerkingtreding van de&#13;
artikelen 87a tot en met 87c Gwwd kan dit veranderen.&#13;
Gezien de vogelpestcrisis 2003 wil ik een tweetal aanbevelingen doen voor de aanpassing&#13;
van de procedure in de schadevergoedingsregeling. De aanbevelingen beogen de&#13;
procedure duidelijker en evenwichtiger te maken, waardoor voldaan wordt aan het&#13;
beginselen van een behoorlijke procesorde te weten: equality of arms, onpartijdige&#13;
rechtspraak en hoor en wederhoor.&#13;
1. De partij die het niet eens is met de waardevaststelling, dus niet alleen de minister,&#13;
moet de mogelijkheid hebben om een verzoek tot benoeming van drie deskundigen&#13;
in te dienen bij de kantonrechter. Ten behoeve van de rechtszekerheid dient&#13;
aan het indienen van het verzoek een termijn gesteld te worden, bijvoorbeeld&#13;
6 weken na de bekendmaking ex artikel 89 Gwwd van de waardevaststelling;&#13;
2. Voor de benoeming van de deskundigen en de wijze waarop de deskundige tot zijn&#13;
waardevaststelling komt, dient:&#13;
A een duidelijke regeling te bestaan. De artikelen 194 e.v. Rv zouden hiertoe van&#13;
overeenkomstige toepassing verklaard kunnen worden, voor zover daarvan in de&#13;
Gwwd niet afgeweken wordt. Gelet op de literatuur en jurisprudentie omtrent deze&#13;
artikelen bestaat voldoende duidelijkheid omtrent de praktische toepassing ervan;&#13;
B de onpartijdigheid van de deskundige te worden gewaarborgd. Het is mijns inziens&#13;
niet juist dat de in eerste instantie door de minister benoemde deskundige deel uitmaakt&#13;
van het college van drie deskundigen dat de hertaxatie uitvoert. Aldus wordt&#13;
de in eerste instantie door de minister benoemde deskundige de facto rechter in eigen&#13;
zaak en is aannemelijk dat hij zijn mededeskundigen beïnvloedt omdat immers duidelijk&#13;
is welke taxatie zijns inziens de juiste is.&#13;
Mijns inziens dient de wetgever deze aanbevelingen bij de vaststelling van de AMvB,&#13;
gebaseerd op de artikelen 87a tot en met 87c Gwwd, te incorporeren.</content><legacyfootnotes>* Mr. C.A. van Kooten-de Jong is advocaat te Deventer.&#13;
1. Klassieke varkenspest respectievelijk Mond- en klauwzeer.&#13;
2. Berenschot, Eindrapport “De crisis tussen mens en dier” Evaluatie bestrijding AI-crisis, Utrecht, maart&#13;
2004, p. 17.&#13;
3. Wet van 24 september 1992, Stb 1992, 585, inwerkingtreding artikelen tegemoetkomingen: 13 april 1996,&#13;
Stb. 1996, 217.&#13;
4. In de maanden mei en juni 2006 zijn in Oost-Nederland maatregelen van kracht geweest ter voorkoming&#13;
van de insleep en verspreiding van het klassieke varkenspestvirus vanuit Borken (Duitsland) naar Nederland&#13;
(Tijdelijke regeling toezichtsgebieden klassieke varkenspest 2006, Ministeriële regeling van 9 mei&#13;
2006, Stcrt. 2006, 92). Op 2 augustus 2006 is op een bedrijf in Voorthuizen pluimvee geruimd vanwege de&#13;
aanwezigheid van de milde variant van vogelgriep (TK 2005-2006, 28 807 nr. 110 p. 1-3). Op 17 augustus&#13;
2006 is bluetongue vastgesteld. Er zijn geen dieren geruimd.&#13;
5. Artikel 85 Gwwd&#13;
1. Deze afdeling is van toepassing op maatregelen als bedoeld in afdeling 3 van hoofdstuk II ter voorkoming&#13;
en bestrijding van ingevolge artikel 15 aangewezen besmettelijke dierziekten bij vee, pluimvee,&#13;
bijen en nertsen.&#13;
2. Bij een algemene maatregel van bestuur als bedoeld in artikel 15, eerste lid, onderdeel e, onderscheidelijk&#13;
een aanwijzing als bedoeld in arikel 15, eerste lid, onderdeel f, kan deze afdeling geheel of&#13;
gedeeltelijk van toepassing worden verklaard.&#13;
6. Voor zieke dieren dient 50% van de waarde van dieren in gezonde toestand vergoed te worden op grond&#13;
van artikel 86 lid 2 onder b jo artikel 2 Besluit verlaging tegemoetkoming aangewezen dierziekten.&#13;
7. CBb 17 juli 2001, AWB 00/426, LJN: AB2988 zie ook CBb 30 november 2004, AWB 04/59, LJN:&#13;
AR8151.&#13;
8. In de eierproductenindustrie worden eieren gebruikt als grondstof voor bijvoorbeeld brood of shampoo.&#13;
9. CBb 20 september 2005, AWB 04/720, LJN: AU3674.&#13;
10. CBb 20 april 2006 AWB 05/190, LNJ: AW5787.&#13;
11. Zie ook de uitspraak van het CBb van 21 september 2006 AWB 04/524, LJN AY9799, waarin het CBb&#13;
de toepassing van een forfaitaire waarde voor eieren ouder dan 21 dagen onvoldoende onderbouwd achtte.&#13;
12. Wet van 30 januari 2002, Stb. 88.&#13;
13. CBb 28 augustus 2001 AWB 99/11, LJN: AD3426, CBb 6 september 2005, AWB 04/705, LJN: AU2815,&#13;
CBb 9 augustus 2005 AWB 04/870 LJN AU1630.&#13;
14. CBb 30 juni 2005 AWB 04/257, LJN AT9310, CBb 20 april 2006 AWB 04/1137, LJN: AW5769.&#13;
15. J.E.F.M. den Drijver-van Rijckevorsel en A.W. van Engen, Onteigening, serie Recht en Praktijk nr 22,&#13;
derde druk Deventer, p. 80.&#13;
16. J.E.F.M. den Drijver-van Rijckevorsel en A.W. van Engen, Onteigening, serie Recht en Praktijk nr 22,&#13;
derde druk Deventer, p. 81.&#13;
17. Rb Utrecht, sector kanton locatie Amersfoort 27 juli 2005, rekestnummers 423881 EJ 05-3615 en&#13;
423873 EJ 05-3610, Rb Utrecht, sector kanton locatie Utrecht, 28 juli 2005, rekestnummer 423525 ES&#13;
05/1424.&#13;
18. Rb Zutphen, sector kanton locatie Apeldoorn 1 september 2005, rekestnummer 250124 AZ 2005-19.&#13;
19. Gerechtshof Amsterdam 23 februari 2006, 1658/05, LJN: AX0124.&#13;
20. T.R. Hidma 2005, Tekst en Commentaar Burgerlijke Rechtsvordering, artikel 675 Rv, p. 976.&#13;
21. Wet van 30 januari 2002, Stb 2002, 88.&#13;
22. TK 2001-2002 27 685 nr. 3 p. 7.&#13;
23. Het kortingensysteem, op grond van artikel 86 lid 2 oud Gwwd, is bij wet van 8 september 2005, Stb&#13;
2005,487, met terugwerkende kracht tot 20 januari 2003 ingetrokken. Dit kortingensysteem hield in dat&#13;
veehouders die zich niet hadden gehouden aan een of meerdere veterinaire regels – die (mede) bedoeld&#13;
waren om besmettelijke dierziektes te voorkomen, zoals hygiëne voorschriften – op de tegemoetkoming&#13;
werden gekort met een bepaald percentage van – afhankelijk de ernst – 15%, 35%, 70% of 100%.&#13;
</legacyfootnotes><footnotes><footnote/></footnotes><auteurs>mr. C.A. van Kooten-de Jong</auteurs><published>2006-12-01 00:00:00</published><modified>2006-12-01 00:00:00</modified><editiondate>2006-12-01</editiondate><htmlpath>https://denhollander.info/artikel/4115</htmlpath></article>
</articles></edition>