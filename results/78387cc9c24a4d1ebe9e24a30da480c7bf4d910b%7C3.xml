<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2014</searchword><id>11712</id><udhid>UDH:TvAR/11712</udhid><titel>Fiscale behandeling van betalingsrechten in het kader van het gemeenschappelijk landbouwbeleid</titel><searchwords><searchword>TvAR 12/2014</searchword><searchword>UDH:TvAR/11712</searchword></searchwords><attachments><attachment><name>17127.pdf</name><extention>pdf</extention><url>https://denhollander.info/download/17127/ci</url></attachment></attachments><inleiding/><content>&lt;p class="Intro"&gt;In dit artikel wordt ingegaan op de belangrijkste fiscale aspecten van de betalingsrechten bij de hervorming van het gemeenschappelijk landbouwbeleid (hierna: de GLB). In het bijzonder wordt ingegaan op de gevolgen voor de inkomstenbelasting, de erf- en schenkbelasting, de omzetbelasting en de overdrachtsbelasting.&lt;/p&gt;&lt;h3&gt;Inleiding&lt;/h3&gt;&lt;p&gt;Op 17 december 2013 hebben de ministers van Landbouw van de Europese Unie een akkoord bereikt over de verdere hervorming van het Gemeenschappelijk Landbouwbeleid (hierna: GLB). Het akkoord leidt tot een verdere hervorming en komt in de plaats van de huidige verordening ten aanzien van het Europees landbouwbeleid ( Verordening (EG) nr. 637/2008 van de Raad en Verordening (EG) nr. 73/2009 van de Raad).&lt;/p&gt;&lt;p&gt;Het huidige systeem van toeslagrechten dat in 2006 is ingevoerd, is een inkomenssteun in de vorm van betalingen van toeslagen mede gebaseerd op de productie in het verleden. In het verleden kenden we een systeem van premies die waren gebaseerd op de omvang van de productie van agrarische producten. Bij de invoering van de toeslagrechten was weliswaar de omvang van de productie niet meer van belang, maar waren de aanspraken op basis van de toeslagrechten afgeleid van de productie in het referentiejaar. Bij het aangekondigde systeem van betalingsrechten wordt de samenhang met de agrarische productie in het verleden geheel losgelaten en gaat men over tot een flat rate systeem. De speciale voorwaarden die bij toeslagrechten golden, komen daarmee geheel te vervallen Op deze wijze wil de Nederlandse overheid bereiken dat bedrijven meer gaan innoveren, zich beter op de markt richten en minder afhankelijk worden van inkomenssteun.&lt;/p&gt;&lt;h3&gt;Hoofdlijnen regeling van betalingsrechten&lt;/h3&gt;&lt;p&gt;Om de betalingsrechten fiscaal te kunnen positioneren is het van belang om eerst de hoofdlijnen, voor zover van belang voor de belastingheffing, van de regeling van betalingsrechten te beschrijven.&lt;/p&gt;&lt;p&gt;De vaststelling en voorschriften voor de aanspraak betreffende inkomenssteun in de vorm van betalingsrechten zijn geregeld in de bedrijfstoeslagregeling van Verordening (EU) nr. 1307/2013. De Nederlands Regeling GLB inkomenssteun moet nader worden ingevuld en zal op 1 januari 2015 in werking treden.&lt;/p&gt;&lt;h3&gt;Het begrip actieve landbouwer&lt;/h3&gt;&lt;p&gt;Eén van de belangrijkste voorwaarden is dat alleen een ‘actieve landbouwer’ onder voorwaarden een betalingsrecht per hectare krijgt. In tegenstelling tot de vigerende regeling wordt onder de nieuwe regeling alleen nog maar inkomenssteun verleend aan actieve landbouwers. Om als actieve landbouwer te kunnen worden aangemerkt moet het bedrijf van een natuurlijke persoon, een samenwerkingsverband of een rechtspersoon staan ingeschreven bij de Kamer van Koophandel. Of in het bedrijf een landbouwactiviteit wordt uitgeoefend wordt bepaald op basis van de SBI-code van het bedrijf. De Kamer van Koophandel stelt bij de inschrijving eisen om als onderneming te kunnen worden aangemerkt. De belangrijkste eis is dat de exploitatie van de onderneming gericht moet zijn op omzet. De inschrijving wordt door de Kamer van Koophandel rechtstreeks gemeld bij de Belastingdienst. De Belastingdienst controleert de toets van de Kamer van Koophandel of er sprake is van voldoende omzet en arbeid om van een bedrijf te kunnen spreken.&lt;/p&gt;&lt;h3&gt;Rol van de Belastingdienst&lt;/h3&gt;&lt;p&gt;De toets van de Belastingdienst wordt dus cruciaal voor de aanspraak op betalingsrechten. Het is van belang om te toetsen hoe de exploitatie van de gronden wordt gekwalificeerd. Is er volgens de Belastingdienst sprake van winst uit onderneming dan zal er weinig discussie zijn over de voorwaarde dat er sprake moet zijn van een actieve landbouwer. Het antwoord op de vraag of iemand als actief landbouwer buiten de winstsfeer kan worden aangemerkt is moeilijker te geven omdat hier in bepaalde gevallen sprake kan zijn van resultaat uit overige werkzaamheid terwijl anderzijds in bepaalde gevallen sprake kan zijn box 3 vermogen.&lt;/p&gt;&lt;h3&gt;Terreinafbakening&lt;/h3&gt;&lt;p&gt;Indien er sprake is van zogenoemde hobbyboeren, waarbij de behaalde omzet bijkomstig is en fiscaal van ondergeschikt belang, dan is het op basis van de criteria van de kamer van Koophandel duidelijk dat inschrijving in de Kamer van Koophandel niet wordt toegestaan. Dit is echter anders als de eigenaar van de grond de exploitatie van de landbouwgrond geheel door een loonwerker laat uitvoeren. Hierbij moet de vraag worden beantwoord of deze grond behoort tot het box 3- vermogen van belastingplichtige tot diens werkzaamheidsvermogen (resultaat uit overige werkzaamheden) . In beide gevallen is sprake van een landbouwactiviteit en van een meer dan bijkomstige omzet. De opvatting van de Staatssecretaris (Besluit 29 april 2004, CPP2003/2360) dat als alle werkzaamheden door een loonwerker worden uitgevoerd er sprake kan zijn van normaal vermogensbeheer, is in mijn optiek voor de aanspraak op betalingsrechten niet doorslaggevend. Het blijft overigens de vraag of in een geval dat de werkzaamheden geheel door een loonwerker worden uitgevoerd er geen sprake is van resultaat uit overige werkzaamheid in de zin van art. 3.90 Wet IB 2001. Zou het begrip actieve landbouwer niet per definitie in moeten houden dat er sprake is van belastbare winst uit onderneming of van resultaat uit overige werkzaamheid? In technisch fysieke zin wordt hier immers een landbouwbedrijf uitgeoefend.&lt;/p&gt;&lt;p&gt;Ter zake van het vaststellen of sprake is van een actieve landbouwer zou men mogelijk ook aansluiting kunnen zoeken bij de voorwaarden van de toepassing van art. 15 eerste lid, aanhef en onderdeel q van de Wet op belastingen van rechtsverkeer. Bij de toepassing van deze vrijstelling gaat het om de bedrijfsmatige exploitatie. Het begrip bedrijfsmatige exploitatie betekent hier dat de grond in technisch fysieke zin voor de landbouw wordt gebruikt.&lt;/p&gt;&lt;p&gt;Hetgeen nog resteert, is de bronvraag. Indien de verwachting aanwezig is dat de ondernemer duurzaam verlies lijdt en er geen zicht meer is op een positief resultaat, is niet langer sprake van winst uit onderneming of resultaat uit overige werkzaamheden, omdat de exploitatie dan niet is aan te merken als een bron van inkomen.&lt;/p&gt;&lt;p&gt;Ondanks het feit dat er in IB-technische zin door de Belastingdienst wordt vastgesteld dat geen sprake is van winst uit onderneming of resultaat uit overige werkzaamheid, betekent dit nog niet dat er in OB-technische zin geen sprake is van een ondernemer in de zin van art. 7 Wet op de omzetbelasting 1968. In OB-technische zin kan reeds door deelname aan het economische verkeer sprake zijn van een ondernemer die als zodanig moet staan ingeschreven bij de Kamer van Koophandel. Het feit dat de prestaties van een landbouwer voor de omzetbelasting onder de landbouwregeling (art. 27 Wet OB 1968) kunnen vallen en uit dien hoofde geen aangifte omzetbelasting hoeft te doen, is hierbij niet relevant.&lt;/p&gt;&lt;p&gt;Bij een rechtspersoon zoals een besloten vennootschap is er in fiscale zin op grond van art. 2 Wet op de vennootschapsbelasting 1969 altijd sprake van een ondernemer. Een BV moet ook per definitie worden ingeschreven bij de Kamer van Koophandel.&lt;/p&gt;&lt;p&gt;Daarnaast kennen we nog de gemengde bedrijven, waarbij naast een hoofdactiviteit als nevenactiviteit in technisch fysieke zin een landbouwbedrijf wordt geëxploiteerd. Los van het feit of in organisatorische zin sprake is van een agrarische onderneming, zal deze onderneming voor zijn hoofdactiviteit per definitie als ondernemer worden aangemerkt en als zodanig worden ingeschreven in de Kamer van Koophandel.&lt;/p&gt;&lt;p&gt;De vraag die resteert is of de landbouwactiviteit bij de Kamer van Koophandel onder de juiste SBI-code staat ingeschreven. Ik verwijs hierbij als voorbeeld naar de uitspraak van het Hof Arnhem 29 augustus 2000, 98/02240, ECLI:NL:GHARN:2000:AA7295.&lt;/p&gt;&lt;p&gt;Uit genoemde uitspraak blijkt dat het begrip actieve landbouwer c.q. bedrijfsmatige exploitatie niet eenduidig is gedefinieerd binnen de verschillende belastingmiddelen. In de combinatie van de definitie binnen de verschillende belastingmiddelen is er naar mijn opvatting wel een lijn te trekken waarlangs kan worden bepaald of sprake is van een actieve landbouwer. De belangrijkste toets is of de landbouwer voor zijn landbouwactiviteiten ondernemer is in de zin van art. 7 Wet OB 1968.&lt;/p&gt;&lt;h3&gt;Aanspraak op betalingsrechten&lt;/h3&gt;&lt;p&gt;De actieve landbouwers die zich kwalificeren en zijn ingeschreven bij de Kamer van Koophandel, krijgen betalingsrechten toegekend. De uitbetaling van de betalingsrechten wordt gebaseerd op het aantal hectares subsidiabele landbouwgrond dat op 15 mei 2015 in het bedrijf in gebruik is.&lt;/p&gt;&lt;p&gt;De betalingsrechten worden om niet toegekend. Voor bedrijven die in het verleden aanspraak konden maken op hoge toeslagrechten geldt een overgangsregeling die in 2019 afloopt. Het betalingsrecht kan als een vorderingsrecht worden gekwalificeerd.&lt;/p&gt;&lt;p&gt;De betalingsrechten kunnen bij de bedrijfsoverdracht worden overgedragen aan de bedrijfsopvolger. Daarnaast kunnen de betalingsrechten ook worden overgedragen aan andere actieve landbouwers.&lt;/p&gt;&lt;h3&gt;Betalingsrechten en de inkomstenbelasting&lt;/h3&gt;&lt;p&gt;De aanspraak op betalingsrechten vindt zijn basis nog altijd in de in het verleden uitgeoefende bedrijfsvoering van het landbouwbedrijf. Het feit dat de band met de in het verleden productgebonden subsidies geheel is verdwenen zou mogelijk tot de conclusie kunnen leiden dat het causaal verband tussen de rechten en de ondernemingsuitoefening met de invoering van de nieuwe regeling verdwijnt. De voorwaarden die echter worden gesteld bij de verkrijging van de aanspraak op de betalingsrechten maken dat deze gedachte weer snel kan worden verlaten. Mede gezien de voorwaarden die aan de agrarische bedrijfsvoering worden gesteld kan ik niet anders dan concluderen dat het verkrijgen van de betalingsrechten onlosmakelijk is verbonden met de bedrijfsvoering. Ik wijs hier in het bijzonder op de vergroening, zoals het behoud van blijvend grasland, de gewasdiversificatie op bouwland en de ecologische aandachtsgebieden.&lt;/p&gt;&lt;h3&gt;Betalingsrechten bij toekenning verkregen&lt;/h3&gt;&lt;p&gt;De betalingsrechten moeten bij toekenning worden gezien als een vermogensbestanddeel dat tot het ondernemingsvermogen moet worden gerekend. In het geval de activiteit als resultaat uit overige werkzaamheid wordt aangemerkt dan dient het vermogensbestanddeel als werkzaamheidsvermogen in box 1in aanmerking te worden genomen. In het uitzonderlijke geval dat er geen sprake meer is van een bron van inkomen, kan het betalingsrecht tot het box 3-vermogen worden gerekend.&lt;/p&gt;&lt;p&gt;Uit de regeling volgt dat rechten onder voorwaarden aanspraak geven op een uitbetaling van een bedrag in geld. De jaarlijkse uitbetalingen hebben een voorwaardelijk karakter. Jaarlijks moet worden voldaan aan de gestelde voorwaarden. Een percentage van 30% van het recht heeft betrekking op de vergroening en wordt betaald boven op de basisbetaling.&lt;/p&gt;&lt;p&gt;De betalingsrechten worden door de gerechtigde ‘om niet’ verkregen. Daarom worden ze voor een boekwaarde van nihil op de balans geactiveerd.&lt;/p&gt;&lt;h3&gt;Aangekochte betalingsrechten&lt;/h3&gt;&lt;p&gt;Aangekochte betalingsrechten kunnen worden gekwalificeerd als een investering in een vorderingsrecht waarbij de uitbetaling afhankelijk is van het vervullen van de voorwaarden. Betalingsrechten vormen geen bedrijfsmiddel in de zin van de Wet inkomstenbelasting 2001. Om als bedrijfsmiddel te kunnen kwalificeren zou er sprake moeten zijn van een zaak die of een vermogensrecht dat voor het drijven van een onderneming wordt gebruikt. Gezien de kenmerken van het betalingsrecht wordt niet voldaan aan de definitie van een zaak of vermogensrecht dat voor het drijven van een onderneming wordt gebruikt.&lt;/p&gt;&lt;h3&gt;Geen bedrijfsmiddel&lt;/h3&gt;&lt;p&gt;Het betalingsrecht is volgens de verordening verhandelbaar en in de markt zal er naar verwachting een prijs voor worden betaald. De betaalde prijs voor een betalingsrecht zal in beginsel op de balans moeten worden geactiveerd.&lt;/p&gt;&lt;p&gt;Aangezien de betalingsrechten niet als bedrijfsmiddel kunnen worden aangemerkt, ontstaat er bij de aankoop van betalingsrechten geen aanspraak op investeringsaftrek. Om dezelfde reden kan voor de opbrengst voor betalingsrechten bij vervreemding geen herinvesteringsreserve worden gevormd in de zin van art. 3.54 Wet IB 2001 en kan de doorschuifregeling in de zin van 3.64 Wet IB 2001 niet worden toegepast. De belangrijkste voorwaarden voor de toepassing van de faciliteiten die deze wetsartikelen bieden is immers de voorwaarde dat er sprake moet zijn van een bedrijfsmiddel. De doorschuifregeling naar ondernemers in de zin van art. 3.63 Wet IB 2001 kan wel worden toegepast, mits aan de daarbij behorende voorwaarden wordt voldaan. De toepassing van dit artikel ziet op de overdracht van een gehele of een gedeelte van een onderneming. Gezien het feit dat de betalingsrechten als ondernemingsvermogen worden gekwalificeerd vallen de betalingsrechten onder de reikwijdte van deze faciliteit.&lt;/p&gt;&lt;p&gt;Gezien het feit dat het betalingsrecht geen bedrijfsmiddel vormt, is er ook geen sprake van afschrijving in de zin van art. 3.30 Wet IB 2001.&lt;/p&gt;&lt;h3&gt;Balanswaarde&lt;/h3&gt;&lt;p&gt;De aangekochte betalingsrechten kunnen op balansdatum jaarlijks worden gewaardeerd op de contante waarde van de te verwachten uitbetaling met in achtneming van de kans dat aan de voorwaarden kan worden voldaan. De balanswaarde hoeft hierbij op basis van goedkoopmansgebruik niet hoger te worden vastgesteld dan de aanschafwaarde.&lt;/p&gt;&lt;p&gt;Op basis van datzelfde goedkoopmansgebruik acht ik het pleitbaar dat de waarde van een betalingsrecht waarbij de uitbetaling afhankelijk is van het vervullen van de voorwaarden, gelijk is aan de boekwaarde verminderd met de uitbetaling in het betreffende jaar.&lt;/p&gt;&lt;p&gt;De Belastingdienst stelt zich bij de toeslagrechten op het standpunt dat de waarde van aangekochte betalingsrechten op de lagere bedrijfswaarde moet worden gesteld. Voor vaststelling van de lagere bedrijfswaarde wordt aangesloten bij de prijs die op balansdatum in de markt voor toeslagrechten wordt betaald. Bij de vaststelling van de balanswaarde moet men zich rekenschap geven van het feit dat het deel van de uitbetaling dat betrekking heeft op de vergroening (30%) afzonderlijk wordt beoordeeld en dat de toekomstige uitbetaling voor de vergroening afhankelijk is van het feit of de landbouwer aan de eisen van de vergroening kan voldoen.&lt;/p&gt;&lt;p&gt;Het waarderen op de bedrijfswaarde is naar mijn opvatting niet juist, omdat de toekenning van betalingsrechten niet afhankelijk is van het resultaat dat in het bedrijf wordt behaald. De betalingsrechten vormen een inkomenssteun voor de actieve landbouwer. Onder bedrijfswaarde dient te worden verstaan de waarde welke een verkrijger bij overneming van de gehele onderneming zou toekennen aan het afzonderlijke activum, indien hij zou uitgaan van de overnemingswaarde van het geheel en voornemens zou zijn de uitoefening van de onderneming voort te zetten (HR 7 december 1994, nr. 29.334, &lt;span class="Cursief"&gt;LJN&lt;/span&gt; AA2981, &lt;span class="Cursief"&gt;BNB&lt;/span&gt; 1995/88). Gezien het feit dat de toekenning van betalingsrechten onafhankelijk is van de resultaten in het bedrijf, kan er ook geen sprake zijn van een waardering op lagere bedrijfswaarde die uitsluitend betrekking heeft op de afzonderlijke betalingsrechten.&lt;/p&gt;&lt;h3&gt;Uitbetalingen&lt;/h3&gt;&lt;p&gt;De uitbetalingen op basis van de betalingsrechten kunnen niet worden aangemerkt als een periodieke uitkering in de zin van art. 3.100 e.v. Wet IB 2001, omdat de uitbetaling afhankelijk is gesteld van een aantal voorwaarden waar binnen de onderneming aan moet worden voldaan.&lt;/p&gt;&lt;h3&gt;Box 1&lt;/h3&gt;&lt;p&gt;De uitbetalingen op het betalingsrecht moeten gezien het voorwaardelijke karakter in het jaar waarin de betaling wordt toegekend, worden aangegeven in box 1 als winst uit onderneming of als resultaat uit overige werkzaamheid, afhankelijk van de allocatie van de bron.&lt;/p&gt;&lt;p&gt;Als de betaling als winst uit onderneming wordt aangegeven, wordt dit bedrag verminderd met 14% MKB-vrijstelling in de zin van art. 3.79a Wet IB 2001. Daarentegen wordt deze aftrek niet genoten wanneer de uitbetaling als resultaat uit overige werkzaamheid in de zin van art. 3.90 Wet IB 2001 moet worden verantwoord. Dependant van de MKB-winstvrijstelling binnen de sfeer van het Resultaat uit overige werkzaamheden, de terbeschikkingstellingsvrijstelling van art. 3.99b Wet IB 2001, is alleen van toepassing bij terbeschikkingstelling in de zin van art. 3.91 en 3.92 Wet IB 2001. Weliswaar komt in de praktijk cultuurgrond voor die ter beschikking is gesteld aan verbonden personen in de zin van art. 3.91 Wet IB 2001 of aan een BV in de zin van art. 3.92 Wet IB 2001 waarvan de eigenaar van de cultuurgrond een aanmerkelijk belang heeft, maar in dergelijke gevallen zal de uitbetaling aan de gebruiker van de grond worden uitgekeerd. Degene aan wie de grond ter beschikking is gesteld is immers de actieve landbouwer.&lt;/p&gt;&lt;p&gt;In het uitzonderlijke geval dat het betalingsrecht tot het box 3 vermogen kan worden gerekend zal er aan het betalingsrecht een waarde moeten worden toegerekend die tot de grondslag voor de rendementsheffing wordt gerekend.&lt;/p&gt;&lt;h3&gt;Betalingsrechten en de erf- en schenkbelasting&lt;/h3&gt;&lt;p&gt;De betalingsrechten vormen een vermogensbestanddeel dat tot het ondernemingsvermogen of werkzaamheidsvermogen moet worden gerekend. De toeslagrechten zijn om niet verkregen en de verkrijging als zodanig hoeft voor de inkomstenbelasting niet tot de winst of het resultaat te worden gerekend. De belastingheffing vindt zoals aangegeven plaats op het moment van de uitbetaling. De vraag blijft hoe de betalingsrechten in de erf- en schenkbelasting moeten worden betrokken. De betalingsrechten dienen te worden gewaardeerd op de waarde die in het economisch verkeer aan de betalingsrechten kan worden toegekend. De waarde van de rechten zal afhankelijk zijn van de hoogte en de termijn van uitkering. Het feit dat in de regeling een termijn van zes jaar is voorzien zal bij de totstandkoming van de marktwaarde een belangrijke rol spelen.&lt;/p&gt;&lt;p&gt;Bij de verdere uitwerking van de gevolgen voor de erf- c.q. schenkbelasting zien we een verschil tussen de afwikkeling in de ondernemingsfeer en de afwikkeling als resultaat uit overige werkzaamheid.&lt;/p&gt;&lt;p&gt;Indien de betalingsrechten onderdeel uitmaken van het ondernemingsvermogen dan geldt de bedrijfsopvolgingsregeling in de zin van art. 35b e.v. Successiewet 1956 ook ten aanzien van betalingsrechten.&lt;/p&gt;&lt;p&gt;Indien de betalingsrechten tot het resultaat uit overige werkzaamheden moeten worden gerekend of in een uitzonderlijk geval tot het box-3 vermogen, dan is de bedrijfsopvolgingsregeling niet van toepassing en wordt de waarde van de betalingsrechten in de erf- c.q. schenkbelasting betrokken.&lt;/p&gt;&lt;h3&gt;Betalingsrechten en de omzetbelasting&lt;/h3&gt;&lt;p&gt;De betalingsrechten vormen inkomenssteun in het kader van de GLB. Deze inkomenssteun is geen vergoeding voor een prestatie als bedoeld in de Wet op de omzetbelasting 1968. De uitkering kan dan ook niet belast worden met omzetbelasting.&lt;/p&gt;&lt;p&gt;Naar verwachting zullen de uitkeringen op basis van de betalingsrechten hetzelfde moeten worden behandeld als de huidige toeslagrechten.&lt;/p&gt;&lt;p&gt;De huidige regeling voor de toeslagrechten is opgenomen onder 8.2 van het besluit omzetbelasting Landbouw van 20 december 2013, nr. 2013/2253M. Dit onderdeel luidt als volgt: ‘Vanaf 1 januari 2006 kunnen landbouwers onder bepaalde voorwaarden in aanmerking komen voor een bedrijfstoeslag. Deze bedrijfstoeslag vervangt een aantal voor de genoemde datum bestaande landbouwsubsidies/premies waarvan de hoogte is gekoppeld aan de omvang van de productie van de betrokken landbouwer. Het juridische kader voor de bedrijfstoeslagregeling is opgenomen in de EG-verordening 1122/2009 &lt;span class="Cursief"&gt;PbEG&lt;/span&gt; L316/65.&lt;/p&gt;&lt;p&gt;De hoogte van de bedrijfstoeslag is niet afhankelijk van de omvang van de door de betrokken landbouwer gerealiseerde productie. Per landbouwbedrijf kan één bedrijfstoeslag worden verleend. In deze bedrijfstoeslag zijn de voor 1 januari 2006 bestaande premies opgenomen.&lt;/p&gt;&lt;p&gt;De toeslagrechten dragen primair het karakter van inkomenssteun voor landbouwers. Uit de opzet van de bedrijfstoeslagregeling blijkt dat deze regeling er niet toe strekt de landbouwproductie te bevorderen, maar veeleer ten doel heeft de landbouwproductie binnen de EU te verminderen. De omstandigheid dat de hoogte van de bedrijfstoeslag is gebaseerd op de historische productie van de landbouwer en de daaraan gekoppelde landbouwsubsidies leveren in btw-technische zin geen relatie op tussen de bedrijfstoeslag en bepaalde prestaties van de betrokken landbouwers. Van een prijssubsidie zoals beschreven in onderdeel 8.1 is dan ook geen sprake.&lt;/p&gt;&lt;p&gt;De beperkingen waaraan de landbouwers zijn gebonden voor uitbetaling van de bedrijfstoeslagrechten (onder meer met betrekking tot het gebruik van landbouwgrond en het naleven van milieuvoorwaarden) zijn dusdanig algemeen, dat niet geconcludeerd kan worden dat het een prestatie betreft die de betrokken landbouwers verrichten ten behoeve van de overheid. De bedrijfstoeslagrechten zijn om die reden evenmin aan te merken als een vergoeding voor een prestatie die de betrokken landbouwers verrichten aan de subsidieverstrekker of aan een identificeerbare derde. Uit het hiervoor vermelde volgt dat de bedrijfstoeslagrechten niet aan btw-heffing zijn onderworpen.&lt;/p&gt;&lt;p&gt;De bedrijfstoeslagrechten zijn te beschouwen als vorderingsrechten, zodat ook voor de overdracht van die rechten btw-heffing achterwege blijft met toepassing van art. 11, eerste lid, onderdeel j, ten tweede, van de wet.’&lt;/p&gt;&lt;p&gt;Deze kwalificatie kan OB-technisch ook aan de betalingsrechten worden toegekend.&lt;/p&gt;&lt;h3&gt;Betalingsrechten en overdrachtsbelasting&lt;/h3&gt;&lt;p&gt;Over de overdrachtsbelasting kan ik in dit kader kort zijn. Voor de overdrachtsbelasting zijn de rechten niet belast. De rechten zijn immers niet gekoppeld aan de grond. Dat de oppervlakte grond een criterium vormt voor het verzilveren van de betalingsrechten is hierbij niet van belang. De betalingsrechten vormen een zelfstandig recht, niet zijnde een onroerende zaak&lt;/p&gt;&lt;h3&gt;Aanspraak op graasdierpremie.&lt;/h3&gt;&lt;p&gt;De graasdierpremie wordt ingevoerd omdat sommige gronden niet langer meetellen als subsidiabele landbouwgrond. Dit geldt bijvoorbeeld voor heide, duinen en kwelders. Op dergelijke gronden vindt vaak wel begrazing plaats door schapen en vleesvee. Daarom komt er binnen de GLB een graasdierpremie voor schapen en vleesvee.&lt;/p&gt;&lt;p&gt;De premie voor runderen geldt voor vrouwelijke dieren vanaf twee jaar. In de norm is meegenomen dat naast deze vrouwelijke dieren ook jongvee en stieren meegrazen. De premie voor schapen betreft ooien en rammen ouder dan één jaar. Bij de premie voor de schapen wordt rekening gehouden met meegrazende lammeren. De premie bedraagt € 160 per rund en € 24 per schaap. De graasdierpremie geldt niet voor hobbydieren. Om deze groep uit te kunnen zonderen, geldt er een ondergrens van een premie van € 1.000 per bedrijf.&lt;/p&gt;&lt;p&gt;De graasdierpremie moet ieder jaar opnieuw worden aangevraagd. Er bestaat geen bedrijfsquotum voor de graasdierpremie. De premie per dier kan jaarlijks worden aangepast afhankelijk van het aantal aanvragen.&lt;/p&gt;&lt;p&gt;De uitkering in het kader van de graasdierpremie behoort normaliter tot de winst uit onderneming of tot het resultaat uit overige werkzaamheden en wordt als zodanig in de belastingheffing.&lt;/p&gt;&lt;p&gt;De uitkering op basis van de graasdierpremie valt op grond van het Mohr-arrest[1] buiten de scope van de omzetbelasting.&lt;/p&gt;&lt;h3&gt;Jonge landbouwers&lt;/h3&gt;&lt;p&gt;Jonge landbouwers kunnen de eerste vijf jaar na de bedrijfsovername een extra vergoeding per hectare aanvragen. De extra betaling bedraagt ongeveer € 50 per hectare. Deze extra vergoeding wordt evenals de basispremie in de winst van de onderneming betrokken. Om als jonge landbouwer te worden aangemerkt moet de landbouwer in 2015 jonger zijn dan 41 jaar.&lt;/p&gt;&lt;h3&gt;Samenvattend&lt;/h3&gt;&lt;p&gt;De betalingsregeling wijkt in zijn opzet geheel af van de bedrijfstoeslagen. Door de omschakeling naar een flat rate system en de invoering van de vergroeningsregels komt er een systeem dat geheel los staat van de productie. Door het feit dat bij de bedrijfsvoering rekening moet worden gehouden met de voorwaarden voor de uitbetaling is duidelijk sprake van inkomenssteun. Deze inkomenssteun komt alleen toe aan de actieve landbouwer. Ten aanzien van de inkomstenbelasting is het duidelijk dat de uitkering als winst uit onderneming of resultaat uit overige werkzaamheid moet worden aangemerkt. Het is de vraag of een landbouwer die gezien zijn resultaten geen bron van inkomen heeft, als een actieve landbouwer kan worden aangemerkt.&lt;/p&gt;&lt;p&gt;Bij de handel in betalingsrechten zullen de investeringen moeten worden geactiveerd en op balansdatum worden gewaardeerd. Bij de waardering op balansdatum kan nog enige discussie ontstaan tussen de Belastingdienst en het agrarische bedrijfsleven omtrent de waardering op lagere bedrijfswaarde.&lt;/p&gt;&lt;p&gt;Voor de omzetbelasting kan de regeling voor de bedrijfstoeslagen worden doorgetrokken.&lt;/p&gt;&lt;p&gt;Bij de erf-en schenkbelasting is de invloed beperkt indien de betalingsrechten tot de ondernemingssfeer kunnen worden gerekend omdat de regeling slechts voor zes jaar is voorzien. Voor zover er een waarde aan moeten worden toegekend wordt de verschuldigde belasting ingeperkt door ruime vrijstellingen.&lt;/p&gt;</content><legacyfootnotes/><footnotes><footnote>* Mr. ing. H.J. van den Kerkhof RB is Hoofd Vaktechniek Belastingadvies en voorzitter van de Vakgroep Recht van de VLB.</footnote><footnote>1 HvJ EG van 29 februari 1996, zaak C-215/94, &lt;span class="Cursief"&gt;Jur EG&lt;/span&gt; 1996, p. 1-959, &lt;span class="Cursief"&gt;BNB &lt;/span&gt;1997/32.</footnote></footnotes><auteurs>mr. ing. H.J. van den Kerkhof RB</auteurs><published>2014-12-13 16:59:27</published><modified>2014-12-13 16:59:27</modified><editiondate>2014-12-13</editiondate><htmlpath>https://denhollander.info/artikel/11712</htmlpath></article>
</articles></edition>