<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2002</searchword><id>5600</id><udhid>UDH:TvAR/5600</udhid><titel>De gebiedsbescherming in het nieuwe ammoniakbeleid</titel><searchwords><searchword>TvAR 11/2002</searchword><searchword>UDH:TvAR/5600</searchword></searchwords><attachments><attachment><name>2002_nr 11_Artikel_Bruil.pdf</name><extention>pdf</extention><url>https://denhollander.info/download/5532/ci</url></attachment></attachments><inleiding>1. Inleiding&#13;
Het nieuwe ammoniakbeleid is voor een belangrijk deel gericht op het terugdringen&#13;
van de ammoniakemissie uit stallen. Onder het motto ‘van depositie naar emissie’ is&#13;
de Interimwet ammoniak en veehouderij vervallen en worden strenge eisen gesteld&#13;
aan de emissie, via een Besluit ammoniakemissie huisvesting veehouderij.1 Voor een&#13;
volledige inzet op het emissiespoor is men evenwel teruggeschrokken en er is toch&#13;
nog een ‘eenvoudig en robuust’ gebiedsbeschermingsbeleid geformuleerd. De Wet&#13;
ammoniak en veehouderij (Wav)2 beoogt zgn. kwetsbare gebieden te beschermen&#13;
tegen ammoniak. In art. 2 Wav is bepaald – voor zover hier van belang – dat als&#13;
kwetsbare gebieden worden aangemerkt gebieden die a) deel uitmaken van de ecologische&#13;
hoofdstructuur (EHS) en b) op 31 december 2001 waren aangemerkt als voor&#13;
verzuring gevoelig gebied krachtens de, per 1 januari 2002 vervallen, Interimwet&#13;
ammoniak en veehouderij (Iav). De Iav heeft de aanwijzing / invulling van voor verzuring&#13;
gebieden overgelaten aan de Uitvoeringsregeling ammoniak en veehouderij&#13;
(Uav). Aangezien het in de Iav en de daarop gebaseerde Uav gaat om materiële&#13;
omschrijvingen – en er dus geen speciale aanwijzingsbevoegdheid is gecreëerd – is er&#13;
nogal wat interpretatieruimte bij de begrenzing en invulling van die omschrijvingen.&#13;
Deze ruimte is voor een deel ingevuld door de rechtspraak. Voor het nieuwe beleid&#13;
brengt dit toch teveel onzekerheid mee voor de praktijk en in enkele provincies is&#13;
men bezig met het opstellen van zgn. werkkaarten, waarop de te beschermen gebieden&#13;
staan aangegeven.3 Nu er geen aanwijzingsbevoegdheid bestaat voor de voor verzuring&#13;
gevoelige gebieden kan ook zo’n werkkaart niet meer zijn dan een indicatie&#13;
van deze gebieden. Juridisch gezien liggen de gebieden met deze kaart dus niet vast en&#13;
de rechter zou, ter gelegenheid van de beslissing over een milieuvergunning voor een&#13;
agrarisch bedrijf, tot de conclusie kunnen komen dat een op de werkkaart opgenomen&#13;
gebied ten onrechte als voor verzuring gevoelig (en dus als kwetsbaar) is aangemerkt&#13;
of dat een gebied ten onrechte niet op de kaart is opgenomen.4 Dit levert het merkwaardige&#13;
schouwspel op dat nog steeds rechtspraak zal ontstaan over een regeling,&#13;
die gebaseerd is op een allang vervallen wet. De opzet van dit artikel is als volgt: in paragraaf 2 zal op het eerste kwalificerende&#13;
onderdeel van de ‘kwetsbare gebieden’ worden ingegaan: zijn de gebieden voor verzuring&#13;
gevoelig? Vervolgens wordt aandacht besteed aan het tweede criterium: de&#13;
EHS (par. 3). In paragraaf 4 wil ik tenslotte stilstaan bij de vraag of het emissiebeleid&#13;
wel toereikend is in een situatie waarbij het gaat om andere gebieden, zoals natuurmonumenten,&#13;
vogelbeschermingsgebieden en habitats. Afgesloten wordt met enkele&#13;
conclusies (par. 5).</inleiding><content>2. Voor verzuring gevoelige gebieden&#13;
a. Bodemtypen&#13;
Of een gebied voor verzuring gevoelig is, hangt af van de vraag of er sprake is van&#13;
voor verzuring gevoelige grond. Uitgangspunt daarbij is de Bodemkaart van Nederland.&#13;
Diverse vraagstukken zijn hierbij aan de orde.5&#13;
• Bodemtype niet bepaald&#13;
Op sommige plaatsen – bebouwing, water, afgraving, dijken – is op de bodemkaart&#13;
geen bodemtype aangegeven. Dit geldt bijvoorbeeld ook voor beken en vennen, die&#13;
wel als te beschermen landschapselementen apart zijn genoemd in de Uav, maar die&#13;
op de bodemkaart als water zijn gekarteerd. In bijlage 1 (voor verzuring gevoelige&#13;
gronden) van de Uav is vermeld: “Indien voor een gebied op de van toepassing zijnde&#13;
bodemkaart niet is aangegeven welk bodemtype aldaar aanwezig is, dient het bodemtype&#13;
van dat gebied zo goed mogelijk te worden bepaald overeenkomstig de gangbare&#13;
bepalingsmethoden die zijn toegepast bij de vervaardiging van de Bodemkaart van&#13;
Nederland”. Dit zou betekenen dat er geboord moet worden. Over deze kwestie is&#13;
geen rechtspraak bekend. Men zou kunnen uitgaan van waarschijnlijkheden. Is een&#13;
niet bepaald bodemtype – zoals een dorp of een rivier – omgeven door niet voor verzuring&#13;
gevoelige grond dan kan worden aangenomen dat het niet bepaalde deel ook&#13;
niet voor verzuring gevoelig is. Uiteraard geldt dit ook andersom: als een niet bepaald&#13;
gebied omgeven is door voor verzuring gevoelige grond dan is aangenomen dat de&#13;
bodem daar zelf ook voor verzuring gevoelig is. Het risico dat de werkelijkheid anders&#13;
zal blijken te zijn is betrekkelijk gering. In sommige gebieden echter is dit principe&#13;
niet zonder meer toe te passen of op zijn minst onduidelijk, omdat daar de grenzen&#13;
tussen voor verzuring gevoelige en niet voor verzuring gevoelige gronden lopen. In die&#13;
gevallen kan er aanleiding zijn om nader onderzoek te verrichten, uit eigen beweging&#13;
dan wel als reactie op een door een belanghebbende aangevoerd argument.&#13;
• De rol van grondwatertrappen&#13;
Tabel 1 van bijlage 1 van de Uav geeft aan dat voor sommige bodemtypen ook de&#13;
grondwatertrap bepalend is voor de gevoeligheid voor verzuring. De in de bodemkaart opgenomen grondwatertrappen zijn vaak verouderd. Feitelijk kan de situatie&#13;
heel anders zijn (bijvoorbeeld: er is verdroging / vernatting opgetreden na de kartering).&#13;
Ook hierover is geen rechtspraak bekend. Het uiteindelijke antwoord op de vraag&#13;
‘gevoelig of niet’ zal gebaseerd dienen te zijn op de meest recente en beste gegevens.&#13;
Daarbij hoeft men overigens niet recenter te zijn dan 31 december 2001, getuige de&#13;
tekst van artikel 2 Wav. Men zou derhalve de bodemkaart als uitgangspunt kunnen&#13;
nemen, ook voor wat betreft de grondwatertrappen. Waar uit meer recente gegevens&#13;
– vernattingsprojecten / aanwijzing droge zandgronden – zou blijken dat een andere&#13;
grondwatertrap in het gebied aanwezig is, zou op basis daarvan een correctie kunnen&#13;
worden aangebracht.&#13;
• Begrenzingen bodemkaart onnauwkeurig&#13;
De bodemkaart is niet nauwkeurig, zeker in vergelijking met de begrenzing van bosen&#13;
natuurgebieden en landschapselementen. Zo kan er dus juist op de overgang van&#13;
het ene naar het andere bodemtype een bepaalde marge bestaan, terwijl in de Wav in&#13;
meters wordt gerekend (250 meter). In veel gevallen is dit niet erg omdat de afstand&#13;
van de inrichting wordt gemeten tot aan de rand van het bos, dan wel natuurgebied of&#13;
landschapselement. Waar een probleem kan ontstaan is bij een natuurgebied dat&#13;
gedeeltelijk niet en gedeeltelijk wel op voor verzuring gevoelige grond is gelegen. Is&#13;
de grens tussen die twee grondsoorten op basis van de bodemkaart niet scherp te&#13;
trekken dan zou nader onderzoek kunnen plaatsvinden. Rechtspraak op dit punt is&#13;
niet bekend.&#13;
• Bodemtypen kloppen niet&#13;
Het is denkbaar dat de bodemkaart een bodemtype aangeeft dat wel voor verzuring&#13;
gevoelig is, maar dat niet in de Uav is opgenomen. Ook andersom is mogelijk: het&#13;
bodemtype staat wel op de lijst van bijlage 1 Uav, maar is niet voor verzuring gevoelig.&#13;
Op dit punt is een uitspraak bekend: ABRvS 12 juni 1997, nr. E03.95.1724. In deze&#13;
zaak ging het om het bodemtype kpZn21, zoals op de bodemkaart was aangegeven.&#13;
Dit zijn gooreerdgronden met een kleilaag. Gooreerdgronden zijn voor verzuring&#13;
gevoelig, maar de rechter heeft geoordeeld, dat een kleilaag van 15 tot 40 cm de&#13;
onderliggende grond voldoende beschermt, zodat dit bodemtype niet als voor verzuring&#13;
gevoelig moet worden aangemerkt. De conclusie moet zijn dat de Bodemkaart&#13;
van Nederland uitgangspunt is voor de bepaling van de bodemtypen, maar dat weerlegging&#13;
mogelijk is. Dat betekent dat gronden die wel in de Uav staan, maar die in&#13;
werkelijkheid misschien niet voor verzuring gevoelig zijn (of andersom: niet in de&#13;
Uav, maar toch voor verzuring gevoelig), een risico vormen. Acht men dit risico te&#13;
groot, dan zal nader onderzoek kunnen plaatsvinden.&#13;
b. Minimale oppervlakte 5 hectare&#13;
De bescherming van voor verzuring gevoelige gebieden is onder vigeur van de Iav&#13;
beperkt tot gebieden groter dan 5 hectare (behoudens de mogelijkheid voor gemeenten&#13;
om ook kleinere gebieden aan te wijzen). Deze oppervlakte-eis leidt tot verschillende&#13;
vraagpunten. • Doorsnijding door wegen e.d.&#13;
Het komt nogal eens voor dat de vraag rijst of wel gesproken kan worden van één&#13;
gebied, als bijvoorbeeld een bos wordt doorsneden door een weg. Samen zijn de&#13;
(deel)gebieden groter dan 5 ha (en zouden zij dus beschermd worden), afzonderlijk&#13;
zijn zij elk kleiner dan 5 ha (waardoor geen bescherming geboden wordt). De volgende&#13;
rechtspraak is daarover beschikbaar:&#13;
– ABRvS 29 mei 2002, nr. 200105557/2: de aanwezigheid van een met puin verhard&#13;
pad met een breedte van een autorijstrook is op zichzelf onvoldoende om te kunnen&#13;
vaststellen dat het aan weerszijden van deze weg gelegen bosgebied niet als één&#13;
gebied moet worden beschouwd.&#13;
– ABRvS 30 juni 2000, M&amp;R 2000/9, blz. 204: de bosstrook is gescheiden van een&#13;
bos door een open ruimte met een onverhard pad van 20 à 30 meter breed, toch&#13;
één gebied.&#13;
– ABRvS 8 augustus 2000, JM 7-10-2001, blz. 651: een bosgebied dat gescheiden&#13;
wordt door een watergang van minimaal 10 en maximaal 20 meter breed, moet&#13;
gezien worden als één gebied.&#13;
– Scheiding door een sloot / raakvlak van slechts 20 meter, toch één gebied (ABRvS&#13;
11 mei 2000, AB 2000, nr. 364).&#13;
– ABRvS 10 april 2002, nr. 200101511/1: het gebied wordt doorkruist door een&#13;
provinciale weg met aan weerszijden fietspaden en tussenliggende bermen. De&#13;
gebieden ten noorden en ten zuiden van die weg vertonen “gelet op de ligging en&#13;
het karakter ervan” geen onderlinge samenhang en kunnen dus niet als één gebied&#13;
worden beschouwd.&#13;
– Twee bossen verbonden door een summiere houtwal en op een afstand van&#13;
165 meter van elkaar zijn niet te beschouwen als één bos (ABRvS 3 november&#13;
1998, JM 1999/4, blz. 208).&#13;
Uit deze nogal casuïstische rechtspraak valt moeilijk een hard criterium te destilleren.&#13;
Wel blijkt dat drie variabelen van belang zijn:&#13;
– de afstand tussen de twee gebieden;&#13;
– de aard van het tussenliggende gebied;&#13;
– de ecologische samenhang tussen de twee gebieden.&#13;
Naarmate de afstand groter wordt zal de aard van het tussenliggende gebied belangrijker&#13;
worden en zal ook meer gelet moeten worden op de samenhang tussen de&#13;
gebieden. In alle gevallen zal veel afhangen, zo blijkt uit de rechtspraak, van de motivering&#13;
en onderbouwing van het verhaal. In bijna elke uitspraak wordt verwezen naar&#13;
“uit ter zitting getoonde kaarten, (lucht) foto’s en de gegeven toelichting”.&#13;
• Samenvoeging van kleinere gebieden&#13;
Bij de samenvoeging van verschillende gebieden die afzonderlijk kleiner zijn dan 5 ha&#13;
is eveneens de vraag aan de orde: wanneer is hier sprake van één gebied? Over de&#13;
afstanden is hiervoor het nodige gezegd. Er is op dit punt weinig specifieke rechtspraak.&#13;
Te noemen is: ABRvS 11 mei 2000, M&amp;R 2000 7/8, blz. 160: afzonderlijke&#13;
schraallanden die elk kleiner zijn dan 5 ha worden niet als een gebied gezien, ook niet&#13;
nu zij deel uitmaken van een natuurgebied dat wel groter is dan 5 ha, maar dat weer&#13;
niet op voor verzuring gevoelige grond is gelegen. • Doorsnijding door niet voor verzuring gevoelig bodemtype&#13;
Het kan zijn dat het natuurgebied wel een eenheid vormt maar dat de doorsnijding&#13;
gestalte krijgt in het bodemtype. Ook op dit punt is geen rechtspraak bekend. Wel is&#13;
duidelijk dat als slechts een deel van het gebied op voor verzuring gevoelige grond&#13;
ligt en dat deel is kleiner dan 5 ha, het gebied niet beschermd is. Uit ABRvS 3 november&#13;
1998, JM 1999/4, blz. 208 blijkt dat gebieden alleen worden beschermd als zij&#13;
voor de volle 5 ha op voor verzuring gevoelige grond liggen. Als een natuurterrein&#13;
met een oppervlakte van 10 ha slechts voor 4 ha op voor verzuring gevoelige bodem&#13;
ligt, wordt het dus in het geheel niet beschermd. Indien een natuurterrein van 10 ha&#13;
voor 6 ha op voor verzuring gevoelige grond ligt wordt die zes hectare beschermd, de&#13;
overige vier hectare niet.&#13;
• Meerdere aangrenzende vegetatietypen&#13;
Het kan voorkomen dat er sprake is van twee ongelijksoortige gebieden, die elk&#13;
kleiner zijn dan 5 hectare. Wanneer kunnen zij als één gebied worden aangemerkt?&#13;
De volgende rechtspraak is bekend:&#13;
– ABRvS 19 april 2001, M&amp;R 2001 7/8, blz. 186: het gebied (…) sluit aan op de bosstrook&#13;
die deel uitmaakt van een bos dat voor verzuring gevoelig is; dat het gebied&#13;
een ander karakter heeft is niet van belang: het is één gebied.&#13;
– Vz. ABRvS 9 juli 1998, AB 1999, nr. 26: het opdelen van bossen al naar gelang&#13;
structuur, vegetatie en leeftijd, dan wel aan de hand van zandpaden en sloten is in&#13;
strijd met de strekking van de Interimwet. Bosstrook en overige gebied vormen&#13;
een ecologische eenheid.&#13;
– ABRvS 17 mei 2001, M&amp;R 2001 7/8, blz. 186: geen eenheid nu de bosstrook slechts&#13;
een bomenrij betreft die als wegbeplanting dient, geen uitloper van het bos.&#13;
– Het is kennelijk nog niet altijd zo eenvoudig om een keuze te maken tussen bos en&#13;
overige vegetaties (ABRvS 20 juni 2001, M&amp;R april 2002, blz. 126).&#13;
Opgemerkt wordt dat het thans niet meer zo erg relevant is om een onderscheid te&#13;
maken tussen de verschillende vegetatietypen. Onder het depositieregime was dat,&#13;
vanwege bijlage 5 Uav, natuurlijk wel zeer belangrijk. Als men ervan uitgaat dat een&#13;
natuurgebied kan bestaan uit bos en hei dan is er geen probleem meer. Een gebied,&#13;
bestaande uit drie hectare bos en drie hectare heide is dan gewoon voor verzuring&#13;
gevoelig. Een uitzondering zou misschien gemaakt moeten worden voor gebieden die&#13;
wel heel erg van elkaar verschillen zoals de wegbeplanting (hierboven genoemd) en:&#13;
– ABRvS 3 april 2002, nr. 200004275/1 handelt over een bos naast een duingebied:&#13;
“uit de stukken, waaronder het deskundigenbericht, is gebleken dat het bosgebied&#13;
en het nabijgelegen duingebied niet als een geheel moeten worden aangemerkt”.&#13;
Deze uitspraak is overigens niet zo van belang voor deze vraag, omdat het bos ook&#13;
nog eens op andere (niet verzuringgevoelige) grond ligt. Bovendien is niet duidelijk&#13;
of de gebieden direct aan elkaar grenzen.&#13;
De conclusie luidt dat het bestaan van meerdere vegetatietypen die elk voor zich aan&#13;
de criteria voldoen geen aanleiding vormt deze gebieden niet als eenheid te beschouwen. c. Relevantie bestemmingsplan&#13;
Bossen en natuurgebieden kunnen verschillende bestemmingen hebben. Bijvoorbeeld:&#13;
bosgebieden op een campingterrein; heidegebied rondom de landingsbaan van&#13;
een vliegveld. Is de bestemming van een gebied relevant voor de kwalificatie als al of&#13;
niet voor verzuring gevoelig? In principe geldt dat de bestemming niet relevant is. Zo&#13;
kan een spoorberm worden aangemerkt als natuurterrein (ABRvS 15 februari 1999,&#13;
nr. E03.98.0396). Het bestemmingsplan was in een oude versie van de Uav wel relevant,&#13;
omdat in de aanvankelijke Uav de voor verzuring gevoeligheid uitdrukkelijk&#13;
werd gekoppeld aan bepaalde bestemmingen. Naderhand is de Uav op dit punt&#13;
gewijzigd, zodat ABRvS 19 maart 1996, nr. G05.93.2471 en ABRvS 3 mei 1996, M&amp;R&#13;
1997, 28, thans niet meer van belang zijn.&#13;
d. Natuurgebieden en landschapselementen&#13;
In juridische procedures is met name ten aanzien van bloemdijken en schraallanden,&#13;
maar ook bij landschapselementen als houtwallen en beken soms gediscussieerd over&#13;
de kwalificaties van deze terreinen en elementen. Vast staat dat het natuurgebied of&#13;
het landschapselement niet als zodanig door de eigenaar hoeft te worden beheerd,&#13;
doorslaggevend is of het aan de materiële criteria voldoet. Zo wordt nauwkeurig&#13;
gekeken of het gebied (bijvoorbeeld) een schraalland is. Voor dat laatste wordt&#13;
bijvoorbeeld gelet op een goed ontwikkelde een soortenrijke vegetatie (ABRvS&#13;
20 juni 2001, M&amp;R 2002/4, blz. 126). Zie ook: ABRvS 29 augustus 2001, M&amp;R&#13;
2002/4, blz. 127. Voor de nadere invulling van begrippen wordt van allerlei rapporten&#13;
en berichten gebruik gemaakt, bijvoorbeeld Natuurwaardenkaart 1998, maar ook&#13;
allerlei provinciale inventarisaties en rapportages van onderzoeksbureaus. De rechter&#13;
gaat vervolgens na of iets “aannemelijk” is geworden. Zie voor de invulling van&#13;
bloemdijken bijvoorbeeld: ABRvS 12 september 2001, M&amp;R 2002/6, blz. 185. Ten&#13;
aanzien van beken bevat Bijlage 2 bij de Uav een formeel criterium, waarin verwezen&#13;
wordt naar het Natuurbeleidsplan. In Vz. ABRvS 18 januari 1999, nr. F03.98.0915 is&#13;
dit nader gepreciseerd: alleen beken die zijn opgenomen in het project Beken en&#13;
beekdalen met de daarin aangegeven acht aandachtsgebieden genieten bescherming.&#13;
e. Uitzondering: aanleg of begrenzing na 1 mei 1988&#13;
Artikel 3, eerste lid, aanhef en onder a, Uav, zondert de bossen, natuurterreinen en&#13;
landschapselementen die zijn aangelegd of begrensd na 1 mei 1988 uit van de bescherming:&#13;
zij worden geacht niet voor verzuring gevoelig te zijn. Vooropgesteld zij dat dit&#13;
niet zonder meer mag worden omgedraaid (zoals nogal eens gebeurt): als een gebied&#13;
is aangelegd of begrensd voor die datum is het niet per definitie beschermd. Men valt&#13;
dan namelijk gewoon terug op de hoofdregel: is sprake van een natuurterrein etc.&#13;
Indien bijvoorbeeld een gebied wel is begrensd vóór 1 mei 1988, maar niet is gerealiseerd,&#13;
dan is het niet voor verzuring gevoelig. Potentie van een gebied als schraalland&#13;
is derhalve niet voldoende: ABRvS 19 december 1997, nr. E03.96.0346. Zie ook&#13;
ABRvS 20 juni 2001, M&amp;R 2002/4, blz. 126, voor een iets ingewikkelder casus. De ABRvS trekt wel een uiterste consequentie uit de tekst van artikel 3, en verklaart&#13;
ook onbeschermd die gebieden die voor 1 mei 1988 zijn aangelegd, maar daarna pas&#13;
(formeel) begrensd: ABRvS 22 oktober 1999, nr. E03.97.1814.&#13;
f. Aanwijzing in gemeentelijke verordeningen&#13;
De door de gemeenten bij verordening aangewezen gebieden blijven ook onder de&#13;
Wav beschermd als kwetsbaar gebied. De Wav gaat immers uit van die gebieden die&#13;
“onmiddellijk voorafgaand aan het vervallen van de Interimwet ammoniak en veehouderij&#13;
als voor verzuring gevoelig (..) waren aangemerkt” (31 december 2001). B&amp;W&#13;
hoeven geen nieuw besluit te nemen en kunnen dat zelfs niet meer omdat de grondslag&#13;
daarvoor is vervallen. Indien een gebied in een gemeentelijke verordening ten onrechte&#13;
is aangewezen, omdat het bodemtype niet voor verzuring gevoelig is, is de verordening&#13;
onverbindend; intrekking / wijziging is niet nodig en zelfs niet mogelijk.&#13;
3. De aanwijzing van de Ecologische Hoofdstructuur&#13;
De Ecologische Hoofdstructuur heeft jarenlang een juridisch onbestemd leven geleid.&#13;
Aanwijzing vond globaal plaats in landelijke (ruimtelijke) plannen, zoals het Natuurbeleidsplan&#13;
en het Structuurschema groene ruimte, en de bedoeling was dat provincies&#13;
tot een nadere begrenzing zouden komen en dat gemeenten uiteindelijk beschermende&#13;
bepalingen in bestemmingsplannen zouden opnemen. Veel prioriteit heeft dit&#13;
al met al niet gekregen, mede omdat de middelen voor de aankoop van gronden veelal&#13;
onvoldoende waren. Aanvankelijk was het de bedoeling van de Wav-wetgever om aan&#13;
de aldus begrensde EHS het rechtsgevolg te verbinden dat deze gebieden zouden&#13;
worden beschermd. Eerder heb ik dit een schurkenstreek genoemd, nu de aanwijzing&#13;
van de EHS niet met waarborgen was omkleed en er vervolgens toch directe rechtsgevolgen&#13;
aan zouden worden verbonden.7 Bij nader inzien vond de regering de&#13;
rechtsonzekerheid toch ook te groot en is bij nota van wijziging de zaak aangepast.8&#13;
Het is dan ook terecht dat de Wav thans een expliciete aanwijzingsbevoegdheid bevat.&#13;
Artikel 2, tweede lid, bepaalt dat gedeputeerde staten bij besluit vaststellen welke&#13;
gebieden in hun provincie deel uitmaken van de ecologische hoofdstructuur. De tekst&#13;
en de in de kamerstukken gegeven toelichting blinken niet uit door duidelijkheid. Ten&#13;
eerste al de zinsnede in art. 2, tweede lid die aan de formulering van de aanwijzingsbevoegdheid&#13;
is gekoppeld: “voorzover dat onderscheidenlijk op zodanige wijze als&#13;
noodzakelijk is” om te kunnen vaststellen welke gebieden kwetsbaar zijn. Deze zinsnede&#13;
lijkt te suggereren dat gebieden ook zichzelf kunnen kwalificeren of aanwijzen.&#13;
In de tweede plaats bevat artikel 1 een begripsomschrijving van “ecologische hoofdstructuur”&#13;
die weer verwijst naar het Natuurbeleidsplan plus nadere begrenzing, dan&#13;
wel het structuurschema. In de derde plaats is er het vierde lid van artikel 2, dat lijkt&#13;
in te houden dat het oude EHS-systeem van “begrenzing” nog bestaat. En dan is er&#13;
het derde lid van art. 2, dat bepaalt dat indien geen aanwijzingsbesluit volgens het tweede lid is genomen, alle gebieden kwetsbaar zijn. De toelichting is, zoals gezegd&#13;
evenmin erg helder.8 Ik zet het uiterste – minst wenselijke – systeem op een rij:&#13;
– indien gedeputeerde staten EHS-gebieden aanwijzen op grond van het tweede lid,&#13;
zijn deze gebieden in ieder geval beschermd;&#13;
– gebieden zijn ook beschermd als de aanwijzing wel heeft plaatsgevonden, maar&#13;
gebieden daar ten onrechte uit zijn gelaten (de aanwijzing is daar kennelijk niet&#13;
voor nodig: “voorzover dat onderscheidenlijk op zodanige wijze als noodzakelijk&#13;
is”);&#13;
– indien GS geen aanwijzingsbesluit hebben genomen, geldt de EHS zoals die blijkt&#13;
uit de begrenzing zoals die door het provinciaal bestuur op grond van het Natuurbeleidsplan&#13;
is vastgesteld (art. 1);&#13;
– indien GS geen aanwijzingsbesluit hebben genomen en ook niet een begrenzing&#13;
hebben vastgesteld, geldt de EHS uit het Structuurschema Groene Ruimte (art. 1).&#13;
Het behoeft geen betoog, dat een dergelijke variatie de gevreesde rechtsonzekerheid&#13;
en het gebrek aan rechtsbescherming niet voorkomt. Ik zou er dan ook voor willen&#13;
pleiten om alleen de op grond van art. 2 expliciet aangewezen EHS-gebieden onder&#13;
de bescherming van de Wav te brengen. Daartoe zou de wetstekst hebben kunnen&#13;
volstaan met de bevoegdheidstoedeling: GS wijzen de ecologische hoofdstructuur&#13;
aan. Voor zover die aanwijzing in strijd zou zijn met andere plannen (streekplan,&#13;
structuurschema, natuurbeleidsplan) of beslissingen (de nadere begrenzing) kunnen&#13;
belanghebbenden dat aanvoeren in de tegen de aanwijzing openstaande beroepsprocedure.&#13;
Het kan dan gaan om twee soorten van bezwaren: tegen het aanwijzen&#13;
van gebieden of tegen juist het achterwege laten van een aanwijzing, in afwijking van&#13;
genoemde plannen / besluiten. De regering heeft trouwens niet expliciet gezegd dat er&#13;
beroep open staat tegen de aanwijzing, maar tot nu toe is er ook geen tegengestelde&#13;
mening geopperd.9&#13;
Zou dit voorstel in de (interpretatie van de) wet worden gevolgd, dan is er uiteraard&#13;
geen enkele reden meer om twee systemen te hanteren voor de EHS, dat van de&#13;
Wav en het oorspronkelijke systeem (ruimtelijke plannen / begrenzing). Wel blijft het&#13;
ook dan vreemd dat de enige ‘harde’ EHS wordt aangewezen in een wet die niet gaat&#13;
over ruimtelijke ordening, terwijl de hele EHS toch een ruimtelijk concept bij uitstek is.&#13;
4. De bescherming van andere gebieden&#13;
Een volgend probleem betreft de gebieden die op grond van andere wetgeving&#13;
beschermd moeten worden. Te denken valt aan beschermde natuurmonumenten en&#13;
aan speciale beschermingszones op basis van de Vogelrichtlijn dan wel habitats op&#13;
basis van de Habitatrichtlijn. Deze gebieden zullen veelal ook wel onder het begrip&#13;
“kwetsbaar gebied” van de Wav vallen. De vraag is evenwel of de door de Wav geboden&#13;
bescherming ook voor deze gebieden voldoende is. Die bescherming is immers&#13;
beperkt, en wel in een aantal opzichten:&#13;
– de Wav richt zich uitsluitend op de milieuvergunning; – de bescherming van de Wav strekt zich niet uit buiten de zone van 250 meter om&#13;
het kwetsbare gebied heen (art. 4 / 6 Wav);&#13;
– de Wav houdt geen rekening met eventuele bestaande schadelijke activiteiten; deze&#13;
mogen – gegeven een geldende vergunning – worden voortgezet;&#13;
– de Wav houdt geen rekening met cumulatie / achtergronddepositie.&#13;
a. Natuurmonumenten&#13;
Indien een gebied is aangewezen als beschermd natuurmonument heeft dat als rechtsgevolg&#13;
dat het verboden is om zonder vergunning van de minister van LNV handelingen&#13;
te verrichten die schadelijk zijn voor het natuurschoon of voor de natuurwetenschappelijke&#13;
betekenis van een gebied of die een beschermd natuurmonument&#13;
ontsieren. Bekend is dat de gebiedsaanwijzing ook gevolgen heeft voor handelingen&#13;
die buiten het gebied worden verricht, de zgn. externe werking. De cruciale vraag is&#13;
dus: wat is “schadelijk”? Het tweede lid van art. 12 Natuurbeschermingswet (NBwet)&#13;
zegt daar nog over dat handelingen die de in de gebiedsaanwijzing genoemde&#13;
wezenlijke kenmerken aantasten, in ieder geval schadelijk zijn. Uiteindelijk maakt de&#13;
rechter uit of iets schadelijk is of niet. Als een handeling niet schadelijk is, is geen vergunning&#13;
nodig. Als een handeling wel schadelijk is, moet een vergunning worden&#13;
aangevraagd. Het oprichten van een vergunningplichtige inrichting behoeft niet alleen&#13;
een milieuvergunning, maar kan ook een ‘schadelijke’ handeling zijn door de daaraan&#13;
verbonden depositie van ammoniak.10 Er is dan dus ook een NB-wetvergunning nodig.&#13;
In het verleden is op dit punt beleid ontwikkeld. Bleef de depositie van de inrichting&#13;
onder de 15 mol, dan werd ervan uitgegaan dat dan geen NB-wetvergunning nodig&#13;
was. Dit is de natuurlijke achtergronddepositie en sloot aan bij de Interimwet ammoniak&#13;
en veehouderij. Voor bestaande bedrijven betekende een hogere waarde dan&#13;
600 mol dat een individuele beoordeling diende plaats te vinden aan de hand van ter&#13;
plaatse aanwezige achtergronddepositie, de hoogte van de individuele depositie en de&#13;
aanwezige en te beschermen waarden in het aangewezen gebied.11 Is de depositiewaarde&#13;
van een bestaand bedrijf lager dan 600 mol, dan kan ook een NB-wetvergunning&#13;
worden verleend, als er een milieuvergunning is. Dit beleid is door de rechter&#13;
niet “onjuist of kennelijk onredelijk” bevonden.12 In Limburg tenslotte, sloot men&#13;
ook in andere zin nog aan bij het oude systeem van de Interimwet: de saldering. Uitgangspunt&#13;
was dat de depositie op een natuurmonument niet mocht toenemen&#13;
(standstill); voor een uitbreiding met meer dan 15 mol zou dus een ander bedrijf&#13;
dienen te verdwijnen. Ook dit beginsel is door de rechtspraak gesanctioneerd.13 De&#13;
rechtspraak laat op zichzelf overigens een nadere belangenafweging toe.14 Onder de Natuurbeschermingswet 1998 wordt de situatie enigszins anders: bepalend&#13;
voor de vraag of een vergunning noodzakelijk is hangt ervan af of de desbetreffende&#13;
activiteit vermeld is in het aanwijzingsbesluit (art. 16, vierde lid: beperking externe&#13;
werking). In de aanwijzing zal dan – naar valt te verwachten – een uitspraak worden&#13;
gedaan over de ammoniakdepositie die geoorloofd is. Zoals bekend is de Natuurbeschermingswet&#13;
1998 op dit punt nog niet in werking getreden. Het beleid rond de&#13;
NB-wetvergunningen was, met name voor wat betreft de grondslag voor de beoordeling&#13;
– depositie van ammoniak – en de norm van 15 mol / mogelijkheid van saldering,&#13;
gerelateerd aan de systematiek van de Interimwet ammoniak en veehouderij. Nu deze&#13;
wet per 1 januari 2002 is vervallen en is opgevolgd door de Wet ammoniak en veehouderij,&#13;
is het depositiebeleid verlaten. Of dit betekent dat ook het beleid inzake de&#13;
NB-wetvergunning verandert of zal / dient te veranderen is nog niet duidelijk. Ik ga&#13;
er vooralsnog van uit dat dat niet het geval is. Men kan er immers moeilijk omheen&#13;
dat ook ammoniakemissie buiten de zone van 250 meter schadelijk is voor het&#13;
natuurmonument. Dat betekent dan weer dat bij natuurmonumenten de depositiebenadering&#13;
nog volop zou gelden, terwijl met de Wav nu juist beoogd was over te&#13;
schakelen op de emissiebenadering. Het zou dan interessant zijn om te zien hoe dat&#13;
depositiebeleid, inclusief het salderen van ammoniakdepositie, zich zal ontwikkelen&#13;
zonder dat daar een wettelijke basis voor is. Zouden provincies daarvoor een milieuverordening&#13;
kunnen opstellen? Het zal er in ieder geval wel een keer van komen dat&#13;
er beleidsregels worden opgesteld, maar tot het zover is (en trouwens daarna ook nog&#13;
wel) is het onzeker of een salderingsregeling wel aan de daaraan door de rechter te&#13;
stellen eisen voldoet.&#13;
b. Habitatgebied&#13;
De aanwijzing van beschermingsgebieden voor de Habitatrichtlijn bevindt zich thans&#13;
in het stadium dat deze gebieden door Nederland zijn aangemeld bij de Europese&#13;
Commissie. Dit heeft nog niet geresulteerd in een definitieve aanwijzing door de&#13;
Europese Unie. Zolang dat nog niet is gebeurd gelden de rechtsgevolgen die art. 6&#13;
Habitatrichtlijn aan de aanwijzing verbindt nog niet. Wel dient de overheid zich te&#13;
onthouden van activiteiten “die het bereiken van het door de richtlijn voorgeschreven&#13;
resultaat ernstig in gevaar kunnen brengen”.15 Men mag aannemen dat er een redenering&#13;
valt te verzinnen dat bij een depositie van minder dan 15 mol, van een ernstig&#13;
gevaar geen sprake is. Voorlopig zal de aanmelding van het gebied als habitat dus&#13;
slechts beperkte consequenties hebben. Zodra de communautaire lijst wordt vastgesteld,&#13;
treden wel de rechtsgevolgen van art. 6 Habitatrichtlijn volledig in werking&#13;
(zie hierna). c. Vogelrichtlijngebied&#13;
De aanwijzing van een gebied als Vogelrichtlijngebied (speciale beschermingszone)&#13;
betekent dat artikel 6 van de Habitatrichtlijn van toepassing is. Over de vraag of een&#13;
bepaalde activiteit toegelaten kan worden is met name de laatste tijd veel literatuur en&#13;
ook rechtspraak voorhanden. Over de toepassing van art. 6 heeft de EU een ‘handboek’&#13;
laten verschijnen.16 De Nederlandse uitwerking, in de vorm van een wetsvoorstel&#13;
tot wijziging van de Natuurbeschermingswet, ligt nog bij de Tweede Kamer.17 Ik&#13;
geef een summiere puntsgewijze opsomming van procedurele en materiële normen&#13;
die de toepassing van art. 6 HR met zich meebrengt:&#13;
– Nagaan of het een project is dat …&#13;
Is de vestiging of uitbreiding van een veehouderij aan te merken als een “project”?&#13;
– … ‘significante gevolgen’ heeft …&#13;
“Significant” dient een objectieve invulling te krijgen; rekening houden met de&#13;
specifieke bijzonderheden en milieukenmerken van het gebied, de reden waarom&#13;
het is aangewezen: de instandhoudingsdoelstellingen. Of hierbij ook de grens van&#13;
15 mol geldt is nog niet uitgemaakt. Wel stelt de EU dat ‘een zekere mate van&#13;
verstoring aanvaardbaar wordt geacht”. Er moet ergens een ondergrens zijn. Wel&#13;
zal ook bij 15 mol een nadere onderbouwing van de significantie nodig zijn. Interessant&#13;
is wel de vraag: wordt rekening gehouden met de aanwezige achtergronddepositie?&#13;
Men kan – bij een hoge achtergronddepositie – twee redeneringen volgen:&#13;
a) de bijdrage van het nieuwe project is in verhouding met de al aanwezige belasting&#13;
te gering om significant te zijn, of b) elke extra bijdrage aan de belasting is&#13;
significant en (dus) te vermijden.18&#13;
– … alleen of in samenhang met andere projecten (cumulatie)&#13;
Hieronder vallen reeds gerealiseerde plannen, goedgekeurde (nog niet uitgevoerde)&#13;
plannen en werkelijk voorgestelde plannen / projecten. Of de reeds bestaande achtergronddepositie&#13;
een rol speelt is nog niet uitgemaakt. Zoals boven is aangegeven&#13;
speelde deze achtergronddepositie bij de milieuvergunning en (het beleid inzake)&#13;
de NB-wetvergunning geen rol. Laat deze formulering ruimte voor saldering?&#13;
– Zo ja: passende beoordeling maken&#13;
Dit is niet hetzelfde als een m.e.r.-rapport. Het betreft de consequenties van het&#13;
project voor het gebied in het licht van de instandhoudingsdoelstellingen van dat&#13;
gebied. Ook alternatieven en verzachtende maatregelen kunnen worden meegenomen.&#13;
Gecombineerde effecten moeten worden beschreven.&#13;
– Voorzorgbeginsel: als men de effecten niet weet, dan geen project – Indien negatief effect:zijn er alternatieven?&#13;
Zo ja, dan geen project. Indien al onmiddellijk blijkt dat er, gelet op de instandhoudingsdoelstellingen,&#13;
betere alternatieven zijn, dan zou het aanbeveling kunnen&#13;
verdienen om daarmee in een eerder stadium aan de slag te gaan. Zijn er geen alternatieven,&#13;
dan:&#13;
– Zijn er dwingende redenen van groot openbaar belang?&#13;
Bij oprichting of uitbreiding van een veehouderij gaat het om bedrijfsbelangen. Is&#13;
dat uitsluitend het geval (is er geen openbaar belang) dan geen project. Is er wel&#13;
een openbaar belang te formuleren (bijvoorbeeld: gezondheid, openbare orde,&#13;
milieu, sociale of economische belangen) dan moet het ook nog ‘dwingend’ zijn.&#13;
Dat geldt in elk geval alleen voor op lange termijn persistente openbare belangen.&#13;
De redenering is belangrijk.&#13;
– Project kan doorgaan, met compensatie.&#13;
Onderscheid maken tussen verzachtende maatregelen en echte compensatie.&#13;
Compensatie is laatste redmiddel. Doel compensatie: neutraliseren van negatieve&#13;
effecten. Niet meetellen maatregelen die toch al ‘normaal’ zijn. Natura 2000 moet&#13;
in stand blijven. Men dient goed te beseffen dat compensatie niet zonder meer een&#13;
legitimatie is om een project door te voeren; compensatie komt pas helemaal&#13;
achteraan.&#13;
Dit hele proces dient uiterst zorgvuldig te gebeuren. In de tot nu toe bekende rechtspraak&#13;
was het struikelblok eigenlijk steeds: niet voldoende onderzoek gedaan, geen&#13;
zorgvuldige procedures gevolgd. Veel hangt dus van de onderbouwing / motivering&#13;
af. Zie voor een nadere invulling van begrippen ook: ABRvS 27 maart 2002, M&amp;R&#13;
2002, nr. 87 waarin de Afdeling een aantal prejudiciële vragen voorlegt aan het EUHof,&#13;
alsmede de bijbehorende noot van Verschuuren.&#13;
5. Conclusie&#13;
De gebiedsbescherming in het nieuwe ammoniakbeleid is niet zo eenvoudig als wij op&#13;
het eerste gezicht dachten en de wetgever voor ogen moet hebben gestaan. De&#13;
complexe invulling van het begrip “voor verzuring gevoelige gebieden” en de bijbehorende&#13;
jurisprudentie blijven van belang. Rechtspraak zal zich ook nog verder&#13;
kunnen ontwikkelen. Probleem is dat een gebiedsaanwijzing op een kaart nooit&#13;
rechtskracht kan hebben. Een tweede probleem is de interpretatie van de aanwijzing&#13;
van de Ecologische Hoofdstructuur. Mijns inziens zou de wetgever daar snel duidelijkheid&#13;
over moeten verschaffen. In de derde plaats blijkt dat het ‘eenvoudige en&#13;
robuuste’ gebiedsbeschermingsbeleid van de Wet ammoniak en veehouderij niet&#13;
zonder meer van toepassing is op gebieden die niet alleen “kwetsbaar” zijn in de zin&#13;
van de Wav, maar die ook op basis van andere regelingen – Natuurbeschermingswet,&#13;
Vogel- en Habitatrichtlijn – moeten worden beschermd. Deze regelingen laten nu&#13;
eenmaal geen eenvoudige en robuuste benadering toe. En over een toekomst waarbij&#13;
Nederland wellicht verplicht wordt om gebiedsgewijze ammoniakplafonds te implementeren,&#13;
spreken we dan nog maar helemaal niet.</content><legacyfootnotes>1. Ontwerp-besluit ammoniakemissie huisvesting veehouderij, Stcrt. 2001, 99.&#13;
2. Stb. 2002, 93.&#13;
3. Zo is in Noord-Brabant in opdracht van de provincie door Arcadis een concept-kaart opgesteld. Dit&#13;
artikel is voor een belangrijk deel gebaseerd op de ten behoeve van deze kaart door de auteur aangeleverde&#13;
juridische beschouwing.&#13;
4. Zie ook Kamerstukken II, 2001-2002, 27 836, nr. 6, blz. 5, waarin de regering het opstellen van deze&#13;
kaarten toch aanmoedigt.&#13;
5. Veel rechtspraak is te vinden in de losbladige uitgave Regelgeving ammoniak en stank agrarische&#13;
bedrijven, van Vermande.&#13;
6. D.W. Bruil, ‘Reconstructiewet concentratiegebieden: enkele losse eindjes’, Agrarisch recht 2001, blz. 214.&#13;
7. Kamerstukken II, 2001-2002, 27 836, nr. 6.&#13;
8. Kamerstukken II, 2001-2002, 27 836, nr. 5, blz. 11 e.v. alsmede nr. 6, blz. 5.&#13;
9. Zie R.A.M. Kavsek, ‘Ammoniak: stand van zaken’, in: S. Bezemer (red), Kroniek agrarisch recht 2001,&#13;
Den Haag 2002, blz. 175.&#13;
10. In ABRvS 29 juli 2000, JM 2000, blz. 800; Agrarisch recht 2000/5044 wordt er zonder meer van uitgegaan&#13;
dat de depositie van ammoniak de wezenlijke kenmerken van de Groote Peel in ernstige mate&#13;
kan aantasten.&#13;
11. Zie: ABRvS 18 december 2000, M&amp;R 2001, nr. 117 (Deurnese Peel), waarbij een ammoniakdepositie van&#13;
3289 mol te hoog werd gevonden.&#13;
12. Zie eveneens ABRvS 18 december 2000, M&amp;R 2001, nr. 117 (Deurnese Peel).&#13;
13. Zie: ABRvS 14 november 2001, nr. EO2.98.0116, almede de uitspraak Deurnese Peel.&#13;
14. Vgl. ABRvS 3 oktober 2001, LJN AD4589.&#13;
15. Zie ABRvS 11 juni 2001, M&amp;R 2001, nr. 169k; in deze casus (Lichtenvoorde) ging het om een vleesvarkensstal.&#13;
Daarbij kwam niet vast te staan dat inderdaad sprake was van een ‘ernstige’ inbreuk, wel&#13;
had de gemeente moeten onderzoeken of daarvan sprake was. Nu dat was nagelaten werd het besluit&#13;
vernietigd.&#13;
16. ISBN 92-828-9051-1; http://europa.eu.int.&#13;
17. Kamerstukken II, 28 171.&#13;
18. Er zijn enkele min of meer inhoudelijke rechterlijke uitspraken. In Pres. Rb. Zwolle 28 juli 2000,&#13;
nrs. AWB 00/7006/7007 (Kamperveen) werd geoordeeld (ter gelegenheid van een voorlopige voorziening&#13;
inzake een bouwvergunning) dat niet aannemelijk is geworden dat de bouw van een vleesvarkensstal&#13;
van beperkte omvang (in de uitspraak staan geen aantallen dieren) op 1200 meter, waarvoor bovendien&#13;
een milieuvergunning is verleend, significante gevolgen heeft voor de beschermingszone. Ook in&#13;
ABRvS 24 juli 2002, zaaknr. 200000110/1, kwam de rechter tot het oordeel dat “niet aannemelijk is&#13;
geworden dat de vergunde activiteiten significante gevolgen hebben voor de ornithologische waarden in&#13;
het krachtens de Vogelrichtlijn als speciale beschermingszone aangewezen gebied Oosterschelde”.&#13;
</legacyfootnotes><footnotes><footnote/></footnotes><auteurs>prof. mr. D.W. Bruil</auteurs><published>2002-11-01 00:00:00</published><modified>2000-08-29 00:00:00</modified><editiondate>2002-11-01</editiondate><htmlpath>https://denhollander.info/artikel/5600</htmlpath></article>
</articles></edition>