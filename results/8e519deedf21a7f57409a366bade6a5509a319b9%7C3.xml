<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1999</searchword><id>5691</id><udhid>UDH:TvAR/5691</udhid><titel>Voor wat hoort wat</titel><searchwords><searchword>TvAR 2/1999</searchword><searchword>UDH:TvAR/5691</searchword></searchwords><attachments><attachment><name>1999_nr 2_Artikel_Mertens.pdf</name><extention>pdf</extention><url>https://denhollander.info/download/5623/ci</url></attachment></attachments><inleiding>Op 23 december 1998 deed de Rechtbank Den Haag uitspraak in de verkorte procedure&#13;
die de Vereniging Nederlandse Vakbond Varkenshouders (NVV) en zeven&#13;
varkenshouders in juni 1998 hebben aangespannen tegen de Staat der Nederlanden in&#13;
verband met de invoering van de Wet herstructurering varkenshouderij (zie verderop&#13;
in dit nummer, rubriek Rechtspraak, p. 95 e.v.). De Rechtbank oordeelde nu al dat de&#13;
wet betreffende het systeem van varkensrechten buiten toepassing zal dienen te blijven&#13;
totdat in een adequate schadevergoedingsregeling voor de eigenaren van mestproductierechten&#13;
zal zijn voorzien. De uitspraak van de Rechtbank is een tussenvonnis;&#13;
een definitieve einduitspraak is in de loop van 1999 te verwachten. Deze einduitspraak&#13;
zal vermoedelijk samenvallen met het vonnis in de procedure die LTO-Nederland&#13;
over dezelfde zaak voor dezelfde Rechtbank voert.&#13;
Hoe zat het ook al weer met de wetgeving terzake? In 1985 werd de Interimwet&#13;
beperking varkens- en pluimveehouderij ingevoerd, inhoudend een bevriezing in&#13;
concentratiegebieden met veel mestproductie van de varkens- en pluimveehouderij,&#13;
met overgangsrecht waarvan – het zij toegegeven – ruimschoots gebruik is gemaakt.&#13;
Begin 1987 werd de Meststoffenwet ingevoerd en ontstonden er grondgebonden en&#13;
niet-grondgebonden mestproductierechten voor varkens/pluimvee en rundvee/kalkoenen.&#13;
Het ging hier om een bevriezing van deze diersoorten wat betreft het nietgrondgebonden&#13;
deel. Begin 1994 werd de Wet Verplaatsing Mestproduktie ingevoerd,&#13;
waardoor de niet-grondgebonden mestproductierechten verplaatsbaar binnen of uit&#13;
de concentratiegebieden – en dus verhandelbaar – werden. Voor die rechten werd&#13;
betaald en dus waren dat vermogensrechten.&#13;
Op 10 juli 1997 werd de Wet herstructurering varkenshouderij aangekondigd en&#13;
het op die dag feitelijk gehouden aantal varkens, behoudens overgangsrecht, geheel&#13;
bevroren; deze wet geldt sinds 1 september 1998. De minister van LNV gaf als reden&#13;
voor die wet aan: het versterken van de marktpositie van de varkenssector door het&#13;
vergroten van de markt- en concurrentiekracht, het bevorderen van diergezondheid&#13;
en welzijn, en het beter gebruik van milieu en ruimte. Later werd ook het argument&#13;
van het voldoen aan de EG-Nitraatrichtlijn erbij gevoegd.&#13;
De wet houdt in dat alle mestproductierechten voor varkens (dus ook grondgebonden)&#13;
vervallen, waarvoor in de plaats komen: varkens- en fokzeugrechten, welke in 1998 met 10% en in 2000 nog eens met 15% gekort worden, de latente ruimte vervalt&#13;
en er is een hardheidsregeling. Resultaat is dus een maximalisering van varkens op&#13;
10 juli 1997 vervolgens en een korting op de varkensstapel van 25% zonder enige vergoeding&#13;
aan de varkenshouders deswege. Het gaat nu niet meer om een bevriezing&#13;
met overgangsrecht zoals de paar keer daarvoor, maar het gaat om het verlies van vermogensrechten,&#13;
namelijk om de vroegere niet-grondgebonden mestproductierechten&#13;
varkens/kippen, terwijl daarvoor minder varkens- en/of fokzeugrechten worden&#13;
teruggegeven; een rechtstreekse productiebeperking dus.&#13;
Dit lijkt onrechtmatig en varkenshouders, juristen en kamerleden liepen daartegen&#13;
te hoop, doch zonder resultaat (zie onder andere NJB 1998, p. 256 e.v. en de preadviezen&#13;
voor de jaarvergadering van de Vereniging voor Agrarisch Recht, Agr.r. 1998, p.&#13;
191 e.v.). Er werd gerefereerd aan de Grondwet, de Onteigeningswet en de bescherming&#13;
van de fundamentele rechten in de communautaire rechtsorde. De minister van&#13;
LNV verkondigde tijdens de behandeling in de Staten-Generaal van het wetsontwerp&#13;
dat de Staat geen vermogensrechten afnam, maar dat de wet slechts – in het algemeen&#13;
belang – een regulering van het gebruik van eigendom door varkenshouders gaf. Of&#13;
anders gezegd: een beperking van een economisch activiteit oplegde waarvoor geen&#13;
compensatie gegeven zou hoeven te worden. Merkwaardig is dat de wet wel voorziet&#13;
in een vergoeding wegens opkoop van varkensrechten door de minister van LNV en&#13;
in een tegemoetkoming door hem bij afroming bij overgang van varkensrechten.&#13;
Hieruit blijkt immers al dat de minister van LNV varkensrechten vermogensrechten&#13;
acht. Dat was overigens al eerder door zijn collega van Financiën opgemerkt, toen&#13;
deze fiscale afschrijving op de aankoop van mestproductierechten door boeren toestond.&#13;
Men hoeft geen gezond boerenverstand te hebben om op zijn klompen aan te voelen&#13;
dat het afnemen door de Staat van vermogensrechten ten openbare nutte in geld&#13;
gecompenseerd moet worden. Deze mening is in ons rechtsbewustzijn geworteld. De&#13;
rechter heeft de mening van de wetgever niet gevolgd en hij heeft, zonder voorbehoud,&#13;
geoordeeld dat een adequate schadevergoeding wegens het verlies van varkensrechten&#13;
vereist is. Daarvan is inmiddels door de Staat hoger beroep ingesteld. Gelukkig&#13;
hebben we in ons land een onafhankelijke rechter die werkelijk aan partijen – ook&#13;
als een ervan de Staat is – recht doet.&#13;
Er zal tussen partijen nog wel tot in Straatsburg doorgeprocedeerd worden, maar&#13;
dit varkentje lijkt toch al voor een groot stuk gewassen.</inleiding><content/><legacyfootnotes/><footnotes><footnote/></footnotes><auteurs>mr. L.P.J. Mertens</auteurs><published>1999-02-01 00:00:00</published><modified>1998-09-11 00:00:00</modified><editiondate>1999-02-01</editiondate><htmlpath>https://denhollander.info/artikel/5691</htmlpath></article>
</articles></edition>