<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2001</searchword><id>5630</id><udhid>UDH:TvAR/5630</udhid><titel>Drie aspecten van het landbouwersvoorrecht</titel><searchwords><searchword>TvAR 9/2001</searchword><searchword>UDH:TvAR/5630</searchword></searchwords><attachments><attachment><name>2001_nr 9_Artikel_Kooij.pdf</name><extention>pdf</extention><url>https://denhollander.info/download/5562/ci</url></attachment></attachments><inleiding>1. Inleiding&#13;
Zolang er nationale en internationale regelingen met betrekking tot het kwekersrecht&#13;
bestaan, is daarin ook steeds plaats ingeruimd voor een bepaling die een belangrijke&#13;
uitzondering op het uitsluitend recht van de kwekersrechthouder inhield. Deze uitzondering&#13;
kwam (en komt) hierop neer, dat het een teler1 vrijstaat geoogst materiaal&#13;
van een beschermd ras in eigen bedrijf te gebruiken voor vermeerderingsdoeleinden.&#13;
De regeling gaat er (meestal impliciet) van uit dat de teler het teeltmateriaal,2 dat hij&#13;
ten behoeve van de oogst heeft geplant of gezaaid, op rechtmatige wijze, dus (rechtstreeks&#13;
of indirect) van de houder van het kwekersrecht heeft verkregen. Vanwege de&#13;
bijzondere betekenis die de regeling van oudsher voor de landbouwsector heeft&#13;
gehad, wordt in dit verband doorgaans over het landbouwersvoorrecht of het&#13;
‘farmer’s privilege’ gesproken.&#13;
In dit opstel besteed ik, na een korte historische terugblik inclusief vermelding van de&#13;
bestaande regelgeving, aandacht aan een drietal onderwerpen. In de eerste plaats sta ik&#13;
stil bij de gewassen waarvoor het landbouwersvoorrecht geldt, en in het bijzonder bij&#13;
de verschillen die op dit punt van land tot land bestaan. Vervolgens komt de vraag aan&#13;
de orde, onder welke voorwaarden van het voorrecht gebruik gemaakt kan worden.&#13;
Tenslotte worden enkele implicaties van de EG-richtlijn biotechnologie voor het&#13;
onderhavige onderwerp besproken.</inleiding><content>2. Enkele historische notities; geldende regelgeving&#13;
Gedurende de eerste jaren van de (zeer lange) parlementaire behandeling van de Ontwerp-&#13;
Zaaizaad- en Plantgoedwet (ZPW) kende dit Ontwerp nog geen bepaling&#13;
betreffende het landbouwersvoorrecht. Iedere vorm van bedrijfsmatig voortbrengen&#13;
van teeltmateriaal zou dientengevolge in beginsel voorbehouden zijn aan de houder&#13;
van het kwekersrecht. Ten aanzien van een aantal landbouwgewassen was echter&#13;
voorzien in een algemene licentie van rechtswege, die kort gezegd inhield dat het&#13;
voortbrengen van teeltmateriaal door derden vanaf de datum van dagtekening van het&#13;
kwekersrecht was toegestaan, en voor zover het andere handelingen betrof (zoals het verkopen) na afloop van een periode van vijf jaar na die datum. Deze licentie van&#13;
rechtswege, die kennelijk mede door landbouwpolitieke overwegingen was ingegeven,&#13;
alsook een aantal andere voorgestelde licentiebepalingen moesten tegen het&#13;
einde van de parlementaire behandeling echter het veld ruimen; de komst van het&#13;
UPOV-verdrag van 1961 dwong de wetgever hiertoe, omdat dit verdrag niet in dergelijke&#13;
licenties voorzag en de tekst van de ZPW daarmee dus op gespannen voet kwam&#13;
te staan.&#13;
Anderzijds bood het verdrag in art. 5, eerste lid, de (rechtmatige) verkrijger van&#13;
teeltmateriaal van een beschermd ras een uitweg die leek op hetgeen voorheen in ons&#13;
land de licentie van rechtswege mogelijk had willen maken. Samengevat hield het&#13;
volgens die bepaling aan de kweker verleende recht in, dat het voortbrengen en het&#13;
verhandelen van teeltmateriaal voor handelsdoeleinden aan zijn voorafgaande toestemming&#13;
waren onderworpen. A contrario kon hieruit worden afgeleid dat het&#13;
bedrijfsmatig, dus in eigen bedrijf voortbrengen van teeltmateriaal, waarna dit teeltmateriaal&#13;
niet als zodanig werd verhandeld (maar werd gebruikt voor een volgende&#13;
oogst, de zgn. nabouw), niet onder het uitsluitend recht van de kwekersrechthouder&#13;
viel en dus was toegestaan. De bewuste zinsnede werd vervolgens in art. 40, eerste lid,&#13;
eerste zin, van onze wet overgenomen; ook de uitzondering op deze uitzondering (te&#13;
weten dat het voorrecht weer níet zou gelden met betrekking tot siergewassen3) werd&#13;
in navolging van het verdrag in dat artikel vermeld (art. 40, eerste lid, tweede zin).&#13;
Het farmer’s privilege was daarmee een feit. De term is overigens niet als zodanig&#13;
in wet of verdrag terug te vinden, maar werd in deze context reeds lang geleden in&#13;
met name de VS gebruikt.&#13;
In de jaren die volgden werden ten aanzien van het gebruik dat van het voorrecht&#13;
werd gemaakt zo nu en dan misstanden gesignaleerd. Conservenfabrikanten, bijvoorbeeld,&#13;
maakten dankbaar gebruik van de mogelijkheid op grote schaal (al dan niet&#13;
feitelijk ‘in eigen bedrijf’) teeltmateriaal van fruitrassen voort te (doen) brengen, om&#13;
vervolgens de oogst industrieel te verwerken c.q. in te blikken, waartegenover voor&#13;
de houder van het kwekersrecht alleen maar de inkomsten stonden, verworven bij de&#13;
eerste verkoop van het bewuste teeltmateriaal. In het kader van de herziening van het&#13;
verdrag in 1978 is hiertegen wel geageerd, maar (nog) niet met succes; het farmer’s&#13;
privilege bleef ongewijzigd voortbestaan.4&#13;
Pas bij de daaropvolgende herzieningsconferentie in 1991 kwam het onderwerp&#13;
wederom uitvoerig ter sprake. Uit de discussie, zoals terug te lezen in de Records van&#13;
die conferentie,5 komt, kort samengevat, het volgende beeld naar voren:&#13;
– er was de deelnemers (de individuele (aspirant-)lidstaten) en ook de UPOV-organisatie&#13;
als zodanig veel aan gelegen om tot compromissen te komen teneinde&#13;
zoveel mogelijk landen tot toetreding te bewegen; – de uiteenlopende politieke en economische omstandigheden hadden ertoe geleid&#13;
dat de op nationaal niveau tussen kwekers en telers resp. hun organisaties en/of&#13;
met de overheid gemaakte afspraken op dit terrein vaak per land verschilden;&#13;
– er vielen mede als gevolg hiervan nogal wat verschillen tussen de diverse landen te&#13;
constateren wat betreft het (recht op) eigen gebruik van zaaizaad en pootgoed.&#13;
Vooral op aandringen van de Nederlandse delegatie kwam uiteindelijk een zekere&#13;
inperking van het landbouwersvoorrecht tot stand (zie aanstonds). Om aan te geven&#13;
hoe gevoelig de materie kennelijk lag voor veel landen: het Nederlandse voorstel om&#13;
in het verdrag het recht op vergoeding voor de kweker (bij gebruikmaking door telers&#13;
van het farmer’s privilege) op te nemen, bleek niet haalbaar. In art. 14, lid 1 UPOV&#13;
1991 (met betrekking tot de beschermingsomvang) komen de eerder genoemde woorden&#13;
“voor handelsdoeleinden” niet meer voor. Teneinde het farmer’s privilege toch te&#13;
laten voortbestaan, althans de lidstaten daartoe de gelegenheid te bieden, is in het&#13;
nieuwe verdrag een aparte bepaling hierover opgenomen.6 In art. 15, lid 2 wordt daarom&#13;
thans – facultatief – het volgende bepaald:&#13;
Onverminderd artikel 14 kan elke Verdragsluitende Partij, binnen redelijke grenzen en met&#13;
inachtneming van de legitieme belangen van de kweker, het kwekersrecht beperken met&#13;
betrekking tot ieder ras, teneinde telers in staat te stellen, voor vermeerderingsdoeleinden&#13;
binnen hun eigen bedrijf, het produkt van de oogst te gebruiken dat zij hebben verkregen&#13;
door het beschermde ras of een ras dat valt onder artikel 14, vijfde lid, letter a, onder i of ii&#13;
[het zgn. afgeleide resp. niet duidelijk onderscheidbare ras] binnen hun eigen bedrijf te&#13;
planten.&#13;
De zojuist bedoelde inperking had de vorm van een ‘Recommendation’ die als volgt&#13;
luidde:&#13;
The Diplomatic Conference recommends that the provisions laid down in Article 15(2) (...)&#13;
should not be read so as to be intended to open the possibility of extending the practice&#13;
commonly called ‘farmer’s privilege’ to sectors of agricultural or horticultural production in&#13;
which such a privilege is not a common practice on the territory of the Contracting Party&#13;
concerned.7&#13;
Men beval met andere woorden elke (aspirant-)lidstaat aan, om het voorrecht niet op&#13;
nog meer gewassen van toepassing te verklaren dan voorheen8 in dat land al het geval&#13;
was geweest.&#13;
In ons land leidde een en ander tot een gewijzigde wetstekst. Met ingang van&#13;
24 april 19989 bevat de ZPW een geheel nieuw art. 41a. Het luidt als volgt: 1. Bij algemene maatregel van bestuur kan worden bepaald dat ten aanzien van een ras,&#13;
behorende tot bij die algemene maatregel van bestuur aan te wijzen gewassen, het in artikel&#13;
40 bedoelde uitsluitend recht niet van toepassing is op het gebruik voor vermeerderingsdoeleinden&#13;
binnen het eigen bedrijf van een teler van door die teler geoogst materiaal&#13;
van dat ras of een ras als bedoeld in artikel 41, eerste lid, onderdeel a of b [resp.&#13;
betreffende afgeleide en niet duidelijk onderscheidbare rassen].&#13;
2. Aan het gebruik van geoogst materiaal voor vermeerderingsdoeleinden binnen het eigen&#13;
bedrijf, kunnen bij of krachtens de in het eerste lid bedoelde algemene maatregel van&#13;
bestuur beperkingen of voorwaarden worden gesteld, welke onder meer betrekking kunnen&#13;
hebben op de maximale hoeveelheid te vermeerderen geoogst materiaal en aan de&#13;
houder van een kwekersrecht toekomende vergoedingen.&#13;
De AMvB waarnaar wordt verwezen, is geworden het Besluit gebruik eigen zaaizaad&#13;
en pootgoed van landbouwgewassen;10 het komt hierna, in par. 4, nader ter sprake.&#13;
In de periode waarin de voorbereidingen voor de UPOV-conferentie in volle gang&#13;
waren, verscheen ook het eerste voorstel voor een EG-verordening op het terrein van&#13;
het kwekersrecht.11 In de uiteindelijk op 27 juli 1994 vastgestelde tekst,12 die zoals te&#13;
verwachten viel op veel punten met de tekst van het nieuwe UPOV-verdrag overeenstemt,&#13;
is eveneens aandacht besteed aan het landbouwersvoorrecht. Art. 14 geeft een&#13;
uitvoerige regeling, die nog verder is uitgewerkt in een afzonderlijke uitvoeringsverordening.&#13;
13 Het uitgangspunt is in art. 14, eerste lid, geformuleerd:&#13;
Onverminderd artikel 13, lid 2 [over de beschermingsomvang], worden landbouwers met&#13;
het oog op de bescherming van de landbouwproduktie gemachtigd om voor vermeerderingsdoeleinden&#13;
in het veld, op hun eigen bedrijf het produkt te gebruiken van de oogst die zij&#13;
hebben verkregen door aanplanting op hun eigen bedrijf van teeltmateriaal van een ras,&#13;
hybriden of kunstmatig verkregen rassen uitgezonderd, dat onder een communautair kwekersrecht&#13;
valt.&#13;
De regeling heeft dus, anders dan die in art. 15, tweede lid, UPOV 1991, een dwingend&#13;
karakter, en is, óók anders dan uit de tekst van dat artikel blijkt, geheel en al op&#13;
de landbouw gericht; zie verder hierna, par. 3 en 4.&#13;
3. Voor welke gewassen geldt het landbouwersvoorrecht?&#13;
In de vorige paragraaf werd reeds opgemerkt, dat de reikwijdte van het landbouwersvoorrecht,&#13;
wat betreft het aantal gewassen waarop het van toepassing is, nogal verschilt&#13;
van land tot land. Voor een belangrijk deel zal dit te verklaren zijn, doordat het ene land een ander klimaat en/of een andere bodemgesteldheid heeft dan het andere&#13;
land. Dergelijke omstandigheden zullen veelal (mede) bepalend zijn voor de gewassen&#13;
die men er teelt, en indien een bepaald gewas letterlijk niet in goede aarde valt, zal er&#13;
ook geen of althans veel minder behoefte aan een landbouwersvoorrecht zijn dan in&#13;
gebieden waar dit gewas wél gedijt.14 Ook andere, bijvoorbeeld sociaal-economische,&#13;
omstandigheden kunnen een rol spelen. In een ontwikkelingsland zal bij boeren naar&#13;
verhouding meer behoefte bestaan aan mogelijkheden om een deel van de oogst af te&#13;
zonderen en voor een volgende oogst te benutten (in plaats van elk jaar een hele&#13;
nieuwe voorraad teeltmateriaal te moeten aanschaffen) dan in een ontwikkeld land.15&#13;
Wat dit laatste punt aangaat, was toetreding van met name ontwikkelingslanden tot&#13;
het UPOV-verdrag van 1978 ‘gunstiger’ dan toetreding tot het UPOV-verdrag van&#13;
1991, nu op basis van de eerstgenoemde regeling, zoals we zagen, een beroep op het&#13;
farmer’s privilege in veel meer gevallen toelaatbaar is. Ingevolge art. 37, derde lid,&#13;
UPOV 1991 is het echter niet meer mogelijk tot UPOV 1978 toe te treden; dit zou in&#13;
het bijzonder voor ontwikkelingslanden een aansporing kunnen zijn om met betrekking&#13;
tot de bescherming van plantenrassen (én de uitzonderingen daarop) een&#13;
sui generis-regeling te maken als bedoeld in art. 27, lid 3, onder b van het TRIPS-verdrag.&#13;
16&#13;
Ook dichter bij huis, binnen de Europese Unie, bestaan er op dit punt opvallende&#13;
verschillen, die – in ieder geval voor een deel – verklaard kunnen worden uit de toetreding&#13;
van een lidstaat tot een eerdere of latere versie van het UPOV-verdrag. Van de&#13;
vijftien lidstaten zijn er momenteel zes tot UPOV 1991 toegetreden (Denemarken,&#13;
Duitsland, Finland, Nederland, Verenigd Koninkrijk en Zweden), geldt voor vijf&#13;
landen de tekst van het verdrag uit 1978 (Frankrijk, Ierland, Italië, Oostenrijk en&#13;
Portugal), zijn twee landen gebonden aan de oorspronkelijke tekst uit 1961 (België en&#13;
Spanje), en zijn de overige twee (Griekenland en Luxemburg) nog in het geheel niet&#13;
bij het verdrag aangesloten.17&#13;
Dwars door dit onderscheid heen loopt ook nog een ander; in acht EG-lidstaten is&#13;
het kwekersrecht opengesteld voor rassen van alle gewassen behorend tot het plantenrijk.&#13;
18 In de overige lidstaten is het kwekersrecht op (veel) minder plantengeslachten&#13;
van toepassing; het moge duidelijk zijn dat deze omstandigheid ook gevolgen&#13;
heeft voor (de behoefte aan) het landbouwersvoorrecht als uitzondering op de&#13;
bescherming. Refereerde ik zojuist uitsluitend aan het UPOV-verdrag en de daarop afgestemde&#13;
nationale regelingen, aandacht verdient in dit verband ook het communautaire&#13;
systeem. In art. 14, tweede lid, van de hiervoor genoemde verordening is een limitatieve&#13;
opsomming opgenomen van de (landbouw)gewassen waarvoor het voorrecht&#13;
geldt. Het betreft achtereenvolgens: de voedergewassen kekers, gele lupinen, luzerne,&#13;
velderwten, Alexandrijnse klaver, Perzische klaver, veldbonen, voederwikke en, alleen&#13;
voor Portugal, Italiaans raaigras; de granen haver, gerst, rijst, kanariegras, rogge, triticale,&#13;
tarwe, durumtarwe en spelt; aardappelen; en tot slot de olie- en vezelhoudende&#13;
gewassen koolzaad, raapzaad en lijnzaad (met uitzondering van vlas).&#13;
Het EG-kwekersrecht is niet in de plaats van het nationale kwekersrecht gekomen;&#13;
beide stelsels bestaan naast elkaar, met dien verstande dat indien aan de houder vóór&#13;
de verlening van het communautaire kwekersrecht een ander recht (zoals een nationaal&#13;
kwekersrecht) voor hetzelfde ras is verleend, hij de aan deze nationale bescherming&#13;
verbonden rechten voor het ras tijdens de geldigheidsduur van het communautaire&#13;
kwekersrecht niet kan doen gelden (art. 92, tweede lid, Vo.). Overigens is blijkens&#13;
art. 5, eerste lid, Vo. ook het EG-kwekersrecht voor alle botanische geslachten&#13;
en soorten opengesteld.&#13;
Een en ander heeft ertoe geleid dat thans een situatie is ontstaan waarin er niet&#13;
alleen, zoals gezegd, op het punt van de reikwijdte van het farmer’s privilege verschillen&#13;
tussen de lidstaten onderling bestaan, maar ook verschillen tussen het nationale en&#13;
het communautaire recht. Zo heeft ons land er in het eerder genoemde Besluit&#13;
gebruik eigen zaaizaad- en pootgoed van landbouwgewassen voor gekozen het voorrecht&#13;
binnen vrij enge grenzen terug te dringen (hetgeen misschien ook niet verrassend&#13;
is gezien de opstelling van de Nederlandse delegatie tijdens de UPOV-conferentie&#13;
in 1991); art. 1, onder a en art. 2 van het Besluit beperken de toepasselijkheid ervan&#13;
tot zomer- en wintertarwe, zomer- en wintergerst, rogge, haver, triticale en aardappelen.&#13;
Tijdens de parlementaire behandeling van de Uitvoeringswet UPOV 1991 lichtten&#13;
de bewindslieden een en ander als volgt toe:&#13;
“Het gebruik van eigen zaaizaad en pootgoed betreft vrijwel uitsluitend het gewas aardappel&#13;
en de graangewassen. Daarnaast vindt het – in zeer beperkte mate – plaats bij het gewas vlas&#13;
en de voedergewassen. Bij de overige gewassen is deze zogenaamde “nabouw” in Nederland&#13;
niet interessant en komt het daarom ook niet voor; de telers kopen hiervoor dus zaaizaad in.&#13;
Gelet op deze bestaande situatie zal het farmer’s privilege tot de graangewassen en het gewas&#13;
aardappel worden beperkt.”19&#13;
In Duitsland daarentegen geldt het farmer’s privilege voor bijna alle gewassen, genoemd&#13;
in art. 14, tweede lid, Vo.20 In het Verenigd Koninkrijk heeft men zelfs ervoor gekozen&#13;
de hele ‘Europese’ lijst over te nemen.21 Finland, om nog een ander voorbeeld te noemen, neemt op dit punt een tussenpositie in; het farmer’s privilege geldt daar voor&#13;
een twaalftal gewassen.22&#13;
De bovengenoemde verschillen zijn ongetwijfeld stuk voor stuk, bekeken vanuit de&#13;
in een bepaald land bestaande situatie, te verklaren. Dat neemt echter mijns inziens&#13;
niet weg dat aan een dergelijke stand van zaken ook nadelen verbonden kunnen zijn.&#13;
In de eerste plaats vloeien uit de nationale verschillen op het onderhavige terrein&#13;
evenzoveel concurrentieverschillen voort; in het ene land ‘mag’ een boer veel meer&#13;
dan in het andere. Zijn bijvoorbeeld in het Verenigd Koninkrijk, Duitsland, Frankrijk,&#13;
Spanje en Nederland nationale kwekersrechten verleend voor rassen van gewassen&#13;
als veldboon, voederwikke en luzerne, dan mogen alle in deze landen gevestigde&#13;
boeren ‘nabouwen’, behalve de Nederlanders. Dit volgt voor het Verenigd Koninkrijk&#13;
en Duitsland uit de nieuwe, op UPOV 1991 afgestemde, regelingen en voor&#13;
Frankrijk en Spanje uit hun gebondenheid aan oudere UPOV-versies.23&#13;
In de tweede plaats leiden de verschillen tussen het farmer’s privilege, zoals vastgelegd&#13;
in enerzijds de EG-Verordening en anderzijds het nationale recht in een aantal&#13;
landen (waaronder Nederland), tot het eigenaardige gevolg dat het van de aard van&#13;
het verkregen kwekersrecht afhangt of een boer van het voorrecht gebruik kan maken&#13;
of niet. Is bijvoorbeeld Nederlands kwekersrecht verleend voor een ras van het gewas&#13;
koolzaad, dan geldt in ons land het landbouwersvoorrecht niet, maar is voor datzelfde&#13;
ras een EG-kwekersrecht verleend, dat geldt het voorrecht hier te lande wel. Aldus&#13;
is de mogelijkheid om in eigen bedrijf oogstmateriaal voor een volgende oogst te&#13;
bewaren (de behoefte daaraan even in het midden gelaten) van een min of meer toevallige&#13;
omstandigheid afhankelijk, en de vraag kan mijns inziens gesteld worden of&#13;
dit een gewenste situatie is. Ik zou menen dat er ook wel iets voor te zeggen is het&#13;
nationale kwekersrecht op dit punt via een richtlijn te harmoniseren24, aldus de&#13;
rechtszekerheid (als gevolg van eenduidige regels) te vergroten en bestaande verschillen&#13;
die wellicht de mededinging kunnen verstoren weg te nemen.&#13;
Overigens zij tenslotte, wat dit aspect van het landbouwersvoorrecht betreft, nog&#13;
opgemerkt dat men ook buiten Europa dikwijls van een ruime, de boeren gunstig&#13;
gezinde, opvatting uitgaat. Zo bijvoorbeeld in Australië en in de VS (die beide gebonden&#13;
zijn aan UPOV 1991), waar de Plant Breeder’s Rights Act 1994 (in section 17)&#13;
resp. de Plant Variety Protection Act (in section 113; 7 U.S.C. 2543) het farmer’s privilege&#13;
in beginsel van toepassing verklaart op alle gewassen waarop de wet zélf van toepassing is; in het geval van de laatstgenoemde wet betreft dit alle generatief alsmede&#13;
de door middel van knollen vermeerderde gewassen (zoals aardappel).25&#13;
4. Onder welke voorwaarden kan men van het landbouwersvoorrecht&#13;
gebruik maken?&#13;
Indien eenmaal vaststaat dat de regelgeving in een bepaald land nabouw toestaat voor&#13;
alle gewassen of voor een deel daarvan, rijst de vraag of dit slechts onder een aantal&#13;
voorwaarden mogelijk is, en zo ja, welke deze dan zijn. Vooropgesteld kan worden&#13;
dat ook op dit punt grote verschillen tussen landen bestaan, alleen al binnen de Europese&#13;
Unie. Voor zover ik kon nagaan, is het gebruik van het landbouwersvoorrecht&#13;
meestal niet aan nadere voorwaarden gebonden in die lidstaten, die niet bij het&#13;
UPOV-verdrag zijn aangesloten of die door een van de oudere versies van dat verdrag&#13;
gebonden zijn (zie hiervoor, par. 3).&#13;
Anders ligt dit in ieder geval ten aanzien van de zes landen die zich tot de laatste&#13;
versie van het verdrag bekeerd hebben; de tekst van art. 15, tweede lid, UPOV 1991&#13;
spreekt immers over ‘redelijke grenzen’ en over het inachtnemen ‘van de legitieme&#13;
belangen van de kweker’. In ons land is hieraan in meergenoemd Besluit uitvoering&#13;
gegeven. Dit Besluit is zoveel mogelijk afgestemd op de verderop in deze paragraaf te&#13;
bespreken EG-regelingen. Het bepaalt om te beginnen in art. 3, eerste lid, dat de houder&#13;
van het kwekersrecht van een teler een redelijke vergoeding kan vorderen voor&#13;
het gebruik in eigen bedrijf van geoogst materiaal van een ras voor vermeerderingsdoeleinden.&#13;
Hiervan is, gezien het tweede lid, sprake indien de vergoeding aanmerkelijk&#13;
lager is dan het bedrag dat in rekening wordt gebracht voor het in licentie produceren&#13;
van teeltmateriaal van het ras. In de bij het Besluit gevoegde Nota van toelichting&#13;
wordt hierover onder meer opgemerkt:&#13;
“Het spreekt voor zich dat de vergoeding niet zo laag mag zijn dat deze in geen enkele relatie&#13;
meer staat tot de door de kweker gepleegde kweekarbeid. De vergoeding zal derhalve in&#13;
de regel tussen de 80% en 50% van de normale licentievergoeding liggen. Bij de beoordeling&#13;
of sprake is van een redelijke vergoeding kan in voorkomend geval ook een terzake door de&#13;
organisaties van telers en kwekers te sluiten overeenkomst als richtsnoer dienen.”26&#13;
Het Besluit verplicht voorts in art. 4 de teler, indien de kweker hierom verzoekt, met&#13;
betrekking tot het lopende en het daaraan voorafgaande teeltseizoen bepaalde inlichtingen&#13;
en bewijsstukken te verstrekken, teneinde de hoogte van de vergoeding te kunnen&#13;
vaststellen. Onder deze gegevens bevinden zich de hoeveelheid vermeerderd&#13;
teeltmateriaal, de omvang van het desbetreffende areaal en de naam van de leverancier&#13;
van het teeltmateriaal. De Nota van toelichting noemt als bewijsstukken onder meer&#13;
labels van aangekocht gecertificeerd zaaizaad of pootgoed en facturen, maar vermeldt&#13;
tevens dat ook het tonen van land, opslaginstallaties of monsters van het teeltmateriaal&#13;
tot bewijs kan strekken. Volledigheidshalve zij opgemerkt dat de houder van het kwekersrecht op zijn&#13;
beurt verplicht is, indien de teler daarom verzoekt, een recent uittreksel uit het&#13;
Nederlands Rassenregister te verstrekken, alsook inlichtingen omtrent het bedrag dat&#13;
hij in rekening brengt voor het in licentie produceren van teeltmateriaal van het ras&#13;
(art. 5).&#13;
Al met al is het Besluit grotendeels facultatief van aard: de houder van het kwekersrecht&#13;
hoeft geen vergoeding te vragen en kan dus ook het verzoek om inlichtingen&#13;
e.d. achterwege laten. Dit heeft echter de Nederlandse Vereniging voor Zaaizaad&#13;
en Plantgoed (NVZP) en de Land- en Tuinbouworganisatie Nederland (LTO-Nederland)&#13;
er niet van weerhouden met elkaar in 1997 een overeenkomst te sluiten, waarbij&#13;
zij collectief afspraken hebben gemaakt over de hoogte van de vergoeding voor het&#13;
gebruik van eigen zaaizaad van graangewassen en eigen pootgoed van aardappelen.&#13;
NVZP vertegenwoordigde hierbij de kwekers, LTO-Nederland de telers. Kort&#13;
gezegd, bepaalde de overeenkomst, voor zover hier van belang, dat de hoogte van de&#13;
vergoeding voor het gebruik van eigen zaaizaad van een ras van een graangewas (resp.&#13;
eigen pootgoed ten behoeve van de teelt van consumptieaardappelen) 65% zou&#13;
bedragen van het bedrag dat in rekening wordt gebracht voor het in licentie produceren&#13;
van teeltmateriaal van dat ras.27&#13;
Aan de Nederlandse Mededingingsautoriteit (NMa) werd vervolgens gevraagd om&#13;
een ontheffing als bedoeld in art. 17 Mededingingswet (Mw). Ingevolge deze bepaling&#13;
kan de directeur-generaal een ontheffing verlenen van het verbod van art. 6, eerste lid,&#13;
Mw (o.a. met betrekking tot overeenkomsten tussen ondernemingen die de mededinging&#13;
verhinderen, beperken of vervalsen), in het bijzonder indien het een overeenkomst&#13;
betreft die bijdraagt tot verbetering van de productie of van de distributie of&#13;
tot bevordering van de technische of economische vooruitgang.&#13;
De directeur-generaal van de NMa wees deze aanvraag om ontheffing af. Hij overwoog&#13;
daartoe onder meer dat het vaste vergoedingspercentage van 65, in combinatie&#13;
met het (zoals in casu) middelen van het bedrag dat in rekening wordt gebracht voor&#13;
het in licentie produceren van zaaizaad resp. pootgoed, tot uniforme vergoedingen&#13;
voor eigen zaaizaad/pootgoed leidt. Aldus wordt de prijsconcurrentie tussen kwekers&#13;
ten aanzien van het gebruik in eigen bedrijf van dit zaaizaad/pootgoed geheel uitgesloten.&#13;
Met andere woorden, er wordt geen rekening gehouden met de mogelijkheid&#13;
dat de ene kweker een ander licentietarief zou kunnen en willen hanteren dan de&#13;
andere kweker. En het is dit laatste, aldus de directeur-generaal, waarop het meergenoemde&#13;
Besluit en de toelichting het oog hebben, waar gesproken wordt over een&#13;
percentage van het bedrag dat in rekening wordt gebracht voor het in licentie produceren&#13;
van teeltmateriaal van een bepaald ras. Uit een en ander leidde de directeurgeneraal&#13;
overigens, mét de betrokken organisaties, af dat het bedoelde percentage op&#13;
zich wel een vast percentage zou mogen zijn. Uit de tekst van het Besluit van de&#13;
directeur-generaal blijkt tenslotte dat partijen in feite al hadden besloten het middelen&#13;
van de licentievergoedingen voortaan achterwege te laten.28 In de Verordening inzake het communautaire kwekersrecht wordt eveneens ingegaan&#13;
op de voorwaarden waaronder van het farmer’s privilege gebruik gemaakt kan&#13;
worden (art. 14, derde lid). Deze bepaling beperkt zich echter tot het geven van een&#13;
aantal algemene criteria, die nader zijn uitgewerkt in de eerder genoemde Verordening&#13;
(EG) nr. 1768/95 en Verordening (EG) nr. 2605/98 (zie noot 13). Ook in deze&#13;
uitvoeringsverordeningen wordt aandacht besteed aan de hoogte van de door de boer&#13;
te betalen vergoeding en komt de informatieverstrekking (door resp. de landbouwer,&#13;
de loonwerker, de houder van het kwekersrecht en officiële instanties) uitgebreid ter&#13;
sprake. Tevens komt het toezicht door de houder van het kwekersrecht op landbouwers&#13;
en loonwerkers aan de orde.&#13;
De bepalingen zijn in tal van opzichten facultatief van aard en maken veelal onderscheid&#13;
tussen de situatie waarin kwekers en telers onderling afspraken hebben&#13;
gemaakt en de situatie waarin dit niet het geval is. Wat de hoogte van de te betalen&#13;
vergoeding betreft, treedt de regeling in zoverre meer in detail dan de Nederlandse,&#13;
dat ruim aandacht wordt besteed aan de positie van de zgn. kleine landbouwer. Ingevolge&#13;
art. 14, derde lid, derde streepje van de basisverordening, hoeven kleine landbouwers&#13;
namelijk geen vergoeding aan de kwekersrechthouder te betalen. Het lid&#13;
omschrijft de kleine landbouwer als degene die bepaalde akkerbouwgewassen verbouwt&#13;
op een oppervlakte die niet groter is dan nodig zou zijn om 92 ton graan te&#13;
produceren; voor de overige gewassen waarvoor het voorrecht geldt, spreekt het lid&#13;
van ‘vergelijkbare geschikte criteria’ (eerste en tweede deelstreepje). Art. 7, derde lid,&#13;
van Vo. 1768/95 borduurt hierop voort en definieert de kleine landbouwer, kort&#13;
gezegd, als degene die hetzij voedergewassen (waarvoor het voorrecht geldt) niet&#13;
gedurende meer dan vijf jaar op een grotere oppervlakte verbouwt dan de oppervlakte&#13;
die nodig zou zijn om 92 ton graan per oogst te produceren, hetzij geen aardappelen&#13;
verbouwt op een grotere oppervlakte dan de oppervlakte die nodig zou zijn om&#13;
185 ton aardappels per oogst te produceren. Kennelijk heeft de Commissie dusdoende&#13;
nog niet voor alle rassen, waarvoor het landbouwersvoorrecht geldt (vgl. art. 14,&#13;
tweede lid, van de basisverordening) de vraag wie als kleine landbouwer wordt&#13;
beschouwd kunnen of willen beantwoorden.&#13;
De hoogte van de vergoeding wordt ook in de EG-regelingen afgezet tegen de&#13;
hoogte van een eventueel te betalen licentievergoeding voor het produceren van teeltmateriaal&#13;
van het desbetreffende ras (art. 14, derde lid, vierde streepje van de basisverordening).&#13;
Art. 5, derde lid, van Vo. 1768/95 werkt dit nader uit. De vergoeding voor&#13;
het eigen gebruik van zaaizaad of plantgoed moet aanmerkelijk lager zijn, en wordt&#13;
als zodanig beschouwd&#13;
“indien ze niet hoger is dan noodzakelijk om, als economische factor die bepaalt in welke&#13;
mate van de afwijking gebruik wordt gemaakt, een redelijk evenwichtige verhouding tot&#13;
stand te brengen of in stand te houden tussen het gebruik van in licentie geproduceerd teeltmateriaal&#13;
en de aanplanting van het oogstprodukt van de verschillende rassen waarvoor een&#13;
communautair kwekersrecht wordt verleend. Deze verhouding wordt als redelijk evenwichtig&#13;
beschouwd, indien daardoor wordt gewaarborgd dat de houder over het geheel genomen&#13;
een passende beloning voor het totale gebruik van zijn ras ontvangt.”&#13;
Zijn dus met betrekking tot een bepaald ras geen of zeer weinig licenties verleend,&#13;
terwijl van het landbouwersvoorrecht op betrekkelijk grote schaal gebruik wordt gemaakt, dan zal de vergoeding voor dit laatste hoger kunnen uitvallen, dan wanneer&#13;
de kweker reeds via licenties relatief veel aan de exploitatie van het ras heeft verdiend.&#13;
Opmerkelijk is overigens dat, terwijl de basisverordening én de eerste uitvoeringsverordening&#13;
(in de considerans) als uitgangspunt het criterium van de ‘aanmerkelijk&#13;
lagere vergoeding’ hanteren, art. 5, eerste lid, van Vo. 1768/95 strikt genomen toch iets&#13;
anders bepaalt: “De hoogte van de billijke vergoeding (...) kan worden vastgesteld bij&#13;
overeenkomst tussen de houder en de betrokken landbouwer.” Lid 2 vervolgt dan met&#13;
de woorden: “Wanneer geen dergelijke overeenkomst is gesloten of wanneer ze niet van&#13;
toepassing is, moet de vergoeding aanmerkelijk lager zijn ...” (enz.). Kwekers en telers&#13;
kúnnen dus blijkbaar nog steeds andersluidende afspraken maken. Dit neemt niet weg&#13;
dat de Commissie ernaar streeft te zijner tijd te komen tot min of meer uniforme vergoedingspercentages&#13;
in de hele Gemeenschap. Verordening 2605/98 zet een stap in die&#13;
richting door de gedurende de eerste jaren van het EG-kwekersrecht (vanaf april 1995)&#13;
tussen kwekers en telers (resp. hun organisaties) gesloten overeenkomsten als richtsnoer&#13;
te nemen voor het nader bepalen van de hoogte van de vergoeding. Kort samengevat,&#13;
komt dit thans hierop neer dat, indien een overeenkomst als zojuist bedoeld ontbreekt,&#13;
de vergoeding in principe 50% zal bedragen van de voor het ras gebruikelijke&#13;
licentievergoeding. De Commissie heeft zich voorgenomen om vóór 1 januari 2003 na&#13;
te gaan welke ervaringen met dit systeem in de Gemeenschap zijn opgedaan, teneinde&#13;
vóór 1 juli van dat jaar te bezien of, en in hoeverre, in het bijzonder de 50%-regel in de&#13;
hele Gemeenschap of in een deel daarvan van toepassing kan worden verklaard.&#13;
Ook met betrekking tot dit aspect van het landbouwersvoorrecht kan al met al worden&#13;
geconcludeerd, dat de Gemeenschap de weg naar steeds grotere harmonisatie&#13;
heeft ingeslagen, terwijl het nationale recht van de lidstaten nog altijd (en onder meer&#13;
vanwege de contractsvrijheid waarschijnlijk nog vele jaren) vrij grote onderlinge verschillen&#13;
vertoont en kan blijven vertonen.&#13;
5. Tot welke implicaties leidt de EG-richtlijn biotechnologie?&#13;
Zoals bekend is medio 1998, na tien jaar ‘Europees’ debatteren, de Richtlijn-biotechnologie&#13;
tot stand gekomen.29 Deze richtlijn heeft vooral ten doel het octrooirecht van&#13;
de lidstaten meer op één lijn te krijgen door ook biotechnologische uitvindingen&#13;
onder het octrooirecht te brengen. Op grond van de bepalingen van de richtlijn kunnen&#13;
o.a. uitvindingen, die betrekking hebben op een voortbrengsel dat uit biologisch&#13;
materiaal bestaat of dit bevat, octrooieerbaar zijn. Biologisch materiaal wordt&#13;
omschreven als materiaal dat genetische informatie bevat en zichzelf kan repliceren of&#13;
in een biologisch systeem kan worden gerepliceerd (art. 2 en 3). Een plantenras als&#13;
zodanig is niet octrooieerbaar (art. 4, eerste lid, onder a; zie ook reeds art. 3, onder b,&#13;
ROW 1995 en art. 53, onder b, Europees Octrooiverdrag).30 Wat het onderwerp van dit artikel betreft, kan worden opgemerkt dat daaraan in&#13;
het eerste ontwerp voor de richtlijn (eind 1988) geen aandacht werd besteed. Op aandringen&#13;
van het Europees Parlement kwam hierin verandering aan het einde van&#13;
1992, toen een gewijzigd voorstel het licht zag.31 In de toelichting op het nieuwe&#13;
voorstel merkte de Commissie op dat zich in het Europees Parlement een zeer grote&#13;
meerderheid had uitgesproken voor de noodzaak om het landbouwersvoorrecht in&#13;
het octrooirecht op te nemen en dat hieraan gevolg was gegeven teneinde de samenwerkingsprocedure&#13;
te deblokkeren. Zodoende zou de Raad in de gelegenheid gesteld&#13;
worden zich over het richtlijnvoorstel uit te spreken. Het Europees Parlement had&#13;
met name gewezen op de bestaande traditie in het landbouwbedrijf om een deel van&#13;
de oogst af te zonderen voor hernieuwd gebruik. Men was bang dat deze traditie in&#13;
het gedrang zou komen ingeval van genetisch gemanipuleerd (en vervolgens geoctrooieerd)&#13;
zaaigoed, ervan uitgaande dat de octrooihouder alsdan het gebruik in eigen&#13;
bedrijf zou kunnen tegengaan en daartoe een zeer strikte controle zou kunnen uitoefenen&#13;
op de landbouwbedrijven. Een en ander zou er, aldus het Parlement, ook toe&#13;
leiden dat landbouwers voor elke plantengeneratie rechten zouden moeten betalen.&#13;
Zoals gezegd ging de Commissie overstag; zij merkte echter wel op, dat het landbouwersvoorrecht&#13;
“… niet mogelijk mag maken in het octrooirecht wat niet geoorloofd&#13;
is in het kwekersrecht, namelijk dat bepaalde sectoren van de land- of de tuinbouw,&#13;
zoals sierplanten, fruitbomen of wijnstokken, erbij worden betrokken”.32 Uit het&#13;
voorgaande moge duidelijk geworden zijn dat de Commissie hier, in het bijzonder&#13;
waar het de fruitbomen betreft, van een (voorlopig) wat al te rooskleurige veronderstelling&#13;
uitgaat.&#13;
Art. 11, eerste lid, van de definitieve richtlijn bepaalt thans het volgende:&#13;
In afwijking van de artikelen 8 en 9 [met betrekking tot de beschermingsomvang van het&#13;
octrooirecht] houdt de verkoop of een andere vorm van op de markt brengen, door de&#13;
octrooihouder of met diens toestemming, van plantaardig propagatiemateriaal aan een landbouwer&#13;
voor agrarische exploitatiedoeleinden voor deze laatste het recht in om de voortbrengselen&#13;
van zijn oogst voor verdere propagatie of vermeerdering door hemzelf op zijn&#13;
eigen bedrijf te gebruiken, waarbij de reikwijdte en de nadere regeling van deze afwijking&#13;
beperkt blijven tot die van artikel 14 van Verordening (EG) nr. 2100/94.&#13;
In het tweede lid is een vergelijkbare regeling te vinden met betrekking tot fokvee en&#13;
dierlijk propagatiemateriaal.&#13;
De implementatie van de richtlijn is in ons land in het voorjaar van 1999 in gang gezet&#13;
door de indiening van een wetsvoorstel, dat zal leiden tot wijziging van de (oude)&#13;
Rijksoctrooiwet, de Rijksoctrooiwet 1995 (ROW 1995) en de ZPW.33 Wat het&#13;
octrooirecht betreft, beperk ik mij hier tot het nieuwe art. 53c ROW 1995, dat in het eerste lid een regeling geeft die vrijwel woordelijk met de zojuist geciteerde richtlijnbepaling&#13;
overeenstemt. Terwijl op grond van het nieuwe art. 53a ROW 1995 het&#13;
doorkweken (van rechtmatig verkregen teeltmateriaal) in principe niet is toegestaan,&#13;
geeft dus art. 53c een belangrijke uitzondering op deze regel: landbouwers mogen wél&#13;
tot verdere propagatie of vermeerdering34 overgaan, zij het met inachtneming van het&#13;
bij of krachtens art. 14 van de verordening inzake het communautaire kwekersrecht&#13;
bepaalde. Door het gebruik van de term ‘krachtens’ worden ook Vo. 1768/95 en Vo.&#13;
2605/98 hierbij betrokken.&#13;
Een en ander heeft, als het voorstel tot wet verheven wordt, in de eerste plaats tot&#13;
gevolg dat de boer niet alleen van het farmer’s privilege gebruik zal kunnen maken,&#13;
indien het nabouw van kwekersrechtelijk beschermd materiaal betreft, maar ook&#13;
indien het om octrooirechtelijk beschermd materiaal gaat. In de tweede plaats heeft&#13;
de wettelijke koppeling van het octrooirecht aan het communautaire kwekersrecht als&#13;
consequentie dat, ingeval van nabouw van octrooirechtelijk beschermd materiaal, het&#13;
landbouwersvoorrecht een grotere reikwijdte heeft (althans, afhankelijk van de lidstaat&#13;
in kwestie, kán hebben) dan wanneer het om kwekersrechtelijk beschermd&#13;
materiaal zou gaan. We zagen immers dat bijvoorbeeld in ons land slechts een klein&#13;
aantal gewassen onder de werking van het landbouwersvoorrecht is gebracht, terwijl&#13;
Verordening 2100/94 dit in art. 14 met heel wat meer gewassen heeft gedaan. Op zich&#13;
vormt dit alles voor boeren natuurlijk een gunstige ontwikkeling, maar of het er voor&#13;
hen eenvoudiger, en vooral overzichtelijker, op zal worden, waag ik toch te betwijfelen.&#13;
Dit klemt te meer daar de mogelijkheid bestaat dat een bepaalde plant geoctrooieerd&#13;
is, terwijl het ras waartoe die plant behoort kwekersrechtelijk beschermd is&#13;
(zie ook voetnoot 30). Zeker indien de octrooihouder en de houder van een of meer&#13;
nationale kwekersrechten verschillende personen zijn,35 kan de boer mijns inziens&#13;
gemakkelijk in een situatie verzeild raken waarin hij niet meer weet waar hij aan toe&#13;
is; de octrooihouder moet diens nabouw bij ‘art. 14-gewassen’ gedogen, maar de&#13;
kwekersrechthouder kan hem bij een aantal van die gewassen van inbreuk beschuldigen.&#13;
Ook indien de octrooi- en kwekersrechthouder één en dezelfde persoon is, kan&#13;
de vraag rijzen (nu vanuit de rechthebbende geredeneerd) welke regel voorgaat. Dit&#13;
soort perikelen lijkt mij andermaal een reden om serieus over verdergaande harmonisatie&#13;
na te denken.&#13;
6. Conclusie; slotopmerkingen&#13;
Het landbouwersvoorrecht, of farmer’s privilege, heeft al een lange geschiedenis.&#13;
Sinds jaar en dag vormt het een belangrijke uitzondering op het uitsluitend recht van&#13;
de houder van het kwekersrecht. Oorspronkelijk in het leven geroepen voor (of&#13;
althans oogluikend toegestaan in) de landbouwsector, is ook daarbuiten (met name in&#13;
de fruitsector) gebruik, om niet te zeggen misbruik, van het voorrecht gemaakt. De nieuwste versie van het UPOV-verdrag uit 1991 en de komst van het communautaire&#13;
kwekersrecht in 1994 hebben ervoor gezorgd dat het farmer’s privilege een duidelijker&#13;
begrenzing heeft gekregen. Als bovendien over enige tijd de bepalingen van de&#13;
Richtlijn-biotechnologie in de wetgeving opgenomen zullen zijn, zal het voorrecht&#13;
ook een octrooirechtelijke pendant kennen.&#13;
Niettegenstaande het als zodanig positieve gegeven, dat het farmer’s privilege in&#13;
EG-verband is ingeperkt en enige begrenzing door UPOV wordt aanbevolen, waardoor&#13;
de eerder besproken ‘uitwassen’ langzaam maar zeker tot het verleden zullen&#13;
gaan behoren, is in het voorgaande gewezen op een drietal aspecten dat wellicht nadere&#13;
bezinning (en eventueel harmonisatie via een richtlijn) vergt. Gebleken is dat het&#13;
aantal gewassen waarvoor het voorrecht geldt, van land tot land (zelfs binnen de&#13;
Gemeenschap) nogal uiteenloopt en dat dit, o.a. door het naast elkaar bestaan van&#13;
nationaal en communautair kwekersrecht, nog lang zo kan blijven. Daarnaast bestaan&#13;
er ten aanzien van de gewassen waarvoor het voorrecht geldt verschillen tussen het&#13;
nationale kwekersrecht van sommige lidstaten enerzijds en de EG-Verordening&#13;
anderzijds. Dit leidt tot het mijns inziens eigenaardige (om niet te zeggen ongerijmde)&#13;
gevolg dat een boer zich soms wel, soms niet op het voorrecht kan beroepen, afhankelijk&#13;
van een toevallige omstandigheid, namelijk van de vraag of nationaal dan wel&#13;
EG-kwekersrecht is verleend (par. 3).&#13;
Ook de voorwaarden waaronder het voorrecht geldt, kunnen van land tot land (en&#13;
van gewas tot gewas) verschillen (blijven) vertonen, al is er de Commissie veel aan&#13;
gelegen bestaande afspraken tussen kwekers en telers op termijn voor de hele Gemeenschap&#13;
van toepassing te verklaren (par. 4).&#13;
Tenslotte leidt ook het farmer’s privilege zoals neergelegd in de Richtlijn-biotechnologie,&#13;
als gevolg van de inhoudelijke koppeling in de richtlijn van dit voorrecht aan&#13;
het communautaire kwekersrecht, te zijner tijd tot een mijns inziens wonderlijke&#13;
situatie, te weten dat nabouw in bepaalde gevallen wel toegestaan is, indien het&#13;
octrooirechtelijk beschermd materiaal betreft, maar niet indien het om kwekersrechtelijk&#13;
beschermd materiaal gaat. Het feit dat het alsdan verschil maakt of de boer zaaizaad&#13;
of pootgoed van een octrooihouder koopt of bij een kwekersrechthouder&#13;
betrekt, zal het er voor hem niet overzichtelijker op maken (par. 5).&#13;
Bij dit alles past overigens – nogmaals – de opmerking, dat ook de behoefte bij&#13;
landbouwers om van het farmer’s privilege gebruik te maken, uiteraard van land tot&#13;
land kan verschillen. In zoverre zullen de gesignaleerde discrepanties in de praktijk&#13;
niet tot verwarring behoeven te leiden c.q. niet aan het licht komen.&#13;
De positie van ontwikkelingslanden verdient afzonderlijk aandacht. Voor (een aantal&#13;
van) deze landen kan (gedurende bepaalde of onbepaalde tijd) een landbouwersvoorrecht&#13;
wenselijk zijn dat een grotere reikwijdte heeft dan in UPOV en EG wordt&#13;
gepropageerd resp. gehanteerd. Het TRIPS-verdrag biedt daartoe de mogelijkheid.&#13;
Iets heel anders is tenslotte nog het volgende. Het ging in het voorgaande steeds om&#13;
de landbouwer, die in elk geval praktisch gezien in staat was om tot nabouw over te&#13;
gaan. Het is echter niet ondenkbaar dat grote veredelingsbedrijven op termijn ertoe&#13;
zullen overgaan gewassen zodanig genetisch te wijzigen, dat het zaaizaad of pootgoed&#13;
maar één keer te gebruiken is, doordat teeltmateriaal afkomstig van de eerste generatie&#13;
steriel is gemaakt (zgn. terminator-technologie). Een amendement van de kamerleden&#13;
Stellingwerf en M.B. Vos, dat beoogde dergelijke werkwijzen in art. 3 ROW 1995 als zijnde in strijd met de openbare orde of de goede zeden te bestempelen, achtte&#13;
de Raad van State echter niet te verenigen met de bepalingen van de richtlijn. Het college&#13;
wees er overigens op dat de Europese en nationale mededingingswetgeving toereikende&#13;
middelen bieden om de eventueel uit dit soort praktijken voortvloeiende&#13;
ongewenste machtsposities tegen te gaan.36 Het is voor de landbouwsector te hopen&#13;
dat de ‘mededingingswaakhonden’, waaraan hier wordt gerefereerd, inderdaad wat&#13;
dit betreft op één lijn zullen gaan zitten.</content><legacyfootnotes>1. Teler is in dit verband degene die rasmateriaal verbouwt om de oogst voor verdere verwerking of directe&#13;
consumptie te gebruiken of daartoe aan derden af te staan; kweker is degene die een nieuw ras heeft&#13;
gekweekt, of ontdekt en ontwikkeld, anders gezegd: de veredelaar.&#13;
2. Tot op de dag van vandaag in art. 2 ZPW omschreven als: planten en plantedelen, welke bestemd zijn&#13;
om door middel van uitplant, uitzaai of op andere wijze voor de teelt van gewassen te dienen. &#13;
3. Vgl. HR 12 april 1985, NJ 1985, 577, m.nt. L.W.H., BIE 1985, nr. 56, p.393 (Elvira).&#13;
4. Zie met betrekking tot deze hele voorgeschiedenis verder Van der Kooij, Kwekersrecht in ontwikkeling,&#13;
Zwolle 1990, p. 300 e.v. (over het farmer’s privilege) en p. 336 e.v. (over de licenties van rechtswege); Van&#13;
Overwalle, Octrooieerbaarheid van plantenbiotechnologische uitvindingen, Brussel 1996, p. 196 e.v., alsmede,&#13;
met betrekking tot een vooral in de VS voorkomende ‘uitwas’ van het farmer’s privilege, te weten&#13;
het zgn. farm to farm trading, p. 571 e.v.&#13;
5. Records of the Diplomatic Conference for the Revision of the International Convention for the Protection&#13;
of New Varieties of Plants, UPOV, Geneva 1992, p. 351 e.v., 366 e.v. en 396 e.v.&#13;
6. In Kamerstukken II, vergaderjaar 1994-1995, 24 129, nr. 3 (MvT), p. 4 wordt in dit verband gesproken&#13;
over een legalisering van een in de praktijk gegroeide situatie.&#13;
7. Records, p. 63.&#13;
8. Kennelijk hier bedoeld als: voor het moment van toetreding tot de nieuwe tekst van het verdrag, vgl. de&#13;
Records, p. 397, § 1500.&#13;
9. Datum van inwerkingtreding van de zgn. Uitvoeringswet UPOV 1991, Stb. 1996, 398; zie Stb. 1998, 234&#13;
(Besluit van 10 april 1998).&#13;
10. Besluit van 20 maart 1998, Stb. 1998, 191, inwerkingtreding m.i.v. 24 april 1998.&#13;
11. Zie voor de voorgeschiedenis en de globale inhoud mijn eerdere bijdragen in Agr.r. 1991, p. 61 e.v. en&#13;
Agr.r. 1995, p. 54 e.v.&#13;
12. Verordening (EG) nr. 2100/94 van de Raad inzake het communautaire kwekersrecht, PbEG 1 september&#13;
1994, L 227/1; inwerkingtreding m.i.v. 1 september 1994, operationeel m.i.v. 27 april 1995.&#13;
13. Verordening (EG) nr. 1768/95, PbEG 25 juli 1995, L 173/14; gewijzigd bij Verordening (EG) nr. 2605/98,&#13;
PbEG 4 december 1998, L 328/6.&#13;
14. Terzijde kan worden opgemerkt, dat de mogelijkheden om van het voorrecht gebruik te maken soms&#13;
ook om biologische redenen beperkt kunnen zijn. Een generatief vermeerderd gewas (geslachtelijk,&#13;
d.m.v. zaad) zal bij achtereenvolgende vermeerderingen over het algemeen eerder teruglopen in kwaliteit&#13;
(degenereren) dan een vegetatief vermeerderd gewas (ongeslachtelijk, bijvoorbeeld d.m.v. stekken). Dit&#13;
gegeven kan nabouw in een aantal gevallen relatief onaantrekkelijk maken.&#13;
15. Vgl. met betrekking tot de bijzondere positie van ontwikkelingslanden o.m. Wells, EIPR 1994, p. 111&#13;
e.v. en Verma, EIPR 1995, p. 281 e.v.&#13;
16. Overeenkomst inzake de handelsaspecten van de intellectuele eigendom, bijlage 1c bij het Wereldhandelsverdrag,&#13;
Trb. 1995, 130.&#13;
17. Vgl. Plant Variety Protection (UPOV), nr. 90, december 2000, p. 4; het volledige overzicht van de huidige&#13;
(47) UPOV-lidstaten is ook te vinden op www.upov.int.&#13;
18. Vgl. art. 4 UPOV 1961, art. 4 UPOV 1978 en art. 3 UPOV 1991; het betreft hier de tot UPOV 1991&#13;
toegetreden landen alsmede Frankrijk en Spanje.&#13;
19. Kamerstukken I, vergaderjaar 1995-1996, 24 129, nr. 212b (MvA), p. 3-4.&#13;
20. Vgl. de bijlage bij het gewijzigde Sortenschutzgesetz, Plant Variety Protection (UPOV), nr. 86, december&#13;
1999, p. 29.&#13;
21. Zie de Plant Breeder’s Rights (Farm Saved Seed) (Specification of Species and Groups) Order 1998;&#13;
Plant Variety Protection (UPOV), nr. 87, maart 2000, p. 87.&#13;
22. Vgl. art. 6c van de herziene wet, Plant Variety Protection (UPOV), nr. 88, juni 2000, p. 32.&#13;
23. Overigens merk ik op, dat dit voor Frankrijk niet zonneklaar blijkt uit de toepasselijke wetstekst. Loi&#13;
No. 70-489 d.d. 11 juni 1970 spreekt in art. 3 over “un droit exclusif à produire” en betreft daardoor in&#13;
beginsel elke vorm van voortbrengen van teeltmateriaal, en niet slechts (zoals uit art. 5, lid 1 UPOV&#13;
1978, waaraan het land gebonden is, voortvloeit) voortbrenging voor handelsdoeleinden. Ook in een&#13;
land als België kunnen op dit punt vraagtekens worden geplaatst bij de conformiteit tussen de toepasselijke&#13;
verdragstekst (i.c. UPOV 1961) en de nationale wet; vgl. Van der Kooij, a.w. (voetnoot 4), p. 309-&#13;
310 en Van Overwalle, a.w., p. 231-234.&#13;
24. Overigens ook om allerlei andere redenen, vgl. mijn bijdrage in BIE 2001, p. 187 e.v.&#13;
25. Vgl. Plant Variety Protection (UPOV), nr. 88, juni 2000, p.8 (Australië) resp. nr. 80, december 1996,&#13;
p. 68 (VS). Zie met betrekking tot het Amerikaanse wetsartikel (zij het nog de vorige versie daarvan)&#13;
ook Van Overwalle, a.w., p. 570 e.v..&#13;
26. Stb. 1998, 191, p. 4.&#13;
27. Dit percentage houdt niet toevallig precies het midden tussen de eerder genoemde 80% en 50%: met&#13;
beide organisaties is destijds overleg gepleegd over de inhoud van het Besluit gebruik eigen zaaizaad en&#13;
pootgoed van landbouwgewassen; Stb. 1998, 191, p. 5.&#13;
28. Besluit d.d. 9 juli 1999, zaaknummer 642; te vinden op www.nma-org.nl/archief1999; zie ook de mededeling&#13;
omtrent de ontvangst en terinzagelegging van de aanvraag in Stcrt. 1999, nr. 87, p. 9.&#13;
29. Richtlijn 98/44/EG van het Europees Parlement en de Raad van 6 juli 1998 betreffende de rechtsbescherming&#13;
van biotechnologische uitvindingen, PbEG d.d. 30 juli 1998, L 213/13.&#13;
30. Planten als zodanig zijn in de Europese context wel octrooieerbaar, ook indien een octrooiconclusie in&#13;
het geding is die, hoewel daarin geen specifiek plantenras wordt geïdentificeerd, wel een of meer plantenrassen&#13;
omvat; zie de beschikking van de Grote Kamer van Beroep van het Europees Octrooibureau&#13;
d.d. 20 december 1999, zaak nr. G 0001/98 (Transgenic plant/Novartis II), OJ EPO 2000, p. 111 e.v.&#13;
31. Doc.nr. COM (92) 589 def. – SYN 159 d.d. 16 december 1992.&#13;
32. Zie de toelichting bij art. 13, p. 16-17.&#13;
33. Kamerstukken II, vergaderjaar 1998-1999, 26 568 (R 1638). Implementatie had reeds uiterlijk op 30 juli&#13;
2000 een feit moeten zijn (art. 15, lid 1 van de richtlijn); vertraging heeft deze implementatie o.a. opgelopen&#13;
doordat Nederland de richtlijn voor vernietiging heeft voorgedragen bij het Hof van Justitie (zaak&#13;
nr. C-377/98). Op 14 juni 2001 concludeerde de A-G in deze zaak tot verwerping van het beroep.&#13;
34. De term propagatie wordt hier gebruikt ter aanduiding van (middelen voor de) geslachtelijke voortplanting,&#13;
terwijl de term vermeerdering op ongeslachtelijke voortplanting slaat (zie voetnoot 14); vgl.&#13;
Kamerstukken II, vergaderjaar 2000-2001, 26 568 (R 1638), C (Advies Raad van State en Nader Rapport),&#13;
p. 7, voetnoot 2; idem, nr. 3 (MvT), p. 16.&#13;
35. Voor een dergelijk geval is in art. 12 van de Richtlijn-biotechnologie een bijzondere (dwanglicentie)-&#13;
regeling opgenomen.&#13;
36. Kamerstukken II, vergaderjaar 1999-2000, 26 568 (R 1638), nr. 18 (amendement); Kamerstukken II, vergaderjaar&#13;
2000-2001, 26 568 (R 1638), C (Advies Raad van State en Nader Rapport), p. 6. Zie over de&#13;
hier bedoelde technologie ook Aan de Brugh, NRC Handelsblad 29 september 1999, p. 18.</legacyfootnotes><footnotes><footnote/></footnotes><auteurs>mr. P.A.C.E. van der Kooij</auteurs><published>2001-09-01 00:00:00</published><modified>1999-10-19 00:00:00</modified><editiondate>2001-09-01</editiondate><htmlpath>https://denhollander.info/artikel/5630</htmlpath></article>
</articles></edition>