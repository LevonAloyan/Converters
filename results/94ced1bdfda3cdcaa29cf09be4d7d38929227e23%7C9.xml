<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>11/12</uitgave><aflevering>10</aflevering><searchword>TvAR 11/12/2020</searchword><id>16453</id><udhid>UDH:TvAR/16453</udhid><titel>Sanering varkenshouderij: laatste stand van zaken</titel><searchwords><searchword>TvAR 11/12/2020</searchword><searchword>UDH:TvAR/16453</searchword></searchwords><attachments><attachment><name>21384.pdf</name><extention>pdf</extention><url>https://denhollander.info/download/21384/ci</url></attachment></attachments><inleiding>&lt;p&gt;Vanaf 25 november 2019 tot en met 15 januari 2020 konden varkenshouders met een varkenshouderijlocatie gelegen in de concentratiegebieden I (Oost) of II (Zuid) als bedoeld in bijlage I van de Meststoffenwet zich aanmelden voor de Subsidieregeling sanering varkenshouderijen (hierna: de subsidieregeling). In deze bijdrage informeer ik u over de huidige stand van zaken en de ervaringen die zijn opgedaan in bezwaarprocedures sinds de publicatie van mijn vorige artikel in dit tijdschrift &lt;br/&gt;(TvAR 2020, nr. 1, p. 19-24).&lt;/p&gt;</inleiding><content>&lt;h3&gt;1. Subsidieplafond&lt;/h3&gt;&lt;p&gt;Aanmelden diende per varkenshouderijlocatie afzonderlijk te gebeuren. De belangstelling voor de subsidieregeling was enorm: in totaal zijn er 502 aanvragen ingediend. Alle varkenshouders hebben inmiddels een beschikking ontvangen. &lt;/p&gt;&lt;p&gt;De Minister heeft op 10 juni 2020 de Tweede Kamer (DGA / 20142521) en op 18 juni 2020 de Eerste Kamer (BPZ / 20155454) schriftelijk geïnformeerd over de stand van zaken. Van de 502 aanvragen voldoen er volgens de Minister 407 aan de gestelde vereisten. &lt;/p&gt;&lt;p&gt;Het subsidieplafond was aanvankelijk vastgesteld op € 180 miljoen. De verdeling van het subsidiebudget zou plaatsvinden via een rangschikking van alle ingediende volledige aanvragen. De varkenshouderijlocaties die de grootste geuroverlast veroorzaken, zouden met voorrang voor subsidie in aanmerking komen. Het subsidieplafond was ontoereikend om alle 407 aanvragen te kunnen honoreren. Inmiddels is in art. 10, tweede lid, van de subsidieregeling het subsidieplafond aangepast in € 450 miljoen (&lt;span class="italic"&gt;Stcrt.&lt;/span&gt; 2020, 31509). Zonder aanpassing van het budget zouden 283 van de 407 aanvragen afgewezen worden volgens antwoorden van 31 augustus 2020 van de Minister op vragen over de stand van zaken van de subsidieregeling (DGA / DAD 20192421).&lt;/p&gt;&lt;h3&gt;2. Bezwaar maken&lt;/h3&gt;&lt;p&gt;Een subsidiebeschikking is een besluit in de zin van de Algemene wet bestuursrecht waartegen bezwaar en beroep mogelijk is. De vraag of het zinvol kan zijn om bezwaar te maken, komt hierna aan bod.&lt;/p&gt;&lt;h4&gt;2.1. Onjuiste c.q. onvolledige informatie &lt;/h4&gt;&lt;p&gt;De subsidieregeling betreft een tenderprocedure. Kenmerkend voor dergelijke procedures is dat het gaat om een rangschikking van de subsidieaanvragen op basis van een (onderlinge) vergelijking op één en hetzelfde moment onder dezelfde omstandigheden. &lt;/p&gt;&lt;p&gt;Bij een tenderprocedure is de toetsing tijdens een bezwaarprocedure anders dan bij een ‘normale’ bezwaarprocedure. Er is bij een tenderprocedure geen ruimte voor weging van nieuwe informatie tijdens bezwaar. Bij een tendersysteem worden wijzigingen in een aanvraag slechts aanvaard tot de uiterste datum van de indieningsperiode. Het meenemen van informatie die dateert van na de sluiting van de aanvraagtermijn verdraagt zich niet met de gelijktijdige onderlinge beoordeling en rangschikking van de ingediende aanvragen die in het tendersysteem centraal staan.&lt;/p&gt;&lt;p&gt;Inmiddels is gebleken dat bezwaar maken wel degelijk tot een gegrondverklaring kan leiden, indien er bij de aanmelding abusievelijk onjuiste c.q. onvolledige informatie is aangeleverd waardoor een varkenshouder geen of te weinig subsidie zou krijgen. Het kenmerkende van een tendersysteem, namelijk de gelijktijdige onderlinge beoordeling en rangschikking van alle ingediende aanvragen, is als gevolg van de verhoging van het subsidieplafond niet meer aan de orde.&lt;/p&gt;&lt;h4&gt;2.2. Niet voldoen aan drempelwaarde&lt;/h4&gt;&lt;p&gt;Ook bij varkenshouders die in eerste instantie een afwijzing ontvangen hadden wegens het niet voldoen aan de drempelwaarde (lees: de geurscore moet meer dan 0,40 bedragen), zijn in de bezwaarfase positieve resultaten behaald. Volgens de kamerbrieven van de Minister van 10 juni 2020 (DGA / 20142521) en 18 juni 2020 (BPZ / 20155454) voldoen 40 van de 502 aanvragen niet aan de drempelwaarde. Meerdere aanvragen blijken na een integrale heroverweging in bezwaar toch boven de drempelwaarde uit te komen en de betreffende varkenshouder kan alsnog deelnemen aan de subsidieregeling. &lt;/p&gt;&lt;h4&gt;2.3. Luchtkanalen&lt;/h4&gt;&lt;p&gt;Een aantal varkenshouders heeft bij de aanmelding voor de subsidieregeling de aanwezige luchtkanalen niet opgegeven. De reden hiervan is gelegen in het feit dat de Rijksdienst voor Ondernemend Nederland (hierna: RVO.nl) in eerste instantie uitgedragen had, dat luchtkanalen niet in aanmerking kwamen voor subsidie. &lt;/p&gt;&lt;p&gt;Inmiddels is in mei / juni 2020 het beleid ten aanzien van dit punt gewijzigd. Volgens RVO.nl was in de subsidieregeling onvoldoende gespecificeerd of luchtkanalen opgenomen waren in de gecorrigeerde vervangingswaarde. Dit is uitgezocht en heeft er uiteindelijk in geresulteerd dat luchtkanalen wel in aanmerking konden komen voor subsidie. Indien de varkenshouder een luchtkanaal niet heeft opgegeven, dan bestaat de mogelijkheid om bezwaar te maken. Overigens bestaat er ook altijd nog de mogelijkheid om een verzoek tot ambtshalve herziening in te dienen.&lt;/p&gt;&lt;h3&gt;3. Modelovereenkomst en bezwaar&lt;/h3&gt;&lt;p&gt;Bij een verleningsbeschikking zit als bijlage een modelovereenkomst met de Staat der Nederlanden. Op grond van art. 5, onder g, van de subsidieregeling vormt de overeenkomst een onderdeel van de subsidieregeling en is de varkenshouder gehouden deze overeenkomst te tekenen. Varkenshouders die in eerste instantie een afwijzingsbeschikking ontvangen hadden en na een succesvolle bezwaarfase alsnog mogen deelnemen aan de subsidieregeling, ontvangen deze modelovereenkomst tegelijkertijd met de beslissing op bezwaar. Het doel van deze overeenkomst is dat de varkenshouder zich verbindt aan het blijvende karakter van de sluiting van de varkenshouderijlocatie.&lt;/p&gt;&lt;p&gt;De overeenkomst moet binnen acht weken na de datum van dagtekening van de verleningsbeschikking respectievelijk, ingeval van een succesvol bezwaar, binnen acht weken na de datum van dagtekening van de beslissing op bezwaar bij een afwijzingsbeschikking, volledig ingevuld en ondertekend per post worden geretourneerd aan RVO.nl. &lt;/p&gt;&lt;p&gt;Er zijn varkenshouders die de definitieve deelname aan de subsidieregeling bij een verleningsbeschikking willen laten afhangen van de uitkomst van de bezwaarprocedure. Stel, een varkenshouder die zich niet kan vinden in de verleningsbeschikking, heeft tijdig bezwaar gemaakt. Wat dient er dan te gebeuren met de overeenkomst: wel of niet terugsturen? &lt;/p&gt;&lt;p&gt;Voor deze subsidieregeling was door RVO.nl de volgende oplossing in het leven geroepen. Mocht de varkenshouder in bezwaar gaan tegen een verleningsbeschikking, dan kan hij bij RVO.nl een schorsing van de termijn aanvragen. In dit verzoek aan RVO.nl diende de varkenshouder vóór het verstrijken van de termijn schriftelijk te verwijzen naar zijn bezwaarschrift dat in behandeling is en te verzoeken om opschorting voor de indiening van de overeenkomst tot het moment dat op het bezwaarschrift is beslist. &lt;/p&gt;&lt;p&gt;RVO.nl verleende in een dergelijke situatie in ieder geval uitstel voor het ondertekenen van de overeenkomst tot 4 weken na dagtekening beslissing op bezwaar. Of voorts de overige termijnen zouden opschuiven en gaan lopen vanaf de datum van de beslissing op het bezwaar, was toen nog onduidelijk. &lt;/p&gt;&lt;p&gt;Inmiddels is hierover duidelijkheid verschaft en geldt bij alle bezwaarprocedures het volgende, ongeacht of er wel of geen verzoek om schorsing van de termijn ingediend is: alle termijnen gaan lopen vanaf datum beslissing op bezwaar. Indien een varkenshouder bezwaar heeft gemaakt tegen een verleningsbeschikking, gelden de volgende termijnen:&lt;/p&gt;&lt;ul&gt;&lt;li class="streepjes"&gt;binnen 4 weken na de datum van de beslissing op bezwaar dient de aanvrager de overeenkomst ondertekend te retourneren aan RVO.nl;&lt;/li&gt;&lt;li class="streepjes"&gt;de 8 maanden termijn voor het beëindigen van de productie gaat lopen vanaf de datum van de beslissing op bezwaar (art. 5, onder a, b, c, d, e en f, van de subsidieregeling);&lt;/li&gt;&lt;li class="streepjes"&gt;de slooptermijn (oorspronkelijk: de 14 maanden termijn) gaat lopen vanaf de datum van de beslissing op bezwaar (art. 5, onder h, van de subsidieregeling).&lt;/li&gt;&lt;/ul&gt;&lt;p&gt;Indien een varkenshouder bezwaar heeft gemaakt tegen een afwijzingsbeschikking, gelden de volgende termijnen:&lt;/p&gt;&lt;ul&gt;&lt;li class="streepjes"&gt;binnen 8 weken na de datum van de beslissing op bezwaar dient de aanvrager de overeenkomst ondertekend te retourneren aan RVO.nl;&lt;/li&gt;&lt;li class="streepjes"&gt;de 8 maanden termijn voor het beëindigen van de productie gaat lopen vanaf de datum van de beslissing op bezwaar (art. 5, onder a, b, c, d, e en f, van de subsidieregeling);&lt;/li&gt;&lt;li class="streepjes"&gt;de slooptermijn (oorspronkelijk: de 14 maanden termijn) gaat lopen vanaf de datum van de beslissing op bezwaar (art. 5, onder h, van de subsidieregeling).&lt;/li&gt;&lt;/ul&gt;&lt;p&gt;Verderop in dit artikel ga ik dieper in op de gevolgen van het sluiten van de overeenkomst.&lt;/p&gt;&lt;h3&gt;4. Hoogte subsidiebedrag&lt;/h3&gt;&lt;p&gt;Het feit dat bij alle bezwaarprocedures voortaan geldt, dat alle termijnen gaan lopen vanaf datum beslissing op bezwaar, heeft gevolgen voor de hoogte van het te ontvangen subsidiebedrag. Het maximale subsidiebedrag dat verleend wordt, bestaat uit:&lt;/p&gt;&lt;ol&gt;&lt;li class="kleine letters"&gt;de bijdrage voor het geheel of gedeeltelijk vervallen van het varkensrecht;&lt;/li&gt;&lt;li class="kleine letters"&gt;de bijdrage in verband met het waardeverlies van alle voor het houden van varkens gebruikte dierenverblijven (inclusief mest- en voersilo's en mestkelders).&lt;/li&gt;&lt;/ol&gt;&lt;p&gt;In de bijlage van de beschikking staat nadrukkelijk vermeld dat het daadwerkelijke subsidiebedrag waarvoor een varkenshouder in aanmerking komt, lager zal uitvallen dan in de beschikking is berekend. Dit is gebaseerd op art. 9, tweede lid, van de subsidieregeling. Op grond van dit artikel wordt de daadwerkelijke vervangingswaarde namelijk bepaald op basis van de leeftijd van het dierenverblijf op het moment dat de varkenshouderij op de locatie is beëindigd. Dit is het tijdstip waarop aan de vereisten uit art. 5, onder a, b, c, d, e en f, van de subsidieregeling is voldaan. Op grond van art. 15, eerste lid, onder b, van de subsidieregeling dient een varkenshouder binnen 8 maanden na de subsidieverlening te voldoen aan deze vereisten. Het gevolg van het later ingaan van de 8 maanden termijn, is dat later voldaan zal zijn aan de vereisten uit art. 5, onder a, b, c, d, e en f, van de subsidieregeling. Om die reden zal de hiervoor bedoelde vergoeding onder b. lager zal zijn. &lt;/p&gt;&lt;p&gt;Zoals hiervoor reeds vermeld, wordt de waardebepaling op grond van art. 9, lid 2 van de subsidieregeling uitgevoerd op het moment dat volledig is voldaan aan de vereisten zoals vermeld in art. 5, onder a, b, c, d, e, en f van de subsidieregeling. Hierbij wordt gekeken naar de datum waarop aan al deze eisen is voldaan. Het is hiermee volgens RVO.nl niet mogelijk om op verschillende momenten van leegkomen van de stallen een waardebepaling per stal te hanteren. &lt;/p&gt;&lt;h3&gt;5. Vervallen varkensrecht&lt;/h3&gt;&lt;p&gt;Op basis van art. 5, onder c, van de subsidieregeling dient de deelnemer zijn varkensrecht geheel of gedeeltelijk te laten vervallen. De varkenshouder dient minimaal 80% en maximaal 100% in te leveren van het varkensrecht dat nodig was voor het aantal varkens (uitgedrukt in varkenseenheden) dat in de periode van 1 januari 2018 tot 1 januari 2019 op de productielocatie is gehouden. Indien de varkenshouder 100% gaat inleveren, is het niet mogelijk om nog meer in te leveren. &lt;/p&gt;&lt;p&gt;Indien een varkenshouder bij de aanvraag aangegeven had geen 100% in te willen leveren, maar bijvoorbeeld 90%, dan mag de varkenshouder wel meer gaan inleveren dan aangemeld mits daarmee het definitieve subsidiebedrag niet hoger uitkomt dan het maximaal berekende subsidiebedrag zoals vermeld op de beschikking (lees: verleningsbeschikking of beslissing op bezwaar). Het definitieve subsidiebedrag hangt af van de datum van waardebepaling van de productiecapaciteit. Zoals hiervoor reeds vermeld, wordt de waardebepaling uitgevoerd op het moment dat volledig is voldaan aan de vereisten uit art. 5, onder a, b, c, d, e, en f, van de subsidieregeling. Mocht daar financiële ruimte ontstaan, dan kan de deelnemer die ruimte benutten voor het inleveren van extra varkenseenheden, met een maximum van 100%. De extra ingeleverde varkenseenheden worden vergoed, maar het is dus niet toegestaan om het maximaal berekende subsidiebedrag uit de beschikking op te hogen. &lt;/p&gt;&lt;p&gt;Op het moment van doorhalen dienen de absolute rechten en de benutbare rechten te worden doorgehaald. Alleen mag de varkenshouder het aantal benutbare varkenseenheden overhouden dat nodig is voor het aantal varkens dat hij in de periode vóór zijn verzoek tot vervallen van de varkenseenheden, heeft gehouden. De benutbare rechten die de varkenshouder op dat moment niet zelf heeft benut, dienen eveneens doorgehaald te worden. Deze onbenutte varkenseenheden mogen vóór het doorhalen niet verleased zijn, heeft RVO.nl onlangs laten weten. Heeft een varkenshouder zelf geen varkens meer gehouden in het kalenderjaar van het doorhalen, dan dient ten tijde van het doorhalen het aantal benutbare rechten gelijk te zijn aan het aantal absolute rechten. &lt;/p&gt;&lt;h3&gt;6. Slopen&lt;/h3&gt;&lt;p&gt;Zodra aan de vereisten uit art. 5, onder a, b, c, d, e en f, van de subsidieregeling voldaan is, behoort de varkenshouder dit te melden aan RVO.nl. Tegelijkertijd kan dan om een voorschotbetaling (= 70% van het subsidiebedrag) verzocht worden. Vervolgens dient tijdens een fysieke controle door de Nederlandse Voedsel- en Warenautoriteit (hierna: de NVWA) vastgesteld te worden dat daadwerkelijk voldaan is aan de genoemde vereisten. Na de NVWA-controle kan pas gestart worden met de volgende fase van het saneringstraject: het afbreken en verwijderen van de dierenverblijven, mest- en voersilo's en mestkelders. &lt;/p&gt;&lt;h4&gt;6.1. Verlenging slooptermijn&lt;/h4&gt;&lt;p&gt;Aanvankelijk hadden deelnemers na de subsidieverlening 14 maanden de tijd om te voldoen aan de sloopverplichting. Het was de vraag of deze termijn wel haalbaar zou zijn voor alle varkenshouders die deelnemen aan de subsidieregeling en wel om de volgende redenen:&lt;/p&gt;&lt;ol&gt;&lt;li class="nummers"&gt;In korte tijd dient een groot aantal varkenshouderijlocaties gesloopt te worden en deze locaties liggen niet verspreid over heel Nederland, maar geconcentreerd in twee gebieden.&lt;/li&gt;&lt;li class="nummers"&gt;Op grond van de Wet natuurbescherming is een ontheffing nodig voor de sloop van varkensstallen indien er beschermde diersoorten aanwezig zijn in de te slopen bebouwing. Hiertoe is onderzoek nodig en dit vergt tijd. &lt;/li&gt;&lt;/ol&gt;&lt;p&gt;Inmiddels is in art. 15, eerste lid, onderdeel c, van de subsidieregeling de slooptermijn aangepast in die zin dat ’14 maanden’ is vervangen door ‘24 maanden’ (&lt;span class="italic"&gt;Stcrt.&lt;/span&gt; 2020, 55266).&lt;/p&gt;&lt;h4&gt;6.2. Controle NVWA&lt;/h4&gt;&lt;p&gt;Verder waren varkenshouders bang voor het feit dat ze lang zouden moeten wachten op de verplichte NVWA-controle. De Producenten Organisatie Varkenshouderij (hierna: POV) en de Coalitie Vitale Varkenshouderij (hierna: CoViVa) hebben hierover reeds medio 2020 afspraken gemaakt met het ministerie. Het komt erop neer dat RVO.nl binnen twee dagen na binnenkomst van de melding dat aan de vereisten uit art. 5, onder a, b, c, d, e en f, van de subsidieregeling voldaan is en verzocht wordt om een voorschotbetaling, aan de NVWA verzoekt om de controle op locatie te doen. &lt;/p&gt;&lt;p&gt;De periode om de controle uit te voeren zal maximaal twee weken duren. De NVWA streeft er overigens naar om dit sneller te doen. Na de controle wordt de varkenshouder de volgende dag formeel geïnformeerd over het besluit. Indien aan alle vereisten voldaan is, kan de sloop -op basis van de gemaakte afspraken- in het uiterste geval na twee en een halve week na de melding beginnen. Mocht de NVWA-controleur tekortkomingen aantreffen, dan zullen deze eerst verholpen moeten worden. Er zal dan ook niet alvast 70% van het subsidiebedrag als voorschot uitgekeerd worden. &lt;/p&gt;&lt;p&gt;Om de sloop van deelnemende locaties te bespoedigen is sinds kort ook het volgende toegestaan. Zodra de varkens en de verpompbare mest van het bedrijf afgevoerd zijn en dus voldaan is aan art. 5, onder a en b, van de subsidieregeling, kan RVO.nl hierover per e-mail geïnformeerd worden met het verzoek dat de NVWA dit op de locatie komt controleren. Als de NVWA dit goedkeurt, kan met de sloop begonnen worden. Met deze optie wil het ministerie de varkenshouders tegemoet komen en de sloop niet onnodig vertragen. Aan de vereisten uit art. 5, onder c, d, e en f, van de subsidieregeling hoeft op dat moment nog niet voldaan te zijn. Voor deze eisen blijft de 8 maanden termijn onverkort van kracht.&lt;/p&gt;&lt;h4&gt;6.3. Afspraken maken &lt;/h4&gt;&lt;p&gt;Hoewel de termijn om te slopen verruimd is, doen varkenshouders er verstandig aan om zo spoedig mogelijk afspraken met sloop- en recyclingbedrijven te maken. Deze afspraken zouden gemaakt moeten worden onder de ontbindende voorwaarde dat er niet op basis van de NVWA-controle met de sloop gestart mag worden. Verder is het raadzaam met de sloper afspraken te maken wanneer de sloop uiterlijk gereed moet zijn. Onderdeel van de afspraken zou een boetebeding kunnen zijn indien de sloopwerkzaamheden niet tijdig afgerond zijn en daardoor subsidie misgelopen wordt.&lt;/p&gt;&lt;h4&gt;6.4. Inrichting&lt;/h4&gt;&lt;p&gt;Om aan het einde van het saneringstraject niet in tijdnood te komen vroegen varkenshouders zich af of het mogelijk is om alvast met de sloop van de inrichting van een stal te beginnen zodra een stal of een gedeelte van een stal leeg staat. RVO.nl verkondigde in eerste instantie dat dit niet mocht, omdat dit op gespannen voet met het bepaalde in art. 15, tweede lid, van de subsidieregeling zou staan. Inmiddels is dit standpunt losgelaten en hebben de POV en de CoViVa met het ministerie afgesproken dat de inrichting van de stal thans wel verwijderd mag worden. Ook luchtwassers worden als inrichting gezien. Overige zaken, zoals de muren, het dak en de mestputten, moeten dus nog wel aanwezig zijn ten tijde van de NVWA-controle.&lt;/p&gt;&lt;h3&gt;7. Modelovereenkomst&lt;/h3&gt;&lt;p&gt;Zoals hiervoor reeds vermeld, vormt de overeenkomst op grond van art. 5, onder g, van de subsidieregeling een onderdeel van de subsidieregeling en is de varkenshouder gehouden deze overeenkomst te tekenen. Indien een varkenshouder de overeenkomst ondertekend heeft, dan moet hij overgaan tot sanering van de varkenshouderij op de productielocatie. Toch kan het gebeuren dat een situatie &lt;span class="italic"&gt;buiten de macht van de aanvrager om&lt;/span&gt; verandert, waardoor het beter is om niet te stoppen. RVO.nl heeft onlangs laten weten dat een varkenshouder de aanvraag dan kan intrekken door een verzoek naar RVO.nl te sturen. Er zal wel altijd een gegronde reden aan ten grondslag moeten liggen. &lt;/p&gt;&lt;p&gt;Wat verstaan wordt onder ‘buiten de macht van de aanvrager om’, is op dit moment nog onduidelijk. Valt bijvoorbeeld verkoop van het gehele bedrijf aan een derde die de varkenshouderij voortzet, hieronder? RVO.nl zal dit per individuele situatie beoordelen in samenspraak met de aanvrager en de beleidsafdeling. Het is dus niet vanzelfsprekend dat het verzoek om de aanvraag in te trekken, gehonoreerd wordt.&lt;/p&gt;&lt;p&gt;Op het moment dat een varkenshouder besluit, met goedkeuring van RVO.nl, om een aanvraag in te trekken, dan is dit niet zonder gevolgen. De subsidiebeschikking zal formeel ingetrokken worden. Een reeds ontvangen voorschotbedrag dient daardoor terugbetaald te worden. En zijn er al varkenseenheden doorgehaald, dan kunnen deze niet meer terug op naam van de varkenshouder geregistreerd worden.&lt;/p&gt;&lt;h3&gt;8. Tot slot&lt;/h3&gt;&lt;p&gt;De Subsidieregeling sanering varkenshouderijen bevindt zich momenteel midden in de uitvoeringsfase. Gaandeweg het traject wordt alles verder uitgekristalliseerd en volgen er praktische oplossingen om de subsidieregeling beter uitvoerbaar te maken. Ik ga er van uit dat u middels deze bijdrage als adviseur voldoende geïnformeerd bent om de deelnemende varkenshouders bij te kunnen staan die inmiddels gestart zijn of op het punt staan om te starten met de feitelijke beëindiging van de varkenshouderij. &lt;/p&gt;</content><legacyfootnotes/><footnotes><footnote>1 Anita van Bavel is senior jurist bij ABAB Legal B.V.</footnote></footnotes><auteurs>mr. ing. A.N.M. van Bavel</auteurs><published>2020-12-29 15:25:56</published><modified>2020-12-29 17:28:16</modified><editiondate>2020-12-29</editiondate><htmlpath>https://denhollander.info/artikel/16453</htmlpath></article>
</articles></edition>