<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2019</searchword><id>15778</id><udhid>UDH:TvAR/15778</udhid><titel>Visrechten, van grond naar vis</titel><searchwords><searchword>TvAR 10/2019</searchword><searchword>UDH:TvAR/15778</searchword></searchwords><attachments><attachment><name>20602.pdf</name><extention>pdf</extention><url>https://denhollander.info/download/20602/ci</url></attachment></attachments><inleiding>&lt;p&gt;Vrijwel dagelijks komt de Nederlandse visserij in het nieuws voorbij. Het gaat dan om thema’s als pulsvisserij, aanlandplicht en Brexit. Deze onderwerpen zien zonder uitzondering op de kust- en zeevisserij, maar ook in de Nederlandse binnenwateren wordt volop gevist. Zo’n miljoen sportvissers gooien hier hun hengel in en ook zijn er nog altijd meer dan 110 geregistreerde beroepsmatige visserijbedrijven die op de binnenwateren hun brood verdienen. Dit gebruik van de binnenwateren leidt bij overheden, rechters, handhavers en particulieren regelmatig tot hoofdbrekens. Het visserijrecht bestaat namelijk uit een unieke mix van civiel-, bestuurs- en strafrecht waarbij er de ene keer het huidige BW gevolgd moet worden, maar de andere keer een eeuwenoude uitzondering van kracht kan zijn. In dit artikel zal ik de basis van het visserijrecht uiteenzetten en laten zien welke stappen men moet ondernemen om rechtmatig ergens een vis te mogen vangen.&lt;/p&gt;</inleiding><content>&lt;h3&gt;1. Zoveel water, zoveel regels&lt;/h3&gt;&lt;p&gt;Het voornaamste instrument binnen het Nederlandse visserijrecht is de Visserijwet 1963[2] (hierna: Visserijwet). Deze formele wet borduurt voort op eerdere visserijwetten[3] en is zelf ook enkele malen ingrijpend gewijzigd. Bij bestudering van de Visserijwet valt op dat er verschillende regimes zijn, afhankelijk van het type water waarin gevist wordt. In art. 1 lid 4 van de Visserijwet worden deze verschillende wateren aangeduid: visserijzone, zeegebied, kustwateren en binnenwateren. De visserijzone, vastgesteld krachtens de Machtigingswet instelling visserijzone[4], omvat het Nederlandse deel van de Noordzee met uitzondering van de wateren rondom de Zeeuwse en Zuid-Hollandse eilanden. Deze laatstgenoemde wateren behoren net als Waddenzee, Ooster- en Westerschelde, Dollard en Rotterdamse Zeehavens op grond van het Besluit aanwijzing zeegebied en kustwateren tot de kustwateren. De wateren die onder de enigszins misleidende naam zeegebied vallen, beperken zich tot de havens van Scheveningen en IJmuiden en het afwateringskanaal in Katwijk. De overige in Nederland liggende wateren behoren tot de binnenwateren. Dit betekent dat de binnenwateren vooral zoete wateren betreffen en dat zij zich op die manier onderscheiden van de overige watertypen. Voor het gemak dient er binnen de binnenwateren ook nog een tweedeling gemaakt te worden tussen de visserij in het IJsselmeergebied en die in de overige binnenwateren. In dit artikel zal enkel ingegaan worden op de juridische systematiek die geldt voor de binnenwateren. De keuze om de juridische systematiek van de andere watertypen achterwege te laten is met name gelegen in de omstandigheid dat deze vrijwel uitsluitend bepaald wordt door het buitengewoon uitvoerige en complexe Europese Gemeenschappelijke visserijbeleid.&lt;/p&gt;&lt;p&gt;Veel regels omtrent de visserij in de binnenwateren zijn neergelegd in een aantal algemene maatregelen van bestuur zoals het Reglement voor de binnenvisserij, Reglement minimummaten en gesloten tijden en de ministeriële regeling Uitvoeringsregeling visserij. Hoewel deze instrumenten later nog aan bod komen, wil ik een onderscheid alvast uitlichten dat van belang is voor het visserijrecht in de Nederlandse binnenwateren. Dit betreft het onderscheid tussen sportvissers en beroepsvissers. Dit onderscheid volgt uit het Reglement voor de Binnenvisserij en de Uitvoeringsregeling visserij. Zo is het gebruik van alle toegestane vistuigen met uitzondering van de hengel en peur[5] aan beroepsvissers voorbehouden en mogen alleen zij vis te koop aanbieden en verkopen. Zie hiervoor de art. 3 en 7a van het Reglement voor de binnenvisserij. Niet iedereen kan zomaar als beroepsvisser aangemerkt worden. Men moet geregistreerd staan als beroepsvisser en aan zo’n registratie zijn uiteraard eisen verbonden. Deze eisen, welke zijn neergelegd in de artikelen 55 en 56 van de Uitvoeringsregeling visserij, komen er kortweg op neer dat door een accountant moet zijn vastgesteld dat men als visrechthebbende of houder van een schriftelijke toestemming kan beschikken over minimaal 250 hectare aan viswater en daarmee minimaal € 8500 bruto aan jaarlijkse inkomsten genereert. Het begrip visrechthebbende vormt een mooie springplank naar de volgende hoofdstukken van dit artikel waar ik nader in ga op visrechten en de verkrijging daarvan.&lt;/p&gt;&lt;h3&gt;2. Grond en heerlijkheden&lt;/h3&gt;&lt;h4&gt;2.1. De visrechthebbende&lt;/h4&gt;&lt;p&gt;Het belangrijkste begrip binnen het Nederlandse visserijrecht staat gedefinieerd in art. 1 lid 1 sub c van de Visserijwet. De rechthebbende op het visrecht, ook wel de visrechthebbende, wordt daar als volgt omschreven: ‘&lt;span class="italic"&gt;de gerechtigde tot vissen uit welken hoofde ook, behalve de houder van een schriftelijke toestemming, als bedoeld in artikel 7, tweede lid, of van een schriftelijke toestemming, als bedoeld in artikel 21, tweede lid&lt;/span&gt;.’ Uit deze begripsomschrijving volgt dat de visrechthebbende zelf gerechtigd is om te vissen. Bovendien kan de visrechthebbende via de uitgifte van schriftelijke toestemmingen bepalen wie er behalve hijzelf nog meer gerechtigd is in een bepaald water te vissen en onder welke voorwaarden dit dient te geschieden. Daarnaast kan de visrechthebbende er voor kiezen om zijn visrecht te verhuren. De uitgifte van schriftelijke toestemmingen en de verhuur van visrechten staan duidelijk in de Visserijwet omschreven. Dat geldt echter niet voor het verkrijgen van het visrecht in primo.&lt;/p&gt;&lt;h4&gt;2.2. Hoofdregel: de eigenaar van de grond onder het water is visrechthebbende&lt;/h4&gt;&lt;p&gt;Als hoofdregel geldt dat de eigenaar van de grond onder het water de rechthebbende op het visrecht is voor zover zich dat uitstrekt boven zijn eigendom. Dit volgt uit art. 5:21 BW. Het visrecht is daarmee een accessoir recht, afhankelijk van de eigendom van de grond, net als onder meer het jachtrecht of het looprecht. Deze systematiek leidt er toe dat met name op grote wateren de Nederlandse Staat visrechthebbende is. Provincies, waterschappen en gemeenten hebben het visrecht op veel regionale en kleinere wateren zoals kanalen, beken en stadsvijvers. Uiteraard zijn er ook grote aantallen particuliere visrechthebbenden via hun eigendom van grond onder water.&lt;/p&gt;&lt;p&gt;In tegenstelling tot voorheen is het tegenwoordig onmogelijk om het visrecht af te splitsen van de eigendom van de grond onder het water. Ieder beding waarbij het visrecht wordt afgescheiden van de eigendom van de grond onder het water is op grond van art. 63 van de Visserijwet nietig. Dit betekent dat een eigenaar van grond onder water het daarop rustende visrecht niet los van de grond kan verkopen. Nu is het zo dat het splitsen van visrecht en grondeigendom niet meer mogelijk is, maar dit gebeurde voor de invoering van het eerste BW in 1838 veelvuldig.&lt;/p&gt;&lt;h4&gt;2.3. Uitzondering: oude zakelijke rechten&lt;/h4&gt;&lt;p&gt;In onder meer Zeeland, Holland, Utrecht en de rivierengebieden van Gelderland, Limburg en Overijssel komen nog oude zakelijke visrechten voor. Het betreft hier rechten om met uitsluiting van anderen te vissen in wateren waarbij de grond onder het water aan een ander behoort. Deze rechten onderscheiden zich hiermee nadrukkelijk van de hoofdregel met betrekking tot visrechten daar er hier juist sprake is van een scheiding tussen de eigendom van het visrecht en de eigendom van de grond onder het water. De meeste van de oude zakelijke visrechten ontlenen hun oorsprong aan een heerlijkheid en de bijbehorende rechten die het gezag in zo’n gebied toekwam. Deze heerlijkheden waren talrijk . Zo waren er omstreeks 1770 in het gewest Holland alleen al zo’n 550 heerlijkheden.[6] Een heerlijkheid was een gebied waarin primair de rechtsmacht bij een heer lag. Naast de rechtsmacht kon de heer vaak ook beschikken over de regalia van de landsheerlijkheid, dat wil zeggen rechten die voortvloeien uit de zeggenschap over de grond. Hiertoe behoorden onder meer het jachtrecht, het tolrecht en het visrecht. De heer van de heerlijkheid kon deze rechten die hij in leen had verkregen of vrij en erfelijk (allodiaal) in bezit had vervolgens zelf in leen uitgeven of anderszins vervreemden of bezwaren. Op deze manier zijn er vanaf de Middeleeuwen allerlei heerlijke visrechten bij steden, adel en andere particulieren beland. Ten tijde van de Franse Revolutie en de daaropvolgende perioden van de Bataafse Republiek, het Koninkrijk Holland en inlijving bij Frankrijk, werd het systeem met heerlijke en andere feodale rechten afgeschaft. Heerlijke visrechten verloren daardoor hun rechtskracht en in plaats daarvan kwam het visrecht in grote lijnen bij de Staat en de oevereigenaren te liggen die het konden verpachten. &lt;/p&gt;&lt;p&gt;Na de bevrijding van de Nederlanden in 1814 werd bij soeverein besluit[7] bepaald dat de verpachting van staatswege in stand zou blijven, maar dat door de Fransen verstoorde oude rechten van rechthebbenden op visserijen hersteld dienden te worden. Tot de invoering van het BW in 1838 was er sprake van een situatie waarin visrechten nog van de eigendom van (de grond onder) het water konden worden afgescheiden. Ook werden er door de Staat volop van de grond afgescheiden visrechten geveild. In deze tijd (maar overigens ook daarvoor) zijn veel zakelijke visrechten ontstaan die niet aan een heerlijkheid gebonden waren. Deze rechten kunnen dan ook niet als heerlijke rechten aangemerkt worden. Dit onderscheid tussen enerzijds heerlijke rechten en anderzijds overige oude zakelijke visrechten is van belang, omdat heerlijke visrechten in principe betrekking hebben op alle wateren binnen de heerlijkheid en de begrenzing van overige oude zakelijke visrechten in de titel van aankomst is aangegeven.[8]&lt;/p&gt;&lt;p&gt;De oude zakelijke rechten zijn via art. 641 en 577 oud BW en art. 150 Overgangswet Nieuw Burgerlijk Wetboek als zakelijke rechten gewaarborgd. Op grond van deze artikelen is echter zowel de scheiding van visrechten van de eigendom van de grond onder het water als verkrijgende verjaring van afgescheiden visrechten sinds 1838 onmogelijk. &lt;/p&gt;&lt;p&gt;Vaak is het niet duidelijk of op een water een oud zakelijk visrecht rust, omdat deze niet altijd in de openbare registers zijn opgenomen. Bovendien rijzen er vaak vragen ten aanzien van de omvang en begrenzing van de zakelijke rechten, omdat deze afhankelijk zijn van het gebied en het soort recht. Daarbij spelen nog de moeilijkheden die oude zakelijke rechten sinds 1838 hebben moeten overleven zoals vererving, leveringsperikelen, ruilverkaveling en verjaring door niet-gebruik. Het mag dan ook geen wonder heten dat er regelmatig procedures worden gevoerd over oude visrechten.[9] Om deze redenen wordt de eigenaar van de grond onder het water in beginsel als visrechthebbende aangemerkt tenzij een ander voldoende concreet kan bewijzen dat hij rechthebbende is, bijvoorbeeld als eigenaar van een oud zakelijk recht.&lt;/p&gt;&lt;h3&gt;3. Verkrijging van recht op het visrecht&lt;/h3&gt;&lt;p&gt;Zoals hierboven uiteen is gezet, is primair de eigenaar van de grond onder het water of de eigenaar van een oud zakelijk visrecht de visrechthebbende. Via de verkoop of verhuur van de grond of het zakelijke visrecht kan het visrecht bij een andere persoon of rechtspersoon geraken. Ook via erfopvolging gaat visrecht over op de erfopvolgers. Er zijn echter nog andere methoden om het recht op visrecht te verkrijgen.&lt;/p&gt;&lt;h4&gt;3.1. Huur en verhuur van het visrecht&lt;/h4&gt;&lt;p&gt;Een veelgebruikte vorm betreft de huur en verhuur van het visrecht welke is neergelegd in paragraaf 5 van de Visserijwet. Conform de definitie van art. 1 lid 1 sub c Visserijwet wordt ook de huurder van het visrecht de visrechthebbende. Bij de verhuur van visrechten worden regelmatig zogenaamde gesplitste visrechten verhuurd. Bij dit fenomeen wordt het gehele of volledige visrecht onderverdeeld in bijvoorbeeld het aalvisrecht (voor de visserij op paling), het schubvisvisrecht (voor de visserij op alle andere vissen dan aal of paling) en het schaaldiervisrecht (voor de visserij op krabben en kreeften). Dit kan er toe leiden dat een grondeigenaar zijn visrecht op één perceel gesplitst aan drie of nog meer partijen verhuurt.&lt;/p&gt;&lt;p&gt;Bij de verhuur van visrechten dienen een aantal regels in acht genomen te worden. Zo gelden de bepalingen ten aanzien van de huur en verhuur van visrechten ex art. 24 Visserijwet allereerst enkel op de Nederlandse binnenwateren en dan ook nog eens met uitzondering van het IJsselmeer (inclusief Markermeer en IJmeer) waar de Nederlandse Staat een afwijkend visserij beheer voert. Voorts dienen overeenkomsten van huur en verhuur van visrechten op grond van art. 25 van de Visserijwet schriftelijk te worden aangegaan. De overeenkomst van huur en verhuur van visrechten geldt ex art. 28 Visserijwet behoudens speciale omstandigheden voor een periode van 6 jaren. Onder meer de onzekerheid of een water geschikt blijft om te bevissen als er werkzaamheden zijn gepland, wordt als bijzondere omstandigheid gezien om voor een kortere periode het visrecht te verhuren. Gevallen waarin het visrecht voor een langere periode dan 6 jaren wordt verhuurd zijn ondergetekende niet bekend. De voornaamste reden van het ontbreken van dergelijke lange overeenkomsten is gelegen in het zogenaamde continuatierecht van art. 33 van de Visserijwet. Deze sinds 1999 bestaande stilzwijgende verlenging[10] zorgt er voor dat huurovereenkomsten geldend voor 6 jaren in beginsel voor eenzelfde periode verlengd worden. Deze stilzwijgende verlenging treedt automatisch in werking tenzij huurder alleen of huurder en verhuurder gezamenlijk besluiten om de overeenkomst te beëindigen, de verhuurder uiterlijk acht maanden voor het eindigen van de overeenkomst een nieuwe overeenkomst aan huurder aanbiedt en de huurder deze niet aanvaardt of verhuurder uiterlijk acht maanden voor het eindigen van de overeenkomst deze huurovereenkomst opzegt. De termijn van acht maanden moet strikt in acht worden genomen waarbij de civielrechtelijke ontvangsttheorie geldt.[11]&lt;/p&gt;&lt;p&gt;Niet alleen dienen overeenkomsten van huur en verhuur van visrechten aan bovenstaande eisen te voldoen, er is ook een speciale rol weggelegd voor een apart bestuursorgaan. Dit zelfstandige bestuursorgaan, de Kamer voor de Binnenvisserij geheten, heeft een tweeledige rol ten aanzien van de overeenkomsten van huur en verhuur van visrechten. Allereerst dienen nieuwe huurovereenkomsten op grond van art. 26 Visserijwet aan de Kamer ter goedkeuring worden voorgelegd. Ten tweede kunnen huurders de Kamer in gevallen van huurovereenkomsten met een looptijd van een jaar of langer verzoeken om de huurovereenkomst te verlengen. De rol van de Kamer komt in de volgende paragrafen nader aan bod.&lt;/p&gt;&lt;h4&gt;3.2. Beperkte rechten&lt;/h4&gt;&lt;p&gt;In enkele gevallen kan ook de vestiging van een zakelijk recht leiden tot de situatie waarin men visrechthebbende wordt. De meest voorkomende variant hierbij is de vestiging van een recht van erfpacht. In principe kan de erfpachter op grond van art. 5:89 BW op dezelfde manier over de zaak beschikken als een eigenaar. Algemeen wordt dan ook aangenomen dat de erfpachter visrechthebbende wordt voor de duur waarvan hij de zaak in erfpacht houdt. Om die reden kiest de Staat er vaak voor om wat betreft het visrecht een voorbehoud te maken in de akte van vestiging van erfpacht.[12]&lt;/p&gt;&lt;p&gt;Een interessante vraag is hoe het verkrijgen van het visrecht via een vestiging van erfpacht zich verhoudt tot het splitsingsverbod van art. 63 van de Visserijwet.&lt;/p&gt;&lt;p&gt;Diezelfde vraag kan de vruchtgebruiker van de grond onder het viswater worden tegengeworpen. Overigens zijn er ook gevallen bekend waarin een recht van vruchtgebruik werd gevestigd op een oud zakelijk visrecht.&lt;/p&gt;&lt;h3&gt;4. Geen rechthebbende op het visrecht, wel vissen&lt;/h3&gt;&lt;p&gt;Een beperkte groep natuurlijke- en rechtspersonen in Nederland mag zich rechthebbende op het visrecht noemen. Zoals eerder uiteen is gezet, betreffen dit de eigenaren van grond onder water, de houders van oude zakelijke visrechten, de huurders van visrechten en erfpachters en vruchtgebruikers van dergelijke gronden onder water. Deze groep is gerechtigd tot vissen in het viswater waarop zij visrechthebbende is. Daarnaast zijn zij bevoegd om anderen in hun viswater te laten vissen.&lt;/p&gt;&lt;h4&gt;4.1. Vissen? Nee, tenzij&lt;/h4&gt;&lt;p&gt;Art. 21 bevat één van de sleutelbepalingen van de Visserijwet. In dit artikel is namelijk een verbod opgenomen om te vissen in wateren waarvan een andere rechthebbende is op het visrecht. Wanneer vist men? Art. 1 lid 3 van de Visserijwet omschrijft vissen als a) het te water brengen, te water hebben, lichten of ophalen van vistuigen alsmede het op enigerlei andere wijze pogen om vis uit het water te bemachtigen &lt;span class="underlined"&gt;en&lt;/span&gt; b) het uitzetten en uitzaaien van vis. Let hierbij op dat veel garnalen, krabben en schelpdieren tot vis worden gerekend net als kuit en hom van deze dieren en vissen zelf (art. 1 lid 2 Visserijwet). &lt;/p&gt;&lt;p&gt;Nu is het gelukkig niet zo dat uitsluitend de visrechthebbende mag vissen. Art. 21 Visserijwet geeft namelijk een aantal uitzonderingen op grond waarvan er wel gevist mag worden door anderen dan de visrechthebbende. De eerste uitzondering betreft meteen de belangrijkste variant. Er mag wel gevist worden door diegene die voorzien is van een schriftelijke toestemming van de rechthebbende, geldende voor het type visserij, welke wordt uitgeoefend (art. 21 lid 2 sub a). Daarnaast mag ook diegene die de rechthebbende op het visrecht of de houder van de schriftelijke toestemming behulpzaam is bij het vissen met een vistuig, dat niet door één persoon kan worden bediend in dat water vissen (art. 21 lid 2 sub b). Tot slot mogen ook kinderen jonger dan veertien die slechts één hengel gebruiken (onder nadere voorwaarden) vissen op wateren waar zij geen visrechthebbende zijn (art. 21 lid 2 sub e).Hetzelfde geldt voor diegene die vissen in een water dat geheel is gelegen op een afgesloten erf of indien er gevist wordt in een erkende viskwekerij (art. 21 lid 2 sub f). Het bovenstaande brengt met zich mee dat de meeste mensen niet zomaar aan de waterkant een net of hengel uit mogen werpen. Ook zijn de bordjes met ‘verboden te vissen’ weliswaar informatief maar niet noodzakelijk. In veruit de meeste gevallen heeft men in Nederland dan ook een schriftelijke toestemming nodig van de visrechthebbende om ergens te mogen vissen.&lt;/p&gt;&lt;h4&gt;4.2. De schriftelijke toestemming&lt;/h4&gt;&lt;p&gt;Zoals ik al aangaf, wordt door veruit de meeste mensen in de Nederlandse binnenwateren gevist op basis van een schriftelijke toestemming. De schriftelijke toestemming, welke tot 2007 vergunning werd genoemd[13], moet aan een aantal vereisten voldoen. Deze vereisten zijn opgesomd in art. 23 van de Visserijwet. De meeste van deze vereisten liggen voor de hand. Zo dienen de naam en woonplaats van zowel de houder als de uitgever op de toestemming aangegeven te zijn. Daarnaast dient de geldigheidsduur van de toestemming, welke maximaal drie jaar mag bedragen, vermeld te worden. Interessanter wordt het bij de verplichte omschrijving van het viswater en de omschrijving van de visserij waarvoor de schriftelijke toestemming geldt. Bij de omschrijving van het viswater zullen meestal kadastrale percelen vermeld worden, maar soms geldt de toestemming slechts voor een gedeelte van een perceel. Omschrijvingen in de trend van ‘van de driesprong tot het derde bruggetje’ komen in dat soort gevallen ook nog veelvuldig voor. In zulke gevallen worden toestemmingen vaak vergezeld door een gearceerde kaart. Met de omschrijving van de visserij waarvoor de schriftelijke toestemming geldt wordt een uiteenzetting verwacht op de schriftelijke toestemming van wat men met deze toestemming mag bevissen, op welk moment en met welk vistuig. Men kan bijvoorbeeld denken aan de omschrijving: ‘&lt;span class="italic"&gt;Toestemminghouder is op basis van deze toestemming gerechtigd de aalvisserij uit te oefenen met alle wettelijk toegestane beroepsvistuigen in de periode 1 januari tot en met 31 augustus&lt;/span&gt;’.&lt;/p&gt;&lt;p&gt;In schriftelijke toestemmingen wordt vaak een veelvoud aan voorwaarden opgenomen die de omschrijving van de visserij bepalen. Te vangen hoeveelheden en soorten vis, specificaties van vistuigen, maar ook gedragingen op of aan het water tijdens het uitoefenen van de visserij worden hierin gereguleerd. Met deze regels dient niet te lichtvaardig worden omgesprongen. De toestemminghouder is namelijk enkel gerechtigd te vissen voor zover dit binnen de voorwaarden valt die zijn omschreven in zijn schriftelijke toestemming. Wordt er buiten die voorwaarden gevist, bijvoorbeeld met meer vistuigen dan op de toestemming is vermeld, dan wordt men geacht te vissen zonder schriftelijke toestemming.[14] Dit leidt dan tot een overtreding van art. 21 Visserijwet, hetgeen aangemerkt wordt als een economisch delict (art. 1a lid 1 Wet op de economische delicten). Hierdoor ontstaat een situatie waarin er (stevig) strafrechtelijk gehandhaafd kan worden wegens niet-nakoming van privaatrechtelijke voorwaarden.&lt;/p&gt;&lt;p&gt;Ook bij de schriftelijke toestemming is een rol weggelegd voor de Kamer voor de Binnenvisserij. Deze rol komt aan bod in het volgende hoofdstuk.&lt;/p&gt;&lt;p&gt;Tot slot is het goed om te vermelden dat de schriftelijke toestemming sinds 2015[15] helemaal niet meer zo schriftelijk is. Art. 23 lid 5 Visserijwet bepaalt immers dat bij de visserij met één of meer hengels, gegevens die door de verlener van de toestemming digitaal ter beschikking worden gesteld, ook digitaal op eerste vordering aan een opsporingsambtenaar getoond mogen worden. Via deze weg tonen vandaag de dag meer dan 400.000 sportvissers via de zogenaamde VISplanner dat zij gerechtigd zijn de visserij op de desbetreffende plaats en onder de toepasselijke voorwaarden uit te oefenen.&lt;/p&gt;&lt;h4&gt;4.3. Volmacht&lt;/h4&gt;&lt;p&gt;De visrechthebbende is bevoegd om schriftelijke toestemmingen uit te reiken aan individuele (rechts)personen. Vaak voelen primaire visrechthebbenden, dat wil zeggen de grondeigenaren of eigenaren van oude zakelijke visrechten, er weinig voor om aan grote groepen individuen schriftelijke toestemmingen uit te reiken. Uiteraard kunnen zij er dan voor kiezen om hun visrecht te verhuren aan een andere partij die vervolgens schriftelijke toestemmingen uit kan geven. In sommige situaties is dat echter niet wenselijk. Met het verhuren van het visrecht wordt de huurder visrechthebbende. Deze mag niet alleen zelf vissen en schriftelijke toestemmingen uitreiken, hij krijgt ook zeggenschap over het visserijbeheer. In zulke situaties biedt de volmacht van art. 3:60 BW e.v. een oplossing. De visrechthebbende kan een gevolmachtigde de bevoegdheid bieden om in zijn naam schriftelijke toestemmingen uit te geven. Deze constructie wordt onder meer toegepast door de Nederlandse Staat op het Volkerak-Zoommeer.&lt;/p&gt;&lt;p&gt;In veruit de meeste gevallen worden volmachten voor de maximale duur van schriftelijke toestemmingen, dat wil zeggen drie jaar, afgegeven.&lt;/p&gt;&lt;h3&gt;5. De Kamer voor de Binnenvisserij&lt;/h3&gt;&lt;p&gt;In de vorige hoofdstukken heb ik kort verwezen naar de rol van de Kamer voor de Binnenvisserij. De rol van de Kamer is neergelegd in zowel de Visserijwet zelf als in het Reglement voor de Kamer voor de Binnenvisserij. In eerste instantie had de Kamer sinds haar oprichting in 1955 achttien leden, maar dit aantal is in 1999 gehalveerd. Van de leden van de Kamer wordt een derde benoemd op voordracht van organisaties van beroepsvissers, een derde op voordracht van organisaties van sportvissers en een derde op voordracht van organisaties van grondeigenaren (art. 47 Visserijwet). Naast de leden kent de Kamer enkele ambtelijke medewerkers. Door reorganisaties en bezuinigingen is het aantal beschikbare fte’s afgenomen van rond de 30 in de jaren 50 tot 2,5 fte nu.[16] Ondanks dat de Kamer door deze bezuinigingen niet meer over de middelen beschikt om net als voorheen onderzoeken uit te voeren of deskundigen te horen, wordt zij nog op waarde geschat. De Kamer beschikt immers nog steeds over een aanzienlijke deskundigheid ten aanzien van vis en visserij. Mede om die reden is in 1994 het (wets)voorstel om de Kamer af te schaffen onder grote tegendruk verworpen.[17] Hierdoor voert de Kamer meer dan 60 jaar na inwerkingtreding nog altijd haar werkzaamheden uit. Deze werkzaamheden bestaan grofweg uit twee varianten: 1) het goedkeuren (of afkeuren) van schriftelijke toestemmingen en huurovereenkomsten en 2) het behandelen van verlengingsverzoeken van huurovereenkomsten.&lt;/p&gt;&lt;h4&gt;5.1. Verzoeken tot goedkeuring&lt;/h4&gt;&lt;p&gt;Op grond van art. 22 lid 1 jo. 22 lid 6 Visserijwet mogen schriftelijke toestemmingen voor de visserij met beroepsvistuigen slechts worden verleend met goedkeuring van de Kamer. Hetzelfde geldt op grond van art. 26 lid 1 Visserijwet voor alle overeenkomsten van huur en verhuur van visrechten. Bij verzoeken tot goedkeuring van schriftelijke toestemmingen en huurovereenkomsten dient de Kamer een zogenaamde doelmatigheidstoets uit te voeren, welke is omschreven in art. 22 lid 2 en 29 lid 1 Visserijwet. De centrale vraag bij de doelmatigheidstoets luidt: wordt de doelmatige bevissing van het water, waarop de aanvraag tot het verkrijgen van goedkeuring betrekking heeft, dan wel van het complex van wateren, waartoe dat water behoort, door de voorgenomen uitreiking van de schriftelijke toestemming belemmerd? Dit betekent dat de Kamer zich afvraagt of de voorgenomen bevissing een te grote invloed heeft of kan hebben op de visstand en daardoor op de (overige) visserij. Dit impliceert een onderzoeksplicht waarbij de Kamer zich dient te baseren op voldoende objectieve gegevens.[18] Bij de beantwoording van bovenstaande vragen komt de Kamer beslissingsruimte toe. Wel is op grond van de wetsgeschiedenis[19], bekrachtigd door meerdere uitspraken van de Afdeling Bestuursrechtspraak van de Raad van State[20], bepaald, dat de Kamer de gevraagde toestemming moet weigeren, indien door de voorgenomen bevissing de visstand in een gebied onaanvaardbaar zou worden aangetast en dat de Kamer de gevraagde toestemming uitsluitend mag weigeren indien de voorgenomen vergunninguitreiking geen basis kan vormen voor een, uit visserijkundig oogpunt, verantwoord gebruik van het viswater. Naast de bescherming van de visstand kijkt de Kamer bij een doelmatigheidstoets onder meer naar het aantal vissers, de ligging van de percelen, de dynamiek van het gebied en de inhoud van een eventueel aanwezig visplan.[21]&lt;/p&gt;&lt;p&gt;Over het algemeen is de Kamer niet snel geneigd een eerder al goedgekeurde schriftelijke toestemming te weigeren. Weigeringen zien meestal op nieuwe toestemmingen en huurovereenkomsten waarbij blijkens de inhoud van deze documenten geen of onvoldoende acht wordt geslagen op de visstand en bevissing in aangrenzende wateren.[22] Overigens kan de Kamer op grond van art. 22 en 29 Visserijwet voorschriften verbinden aan haar goedkeuring. Hiermee bewaakt zij enerzijds de doelmatige bevissing en voorkomt zij anderzijds een algehele weigering.&lt;/p&gt;&lt;p&gt;Overigens kijkt de Kamer bij verzoeken tot goedkeuring naar meer dan alleen de doelmatigheid. Zo controleert zij ook of de huurovereenkomst of schriftelijke toestemming aan de overige vereisten van de Visserijwet voldoet. Denk hierbij aan de maximumduur van de schriftelijke toestemming (art. 23 lid 4 Visserijwet). Zelden leiden deze overige vereisten tot problemen.&lt;/p&gt;&lt;p&gt;Bij verzoeken tot goedkeuring wordt het primaire besluit van de Kamer gevormd door een gemotiveerde afwijzing of het goedkeuren via het stempelen van de toestemming of huurovereenkomst, waarbij de Kamer de toestemming of huurovereenkomst simpelweg van een stempel met dagtekening voorziet. Sinds de inwerkingtreding van de Algemene wet bestuursrecht staan tegen besluiten van de Kamer bezwaar, beroep en hoger beroep open.&lt;/p&gt;&lt;h4&gt;5.2. Verzoeken tot verlenging&lt;/h4&gt;&lt;p&gt;Op grond van art. 33 lid 2 Visserijwet kunnen huurders van visrechten, indien zij een huurovereenkomst van meer dan een jaar zijn aangegaan, de Kamer om verlenging van deze overeenkomst vragen. Een verzoek tot verlenging van de huurovereenkomst dient een half jaar voor het eindigen van de lopende overeenkomst gedaan te worden en kan alleen bij huurovereenkomsten met een andere tijdsduur dan 6 jaren of indien de verhuurder bij een huurovereenkomst met een duur van 6 jaren tijdig een nieuwe huurovereenkomst heeft aangeboden of de geldende overeenkomst tijdig heeft opgezegd. Waar de Kamer bij verzoeken tot goedkeuring in de meeste gevallen primair een besluit neemt zonder de zaak ter zitting te behandelen, worden partijen bij een verlengingsverzoek altijd uitgenodigd om hun standpunten toe te lichten. Ook bij verlengingsverzoeken voert de Kamer eerst een doelmatigheidstoets uit, die hetzelfde inhoudt als bij goedkeuringsbesluiten. Verlengingsverzoeken dienen namelijk ex art. 33 lid 6 Visserijwet te worden afgewezen indien er doelmatigheidsbezwaren bestaan.[23] Indien er geen doelmatigheidsbezwaren zijn, beslist de Kamer op basis van billijkheid (art. 33 lid 4 Visserijwet). Zij voert daartoe een belangenafweging uit waarbij het belang van de verhuurder om op te zeggen of een nieuwe huurovereenkomst aan te bieden wordt afgewogen tegen het belang van de huurder bij verlenging van de overeenkomst.&lt;/p&gt;&lt;p&gt;De Kamer willigt verlengingsverzoeken in veel gevallen in[24] hetgeen regelmatig tot onbegrip bij verhuurders leidt. Bij rechterlijke toetsing wordt het besluit van de Kamer in de meeste gevallen gehandhaafd. De huurder is vaak namelijk financieel en economisch afhankelijk van de gehuurde visrechten, terwijl de verhuurder in het verleden willens en wetens een huurovereenkomst is aangegaan onder de werking van de Visserijwet en regelmatig moeite heeft om zijn specifieke reden tot opzegging of gewijzigde beleid te onderbouwen. Daarbij wordt door de verhuurder zelden compensatie geboden voor de door huurder te verliezen visrechten.&lt;/p&gt;&lt;p&gt;De Kamer is bij het uitvoeren van de doelmatigheids- en billijkheidstoets niet bevoegd om te oordelen over civielrechtelijke aspecten zoals de bevoegdheid van de verhurende partij om het visrecht te verhuren.[25] Geschillen over dit soort kwesties dienen dan ook niet aan de Kamer, maar aan de bevoegde civiele rechter te worden voorgelegd.&lt;/p&gt;&lt;h3&gt;6. Anders nog iets?&lt;/h3&gt;&lt;p&gt;Huurders van visrechten mogen met een door de Kamer gewaarmerkte huurovereenkomst rechtsgeldig vissen. Hetzelfde geldt voor de sportvisser die een rechtsgeldige schriftelijke toestemming bezit en voor de beroepsvisser die over een door de Kamer goedgekeurde schriftelijk toestemming beschikt. Wel dient eenieder te beseffen dat ook deze documenten in veel gevallen een aanvulling behoeven. Allereerst gelden er aanvullende regels met betrekking tot de visserij, welke zoals eerder genoemd onder meer zijn neergelegd in de Uitvoeringsregeling visserij. Daarnaast dient men voor de visserij in (of nabij) de vele Natura 2000-gebieden in veel gevallen over een Wnb-vergunning te beschikken. Tot slot heeft men, met name voor de visserij met beroepsvistuigen, in kanalen en veel regionale wateren een watervergunning[26] nodig. &lt;/p&gt;&lt;h3&gt;7. Toekomst van het Nederlandse visrechtenstelsel&lt;/h3&gt;&lt;p&gt;De toekomst van dit unieke visrechtenstelsel met privaatrechtelijke, bestuursrechtelijk en strafrechtelijk karakteristieken is onzeker. Sinds 2012 wordt er gewerkt aan een wijziging van de Visserijwet. Onduidelijk is hoe deze zich gaat verhouden tot de huidige systematiek. Bovendien mengen allerlei Europese en verdragsrechtelijke instrumenten, waaronder de Kaderrichtlijn Water en de (uitwerkingen van de) Habitat- en Vogelrichtlijn, zich steeds nadrukkelijker met het nationale visrechtenstelsel. Tot nu toe heeft de Visserijwet zich buiten de Omgevingswet weten te houden, maar de vraag is of het huidige systeem voldoende afgestemd is op andere juridische instrumenten. Uiteraard dient bij eventuele wijzigingen het belang van de visstand, de honderden beroepsvissers en honderdduizenden sportvissers niet uit het oog verloren te worden.&lt;/p&gt;</content><legacyfootnotes/><footnotes><footnote>1 Ruben Bil is als jurist werkzaam bij Sportvisserij Nederland.</footnote><footnote>2 Wet van 30 mei 1963&lt;span class="italic"&gt;, Stb. &lt;/span&gt;1963, 312.</footnote><footnote>3 Zie bijvoorbeeld Wet van 6 oktober 1908, &lt;span class="italic"&gt;Stb&lt;/span&gt;. 1908 nr. 311.</footnote><footnote>4 &lt;span class="italic"&gt;Kamerstukken II&lt;/span&gt; 1976/77, 14342, nr. 3.</footnote><footnote>5 De peur is een oud vistuig waarbij men wormen op een draad rijgt om zo paling te vangen. De peur wordt meestal rondom een gewicht gebonden en bevat geen haak. De paling die in de bundel gebonden wormen bijt, blijft met zijn tanden achter de draad hangen en wordt zo gevangen.</footnote><footnote>6 M. Prins, ‘Heren van Holland. Het bezit van Hollandse heerlijkheden onder adel en patriciaat (1500-1795)’, &lt;span class="italic"&gt;Virtus. Jaarboek voor Adelgeschiedenis 22&lt;/span&gt; (2015), p. 44.</footnote><footnote>7 &lt;span class="italic"&gt;Stb.&lt;/span&gt; 1814, nr. 46.</footnote><footnote>8 F.C.J. Ketelaar, ‘&lt;span class="italic"&gt;Oude zakelijke rechten vroeger, nu en in de toekomst’&lt;/span&gt;, Universitaire pers Leiden 1978, P. 229.</footnote><footnote>9 Zie onder meer: Rb. Gelderland (vzr) 12 januari 2018, ECLI:NL:RBGEL:2018:124 en Rb. Gelderland 21 maart 2018, ECLI:NL:RBGEL:2018:1290.</footnote><footnote>10 Zie hiervoor onder meer: &lt;span class="italic"&gt;Kamerstukken II&lt;/span&gt; 1997/98, 25795 nr. 3.</footnote><footnote>11 Zie hiervoor ABRvS 18 juli 2018, ECLI:NL:RVS:2018:2209.</footnote><footnote>12 Zie hiervoor onder andere de overeenkomst tot vestiging van erfpacht op de Markerwadden tussen de Staat en de Vereniging tot Behoud van Natuurmonumenten in Nederland welke openbaar gemaakt is. Waar gepubliceerd?</footnote><footnote>13 Zie voor een uitvoerige uiteenzetting: &lt;span class="italic"&gt;Kamerstukken II&lt;/span&gt; 2004/05, 30211 nr. 3.</footnote><footnote>14 Zie hiervoor HR 2 mei 1967, ECLI:NL:PHR:1967:AB3505.</footnote><footnote>15 &lt;span class="italic"&gt;Kamerstukken II &lt;/span&gt;2014/15, 33947 nr. 3.</footnote><footnote>16 Jubileumuitgave, &lt;span class="italic"&gt;50 jaar Kamer voor de Binnenvisserij&lt;/span&gt;, p. 18, 19.</footnote><footnote>17 Zie: &lt;span class="italic"&gt;Kamerstukken II&lt;/span&gt; 1995/96, 21436 nr. 7.</footnote><footnote>18 Rb. Zeeland-West-Brabant 22 december 2015, ECLI:NL:RBZWB:2015:8586.</footnote><footnote>19 &lt;span class="italic"&gt;Kamerstukken II&lt;/span&gt; 1961/62, 6560 nr. 3, p. 14.</footnote><footnote>20 Zie primair: ABRvS 29 augustus 2007, ECLI:NL:RVS:2007:BB2513.</footnote><footnote>21 Rb. Rotterdam 6 september 2016, ECLI:NL:RBROT:2016:6846.</footnote><footnote>22 Rb. Overijssel 25 september 2014, ECLI:NL:RBOVE:2014:5080.</footnote><footnote>23 Zie r.o. 4.1 van ABRvS 26 juni 2019, ECLI:NL:RVS:2019:2006.</footnote><footnote>24 Zie onder meer: ABRvS 26 juni 2019, ECLI:NL:RVS:2019:2006.</footnote><footnote>25 Zie: Rb. Dordrecht 1 juni 2001, ECLI:NL:RBDOR:2001:AD9311 en Rb. Zeeland-West-Brabant 27 mei 2013, ECLI:NL:RBZWB:2013:4132.</footnote><footnote>26 Een watervergunning is een vergunning uit hoofde van de Waterwet of de keur van een waterschap voor onder meer het plaatsen van voorwerpen in een waterlichaam. De gedachte hierachter is dat met name vaste vistuigen zoals fuiken de doorstroom en het scheepvaartverkeer kunnen beïnvloeden en dat het plaatsen hiervan om die reden vergunningplichtig is.</footnote></footnotes><auteurs>mr. R.R. Bil</auteurs><published>2019-10-30 08:38:36</published><modified>2019-11-07 13:18:39</modified><editiondate>2019-10-30</editiondate><htmlpath>https://denhollander.info/artikel/15778</htmlpath></article>
</articles></edition>