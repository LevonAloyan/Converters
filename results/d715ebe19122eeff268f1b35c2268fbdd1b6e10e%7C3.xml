<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2014</searchword><id>10974</id><udhid>UDH:TvAR/10974</udhid><titel>Fiscale kroniek 2013</titel><searchwords><searchword>TvAR 2/2014</searchword><searchword>UDH:TvAR/10974</searchword></searchwords><attachments><attachment><name>TvAR2014_02_02_Fiscale_kroniek.pdf</name><extention>pdf</extention><url>https://denhollander.info/download/9391/ci</url></attachment></attachments><inleiding>In deze bijdrage willen wij een bloemlezing geven van de belangrijkste nieuwe regelgeving en jurisprudentie op agro-fiscaal gebied in 2013. De bijdrage van Verduijn aan de Actualiteitendag van het Instituut voor Agrarisch Recht van 10 januari 2014 is hiervoor de basis geweest.&#13;
Wij hebben deze kroniek ingedeeld naar belastingmiddel: achtereenvolgens zal worden ingegaan op ontwikkelingen binnen de inkomstenbelasting, de omzetbelasting, de overdrachtsbelasting en de schenk- en erfbelasting.&#13;
Hoewel het jaar 2013 centraal staat, hebben veel behandelde kwesties hun wortels in eerdere jaren. Wij zullen dan ook waar nodig ‘verder teruggrijpen’ teneinde een zo compleet mogelijk beeld te schetsen.</inleiding><content>I&#13;
nkomstenbelasting&#13;
De landbouwvrijstelling&#13;
Algemeen&#13;
Het fiscale winstbegrip (de ‘totaalwinst’) is gedefinieerd in art. 3.8. van de Wet inkomstenbelasting 2001 (hierna: Wet IB 2001): ‘Winst uit een onderneming (winst) is het bedrag van de gezamenlijke voordelen die, onder welke naam en in welke vorm ook, worden verkregen uit een onderneming’. Art. 3.12 Wet IB 2001 bepaalt vervolgens:&#13;
‘Tot de winst behoren niet voordelen uit landbouwbedrijf ter zake van waardeveranderingen van gronden – daaronder begrepen de ondergrond van gebouwen – voorzover de waardeverandering van de grond is toe te rekenen aan de ontwikkeling van de waarde in het economische verkeer bij voortzetting van de aanwending van de grond in het kader van een landbouwbedrijf, en niet is ontstaan in de uitoefening van het bedrijf.’&#13;
Volgens de hoofdregel van de landbouwvrijstelling zijn derhalve vrijgesteld de veranderingen van de waarde in het economisch verkeer bij agrarische bestemming (hierna: WEVAB) van cultuurgrond en van ondergrond van bedrijfsopstallen.&#13;
In de Miljoenennota 2012 is aangekondigd dat de landbouwvrijstelling in 2015 opnieuw zal worden geëvalueerd.&#13;
Stelselwijziging&#13;
Na een eerdere evaluatie van de landbouwvrijstelling door het Landbouw Economisch Instituut (LEI) in 20081 is in de agrarische wereld onrust ontstaan over het voortbestaan van de landbouwvrijstelling en wordt gespeculeerd over een afschaffing van de vrijstelling binnen afzienbare termijn. Hoewel in de kabinetsbrief bij het evaluatierapport wordt opgemerkt dat eventuele afschaffing niet kan zonder een passende overgangsregeling, laten de agrarisch ondernemers en hun adviseurs het er niet op aan komen en wordt gezocht naar mogelijkheden om in ieder geval de op dit moment aanwezige meerwaarde van de landbouwgrond voortijdig te realiseren zodat op deze ‘winst’ in ieder geval nog de vrijstelling kan worden toegepast.&#13;
Landbouwgrond wordt doorgaans gewaardeerd op kostprijs of lagere bedrijfswaarde. Het voor de fiscale jaarwinstbepaling leidende ‘goed koopmansgebruik’2 staat in het algemeen in de weg aan een incidentele herwaardering van een bedrijfsmiddel, tenzij sprake is van een bijzondere omstandigheid.&#13;
In een proefprocedure is de vraag aanhangig gemaakt of het ook is toegestaan voor landbouwgrond een stelsel te hanteren van jaarlijkse waardering op waarde in het economische verkeer (WEV) of de - voor de landbouwvrijstelling relevante - WEVAB.3 Als die vraag bevestigend zou worden beantwoord, vindt feitelijk een jaarlijkse herwaardering van de grond plaats met toepassing van de landbouwvrijstelling.&#13;
Rechtbank Noord-Nederland heeft op 5 september 2013 de eerste uitspraak gedaan in deze zaak.4 Allereerst is aan de orde de vraag of het voor de jaarwinstbepaling relevante goed koopmansgebruik überhaupt wel van belang is voor het waarderingsstelsel van een bedrijfsmiddel waarvan de waardeveranderingen zijn uitgezonderd van de totaalwinst. De rechtbank oordeelt dat dit toch het geval is. Vervolgens overweegt de rechtbank dat een stelsel van waardering op WEVAB in strijd is met het realiteits-, realisatie- en eenvoudbeginsel. Waardeveranderingen zouden veel eerder tot de jaarwinst gaan behoren, terwijl feitelijke realisatie door bijvoorbeeld verkoop nog in het geheel niet aan de orde is. Bovendien zou jaarlijkse taxatie van alle landbouwgrond onvoldoende eenvoudig zijn.&#13;
De zaak ligt thans in hoger beroep bij Hof Arnhem-Leeuwarden.&#13;
Hangende deze proefprocedure is door het landbouwbedrijfsleven met de belastingdienst een werkafspraak gemaakt, inhoudende dat ondernemers kunnen opteren voor het stelsel van jaarlijkse waardering op WEV of WEVAB zonder dat zij dit stelsel nu reeds praktisch in hun fiscale jaarstukken doorvoeren, hangende de proefprocedure.5&#13;
Erfpachtfinanciering en landbouwvrijstelling&#13;
Landbouwgrond is in Nederland schaars en duur. Door de economische crisis zit de grondmarkt min of meer op slot. Er wordt weinig grond opgekocht voor niet-agrarische doeleinden, banken financieren aankoop van grond minder gemakkelijk en boeren zetten minder snel hun grond om in&#13;
geld. In dit klimaat is erfpachtfinanciering bezig aan een&#13;
‘tweede leven’. Verschillende institutionele en particuliere&#13;
beleggers bieden vormen van erfpachtfinanciering aan.&#13;
Bij de belangrijkste vormen van erfpachtfinanciering wordt&#13;
(ongeveer) 70% van de waarde van de grond ‘beleend’, is&#13;
een jaarlijkse canon verschuldigd van, thans, tussen de 2%&#13;
en 3% van het gefinancierde bedrag welke canon jaarlijks&#13;
wordt geïndexeerd, en is er het recht om de bloot eigendom&#13;
van de grond na ommekomst van de erfpachtperiode (26&#13;
jaar of langer) tegen een vooraf gedefinieerde prijs terug te&#13;
kopen.&#13;
Bij een van de vormen van erfpachtfinanciering kan na ommekomst&#13;
van de erfpachttermijn de bloot eigendom worden&#13;
teruggekocht tegen een prijs gelijk aan het bedrag dat is gefinancierd&#13;
(de ‘70%’) vermeerderd met een indexatie op basis&#13;
van algemene prijsindex (CPI) over de gehele duur van&#13;
het erfpachtrecht.&#13;
In het ‘Fagoed-arrest’ van 10 april 1996 heeft de Hoge Raad&#13;
geoordeeld dat het de erfpachter in dat geval vrij staat de&#13;
erfpachtfinanciering voor de fiscale jaarwinstbepaling te verwerken&#13;
als een geïndexeerde geldlening: de (economische)&#13;
eigendom van de grond blijft tegen ongewijzigde boekwaarde&#13;
op de balans staan en het geleende bedrag wordt als zodanig&#13;
opgenomen op de passiefkant van de balans.6 Behalve&#13;
de jaarlijks verschuldigde canon mag dan ook de indexatie&#13;
van de lening jaarlijks ten laste van de winst worden gebracht.&#13;
Een andere vraag is of de landbouwvrijstelling van toepassing&#13;
is op de waardeveranderingen die hebben plaatsgevonden&#13;
tijdens de periode van de erfpachtfinanciering.7 Deze&#13;
waardeveranderingen worden gerealiseerd als de erfpachter&#13;
na ommekomst van de erfpachtperiode het terugkooprecht&#13;
uitoefent en daarna de grond verkoopt en ook als de erfpachter&#13;
tussentijds het erfpachtrecht verkoopt aan een derde.&#13;
Over deze vraag heeft Rechtbank Arnhem zich gebogen in&#13;
de uitspraak van 11 december 2012.8 De rechtbank oordeelt&#13;
dat de landbouwvrijstelling ook geldt gedurende de erfpachtperiode&#13;
en dan alleen van toepassing is op de waardeveranderingen&#13;
die de erfpachter aangaan.&#13;
Thans loopt het hoger beroep bij Hof Arnhem-Leeuwarden.&#13;
De uitspraak in hoger beroep is op korte termijn te verwachten.&#13;
Van cultuurgrond naar agrarisch bouwperceel&#13;
In de afgelopen jaren zijn verschillende uitspraken verschenen&#13;
over situaties waarin gras- of bouwland een bestemming&#13;
krijgt voor agrarische bebouwing. Dat kan bebouwing zijn&#13;
ten behoeve van veehouderij in landbouwontwikkelingsgebieden,&#13;
maar ook glasopstanden in een nieuw glastuinbouwgebied.&#13;
Veelal brengt deze ‘intra-agrarische’ bestemmingswijziging&#13;
een flinke waardesprong van de grond met&#13;
zich mee. Tijdens de parlementaire behandeling van de aanpassing&#13;
van de landbouwvrijstelling in 2000 is door de bewindsman&#13;
gezegd dat de landbouwvrijstelling niet beperkt is&#13;
tot de veranderingen van de WEVAB binnen eenzelfde soort&#13;
agrarische activiteit. ‘De overgang van de ene naar de andere&#13;
agrarische activiteit (vallend onder de definitie van landbouwbedrijf)&#13;
leidt derhalve niet tot belastingheffing.’9&#13;
Rechtbank Noord-Holland oordeelt in de uitspraak van 15&#13;
maart 2013 dat dit niet anders is als bouwland al in een&#13;
vroeg stadium wordt aangekocht door projectontwikkelaars&#13;
met het oog op toekomstige ontwikkeling tot grootschalig&#13;
glastuinbouwgebied.10 De prijs die daarbij betaald wordt,&#13;
hangt samen met de bestemming glastuinbouw, zijnde een&#13;
vorm van landbouw, en is derhalve gelijk aan de WEVAB&#13;
van de grond.11&#13;
In de zaak van Hof Amsterdam van 5 april 2012 werd geprocedeerd&#13;
door de koper van een nieuw agrarisch bouwblok.&#13;
12 Deze had direct bij de aankoop een gedeelte van het&#13;
bouwblok tot het privévermogen gerekend, omdat op dit gedeelte&#13;
een bedrijfswoning zou worden gesticht. Daarmee beoogde&#13;
hij te voorkomen dat de waardestijging naar de waarde&#13;
als ondergrond woning binnen de ondernemingssfeer zou&#13;
ontstaan. Die waardestijging zou tot de winst behoren, omdat&#13;
de landbouwvrijstelling niet van toepassing is op de ondergrond&#13;
van (bedrijfs)woningen.&#13;
Het hof is met partijen van mening dat belanghebbende de&#13;
vrijheid heeft om de grond waarop de bedrijfswoning zal&#13;
worden gebouwd, direct bij aankoop tot het privévermogen&#13;
te rekenen. De inspecteur stelt echter vervolgens dat de naderhand&#13;
afgegeven bouwvergunning voor de woning wel tot&#13;
het ondernemingsvermogen moet worden gerekend, omdat&#13;
belanghebbende deze slechts heeft kunnen verkrijgen in zijn&#13;
hoedanigheid van landbouwer. Het hof verwerpt echter die&#13;
redenering: ‘De omstandigheid dat X de bouwvergunning&#13;
slechts kanverwerven in zijn hoedanigheid als agrarisch ondernemer,&#13;
rechtvaardigt niet het oordeel dat X de bouwvergunning&#13;
verplicht tot zijn ondernemingsvermogen moet rekenen’.&#13;
Met dit oordeel is duidelijk dat doorgaans geadviseerd moet&#13;
worden om bij aankoop van een nieuw agrarisch bouwblok&#13;
de grond onder en bij de toekomstige bedrijfswoning direct&#13;
tot het privévermogen te rekenen.&#13;
De belanghebbende in de zaak die leidde tot de uitspraak&#13;
van Hof Amsterdam van 28 maart 2013 had krachtens ruilverkaveling&#13;
een perceel cultuurgrond met inbegrip van&#13;
een toekomstig agrarische bouwblok verkregen in 1998.13&#13;
Hij rekent het gehele perceel aanvankelijk tot zijn ondernemingsvermogen.&#13;
Ongeveer een half jaar later werd de&#13;
bouwvergunning verleend voor onder meer een nieuwe bedrijfswoning.&#13;
Vanaf het moment dat de bouw was voltooid,&#13;
rekende hij de ondergrond van de woning alsnog tot zijn privévermogen.&#13;
In geschil is niet de waarde van de grond als ‘ondergrond&#13;
woning’ (ƒ 90.000), maar de waarde waarvoor het perceel&#13;
ten tijde van de aankoop in 1998 moet worden geactiveerd.&#13;
Na twee keer cassatie belandt de zaak bij Hof Amsterdam.&#13;
Die overweegt in rechtsoverweging 4.4:&#13;
‘Naar ‘s Hofs oordeel dient, nu de bouwkavel is&#13;
verkregen als onderdeel van een groter geheel van&#13;
gronden, en voor die bouwkavel in dat kader geen&#13;
afzonderlijke prijs of waarde is vastgesteld of overeengekomen,&#13;
de initiële activeringswaarde van de&#13;
bouwkavel te worden vastgesteld op basis van de&#13;
voor het geheel van de gronden vastgestelde prijs (c.q.&#13;
ruilwaarde) doch met inachtneming van de bijzondere&#13;
plaats en functie die de bouwkavel reeds bij de verkrijging&#13;
in het ondernemingsvermogen van belanghebbende&#13;
is gaan innemen. Anders gezegd: de verkrijgingsprijs&#13;
voor het geheel van de gronden dient te&#13;
worden toegerekend aan de binnen het ondernemingsvermogen&#13;
van belanghebbende afzonderlijk te activeren&#13;
onderdelen. Nu in de ruilwaarde van het geheel&#13;
van de gronden geen bedrag is verdisconteerd voor de&#13;
meerwaarde die de bouwkavel (voor belanghebbende)&#13;
heeft, is op voorhand geenszins onaannemelijk dat de&#13;
aan de bouwkavel toe te rekenen verkrijgingsprijs, en&#13;
daarmee de initiële activeringswaarde ervan, minder&#13;
dan f 90.000 bedraagt.’&#13;
Hiermee dreigt belanghebbende afgestraft te worden voor&#13;
het feit dat hij het toekomstig woonperceel niet direct bij&#13;
de verkrijging tot het privévermogen heeft gerekend. Het&#13;
loopt echter toch goed voor hem af, want, zo redeneert het&#13;
hof, ook als aangenomen zou moeten worden dat de verkrijgingsprijs&#13;
lager is dan de waarde als ondergrond woning,&#13;
valt het verschil op grond van het gelijkheidsbeginsel toch&#13;
onder de landbouwvrijstelling. Het beleid waarop het gelijkheidsbeginsel&#13;
in casu gestoeld is, is neergelegd in het besluit&#13;
van de staatssecretaris van 8 maart 2006.14 Dit heeft echter&#13;
alleen betekenis voor onttrekkingen van woonkavels vóór 1&#13;
januari 2006. Een perceel dat nadien als grond onder en bij&#13;
een bedrijfswoning gaat functioneren, kan zonder meer beter&#13;
direct bij aanschaf tot het privévermogen worden gerekend.&#13;
Ten slotte kan in dit verband gewezen worden op een uitspraak&#13;
van wederom Hof Amsterdam van 18 juli 2013.15 In&#13;
die zaak verkocht een bloembollenteler twee kavels van ongeveer&#13;
drie hectare. Een deel van beide percelen zal bestemd&#13;
worden als agrarisch bouwblok, met inbegrip van de mogelijkheid&#13;
tot bouw van een bedrijfswoning. In geschil is onder&#13;
meer de WEVAB van het gedeelte van beide percelen&#13;
dat bestemd zal worden voor de bouw van een bedrijfswoning.&#13;
Het hof overweegt in overweging 5.6.8. onder meer:&#13;
‘de eigenaar/gebruiker van een A-blok behoeft geen gebruik&#13;
te maken van de mogelijkheid daarop een woning te bouwen,&#13;
en het afzien daarvan laat de mogelijkheid onverlet om&#13;
de grond te benutten als ondergrond van en/of omliggende&#13;
grond dienstbaar aan agrarische bedrijfsgebouwen.’ Op&#13;
basis hiervan aanvaardt het hof dat de waardestijging van&#13;
de grond doordat de bestemming ervan wijzigt van cultuurgrond&#13;
naar bouwblok voor een agrarische bedrijfswoning,&#13;
is vrijgesteld tot de WEVAB als ‘ondergrond bedrijfsopstallen’.&#13;
Anders dan de inspecteur stelde, is de landbouwvrijstelling&#13;
derhalve niet slechts van toepassing tot de WEVAB&#13;
als cultuurgrond. De rest van de waardestijging valt niet onder&#13;
de landbouwvrijstelling.&#13;
De bosbouwvrijstelling&#13;
De bosbouwvrijstelling is het ‘kleine broertje’ van de landbouwvrijstelling.&#13;
Deze vrijstelling is opgenomen in art. 3.11&#13;
Wet IB 2001. Lid 1 bepaalt: ‘Tot de winst behoren niet voordelen&#13;
uit bosbedrijf’.&#13;
Net als bij de landbouwvrijstelling is hierbij sprake van een&#13;
objectieve winstvrijstelling. Anders dan de landbouwvrijstelling,&#13;
is de bosbouwvrijstelling niet beperkt tot de waardeveranderingen&#13;
van de bosgrond, maar is ook het exploitatieresultaat&#13;
van het bos vrijgesteld. De bosbouwvrijstelling&#13;
dient als stimulans tot aanplant en instandhouding van bossen&#13;
(bevordering van het bosbestand).16 Over deze vrijstelling&#13;
is recent door mr. S.F.J.J. Schenk geschreven in Land&#13;
en Tuinbouw Bulletin.17&#13;
De Hoge Raad oordeelt in zijn arrest van 6 december 201318&#13;
dat ook de verkoop van snijgroen door een tuinder onder de&#13;
bosbouwvrijstelling valt.&#13;
Het hof had vastgesteld dat sprake is van een bos en dat&#13;
het snijden van de zijtakken om deze vervolgens te verkopen&#13;
niet in strijd komt met de eis van instandhouding van de&#13;
houtopstand. De Hoge Raad voegt hieraan toe: ‘De vergelijking&#13;
die het middel trekt met een boomkwekersbedrijf en&#13;
een fruitteeltbedrijf gaat niet op aangezien dergelijke bedrijven&#13;
zich op iets anders richten dan houtwinning uit een bos.&#13;
Uit de omstandigheid dat blijkens de wetsgeschiedenis […]&#13;
de wetgever een boomkwekersbedrijf en een fruitteeltbedrijf&#13;
niet onder de bosbouwvrijstelling wenste te begrijpen,&#13;
kan niet worden afgeleid dat de wetgever in algemene zin de&#13;
door het middel bepleite beperkte toepassing van de vrijstelling&#13;
voor ogen stond.’&#13;
De onderscheidende criteria zijn derhalve het streven naar&#13;
instandhouding van het bos en houtwinning.&#13;
Noemenswaardig is ook de uitspraak van Hof Arnhem van&#13;
25 september 2012.19 De belanghebbende in deze zaak legde&#13;
een geluidswal aan langs een snelweg in verband met&#13;
de realisatie van een landgoed en beplantte deze met bomen.&#13;
Voor het afnemen en gebruiken van lichtvervuilde&#13;
grond voor deze geluidswal ontvang hij een vergoeding van&#13;
€ 184.248. Het hof stelt vast dat de aanleg van de geluidswal&#13;
de natuur dient en heeft plaatsgevonden in het kader van&#13;
het bosbedrijf. Op het ontvangen bedrag is daarom de bosbouwvrijstelling&#13;
van toepassing. Dat er ten tijde van de aanleg&#13;
van de geluidswal nog geen bos aanwezig is, staat daaraan&#13;
niet in de weg, evenmin als het feit dat het ontvangen&#13;
bedrag niet is aan te merken als opbrengst van het bedrijfsmiddel&#13;
grond, aldus het hof.&#13;
Omzetbelasting&#13;
Jurisprudentie begrip ‘bouwterrein’&#13;
Algemeen&#13;
De levering van onroerende zaken is voor de omzetbelasting&#13;
in beginsel een vrijgestelde prestatie (art. 11, eerste lid, onderdeel&#13;
a, Wet op de omzetbelasting 1968, hierna: Wet OB).&#13;
Een uitzondering daarop vormen onroerende zaken die zich&#13;
in de bouw- en handelsfase bevinden. Een onroerende zaak&#13;
geraakt in deze fase als het is aan te merken als ‘bouwterrein’.&#13;
De levering van een bouwterrein is onderworpen aan heffing&#13;
van omzetbelasting. De koper van het bouwterrein kan deze&#13;
belasting in vooraftrek brengen, indien hij de zaak gaat gebruiken&#13;
voor met omzetbelasting belaste prestaties (art. 15,&#13;
lid 4, Wet OB). Als de zaak wordt geleverd vóórdat sprake&#13;
is van een bouwterrein, wordt de verkrijger geen 21% omzetbelasting&#13;
in rekening gebracht, maar is de verkrijging bij&#13;
hem onderworpen aan heffing van (6%) overdrachtsbelasting.&#13;
Afhankelijk van het antwoord op de vraag of de koper&#13;
recht heeft op aftrek van de hem in rekening gebrachte omzetbelasting,&#13;
zal er doorgaans een duidelijke voorkeur zijn&#13;
om een zaak te leveren juist vóór of juist nadat het de status&#13;
van bouwterrein heeft gekregen.&#13;
Ook in de land- en tuinbouw speelt deze kwestie frequent.&#13;
Te denken valt aan de levering van nieuwe agrarische erfpercelen,&#13;
van percelen in nieuwe glastuinbouwgebieden en&#13;
aan levering van krachtens een functieveranderingsregeling&#13;
(zoals ‘Ruimte voor Ruimte’) ontstane nieuwe woonpercelen.&#13;
20&#13;
In art. 11, vierde lid, Wet OB is het begrip bouwterrein gedefinieerd&#13;
als:&#13;
‘onbebouwde grond:&#13;
a. waaraan bewerkingen plaatsvinden of hebben&#13;
plaatsgevonden;&#13;
b. ten aanzien waarvan voorzieningen worden of zijn&#13;
getroffen die uitsluitend dienstbaar zijn aan de grond;&#13;
c. in de omgeving waarvan voorzieningen worden of&#13;
zijn getroffen; of d. ter zake waarvan een omgevingsvergunning&#13;
voor een bouwactiviteit (..) is verleend;&#13;
met het oog op de bebouwing van de grond.’&#13;
De vraag of sprake is van een bouwterrein speelt niet alleen&#13;
als bijvoorbeeld agrarische cultuurgrond op enig moment&#13;
bebouwd gaat worden, maar ook als een bestaand gebouw&#13;
wordt gesloopt teneinde volledige nieuwbouw mogelijk te&#13;
maken. Uit eerdere jurisprudentie van de Hoge Raad valt&#13;
op te maken dat sloop op zichzelf niet voldoende is om een&#13;
bouwterrein te doen ontstaan. Sloop leidt slechts tot ‘onbebouwde&#13;
grond’ en er zijn ‘nasloopse handelingen’ nodig om&#13;
de grond de status van bouwterrein te doen krijgen.21&#13;
Het ‘Don Bosco-arrest’&#13;
Met het arrest van het Europese Hof van Justitie van 19 november&#13;
2009 werd de eerste steen in de vijver van het begrip&#13;
bouwterrein gegooid.22 In die zaak werd een gebouw&#13;
geleverd ten aanzien waarvan zeer kort voor de levering met&#13;
de sloop ervan was aangevangen. Tussen partijen was afgesproken&#13;
dat de verkoper het gebouw voor zijn rekening zou&#13;
laten slopen. De koper was voornemens na de sloop nieuwe&#13;
gebouwen op te richten.&#13;
Het Hof van Justitie beslist dat ondanks de gedeeltelijke&#13;
sloop toch sprake is van ‘onbebouwde grond’, omdat de levering&#13;
van de zaak en de overeengekomen sloopdienst als&#13;
één ondeelbare handeling moeten worden beschouwd, gericht&#13;
op het verkrijgen van een terrein, bestemd om daarop&#13;
nieuw te bouwen.&#13;
Uit dit arrest blijkt dat de feitelijke status van het terrein ten&#13;
tijde van de levering, anders dan volgt uit de Nederlandse&#13;
wettekst, niet doorslaggevend is. De intentie van partijen en&#13;
de overeengekomen sloop dienen in aanmerking te worden&#13;
genomen bij de beoordeling of sprake is van de levering van&#13;
onbebouwde grond.&#13;
Het Hof van Justitie legt de zaak terug in de handen van&#13;
de Nederlandse Hoge Raad om te beoordelen of ook sprake&#13;
is van een bouwterrein. Dat leidt uiteindelijk tot het arrest&#13;
‘Maasdriel’.&#13;
Arrest ‘Maasdriel’&#13;
De volgende steen in de vijver is het arrest van het Europese&#13;
Hof van Justitie van 17 januari 2013.23 Ook in deze zaak&#13;
wordt grond geleverd met bebouwing en verplicht de verkoper&#13;
(een gemeente) zich deze na de levering te verwijderen.&#13;
Net als in het Don Bosco-arrest wordt ook hier vastgesteld&#13;
dat sprake is van ‘onbebouwde grond’. Vervolgens oordeelt&#13;
het Hof van Justitie dat voor het antwoord op de vraag&#13;
of ook sprake is van een bouwterrein doorslaggevend is de&#13;
bouwbestemming die partijen aan het perceel hebben gegeven,&#13;
mits deze bestemming kan worden ondersteund door&#13;
objectieve gegevens. Dit laatste is ter vaststelling aan de nationale&#13;
(feiten)rechter.&#13;
Met dit arrest in de hand kan bijvoorbeeld de glastuinbouwer&#13;
die de bouwgrond voor nieuwe glasopstanden bij voorkeur&#13;
met omzetbelasting geleverd krijgt, gemakkelijker aansturen&#13;
op levering als bouwterrein.&#13;
Het arrest Maasdriel roept wel de vraag op hoe het oordeel&#13;
van de Europese rechter zich verhoudt tot de definitie van&#13;
het begrip bouwterrein in de Nederlandse wetgeving.&#13;
In het slotarrest van de Hoge Raad in de Maasdriel-zaak&#13;
overweegt de Hoge Raad dat die wettelijke definitie zo veel&#13;
mogelijk (btw-)richtlijnconform moet worden uitgelegd.24&#13;
Dit zal bijvoorbeeld betekenen dat waar sloop eerder nog&#13;
slechts leidde tot ‘onbebouwde grond’, maar op zichzelf&#13;
nog niet tot een bouwterrein, sloophandelingen thans als een&#13;
‘bewerking’ moeten worden gezien die het object direct tot&#13;
bouwterrein maken, mits de sloop plaatsvindt met het oog&#13;
op nieuwbouw.&#13;
Besluit van 19 september 2013&#13;
Ook de staatssecretaris houdt in het beleidsbesluit van 19&#13;
september 2013 vast aan de tekst van de Nederlandse wet&#13;
(paragraaf 4.3.1.) terwijl hij gelijktijdig -hoe kan hij ook anders-&#13;
de oordelen van het Hof van Justitie erkent.25 Dat betekent&#13;
ook volgens hem dat sloophandelingen al kunnen leiden&#13;
tot de status van bouwterrein, mits de objectief te staven&#13;
intentie is dat er nieuw gebouwd gaat worden.&#13;
Binnen zekere grenzen lijkt de praktijk, al naar gelang wat&#13;
men in een concrete situatie wenst, de ene keer te kunnen&#13;
overhellen naar de Nederlandse wettekst en de andere keer&#13;
naar de jurisprudentie van het Europese Hof en daarmee&#13;
naar de intentie van partijen.26&#13;
Nieuw besluit landbouw; paarden en omzetbelasting&#13;
Op 20 december 2013 heeft de staatssecretaris van Financiën&#13;
het verzamelbesluit over de landbouwregeling, de veehandelsregeling&#13;
en subsidies, premies en andere bijdragen in&#13;
de landbouw gepubliceerd.27 Dit besluit vervangt met name&#13;
het Besluit landbouw van 15 juni 2006.28&#13;
Veel passages, standpunten en goedkeuringen zijn ongewijzigd&#13;
overgenomen in het nieuwe besluit.&#13;
Wel bevat het nieuwe besluit enkele passages die feitelijk&#13;
het sluitstuk zijn van schermutselingen in de afgelopen jaren&#13;
rondom het omzetbelastingtarief voor paarden.&#13;
Tarief&#13;
Onder Europese druk is per 1 juli 2012 de wet gewijzigd ten&#13;
aanzien van het verlaagde (6%) omzetbelastingtarief voor&#13;
paarden. In onderdeel 4.b. van Tabel Ia is nu bepaald dat het&#13;
verlaagde tarief alleen geldt voor:&#13;
–– dieren die kennelijk zijn bestemd voor de voortbrenging&#13;
of de productie van […] voedingsmiddelen,&#13;
–– dieren die kennelijk zijn bestemd voor gebruik in de&#13;
landbouw en&#13;
–– dieren die kennelijk zijn bestemd voor het fokken van&#13;
die dieren.&#13;
Ten aanzien van paarden die ‘kennelijk zijn bestemd voor&#13;
gebruik in de landbouw’ geeft de staatssecretaris de volgende&#13;
praktische aanwijzingen in zijn brief van 19 december&#13;
2011:&#13;
–– leveringen van paarden door (fok- en opfok-)bedrijven&#13;
kunnen in algemene zin niet onder het verlaagde tarief&#13;
worden gebracht;&#13;
–– vooralsnog kunnen leveringen van paarden aan fokinstellingen&#13;
aan het verlaagde tarief worden onderworpen;&#13;
–– voor de leveringen van paarden aan opfokbedrijven&#13;
zal het algemene tarief gelden;&#13;
–– het is niet mogelijk het verlaagde tarief toe te passen&#13;
op alle leveringen van paarden tot vijf jaar.29&#13;
Dat deze uitlatingen voor de praktijk nog niet direct alle helderheid&#13;
verschaften, blijkt wel uit het feit dat in een mededeling&#13;
van 18 oktober 2013 het volgende wordt aangegeven&#13;
voor paarden in de opfokfase: ‘Het 6%-tarief voor de levering&#13;
van paarden in de leeftijd tot en met 4 jaar mag nog&#13;
worden toegepast tot 1 januari 2014. Dit heeft de staatssecretaris&#13;
goedgekeurd. Vanaf 1 januari 2014 geldt het tarief&#13;
van 21% voor deze paarden.’&#13;
Landbouwregeling&#13;
Het feit dat de levering van paarden in veel meer gevallen&#13;
onderworpen is aan het normale omzetbelastingtarief (21%)&#13;
heeft in beginsel ook gevolgen voor de toepassing van de&#13;
landbouwregeling op (op)fokbedrijven van paarden. Die regeling&#13;
geldt namelijk alleen voor (op)fokbedrijven als de levering&#13;
van de opgefokte paarden onder het verlaagde tarief&#13;
valt.&#13;
De staatssecretaris keurt echter in onderdeel 2.4.1 van het&#13;
nieuwe besluit goed dat de landbouwregeling toch van toepassing&#13;
kan blijven op (op)fokbedrijven van alle ‘soorten’&#13;
paarden, mits voldaan wordt aan de volgende voorwaarden:&#13;
1. De opfok hangt samen met de exploitatie van de bodem.&#13;
Dit is het geval bij 1 ha of meer grond;&#13;
2. Het opfokbedrijf voldoet aan alle verplichtingen die&#13;
gelden voor toepassing van de landbouwregeling;&#13;
3. Voor de uitoefening van het recht op aftrek -het&#13;
‘landbouwforfait’ van 5,4%- voldoet de afnemer aan&#13;
de voorwaarden die zijn gesteld in art. 28 van de&#13;
uitvoeringsbeschikking.&#13;
Veehandelsregeling&#13;
De ‘veehandelsregeling’ is een buitenwettelijke goedkeuring&#13;
voor handelaren in vee dat zij geen omzetbelasting hoeven&#13;
af te dragen over hun omzet waartegenover zij ook geen&#13;
recht op aftrek hebben van de aan hen in rekening gebracht&#13;
omzetbelasting.&#13;
De toepassing van deze regeling is in beginsel verbonden&#13;
aan het van toepassing zijn van het verlaagde tarief voor dieren.&#13;
De staatssecretaris komt in onderdeel 7.1 van het nieuwe&#13;
besluit eveneens voor die regeling met een vergelijkbare&#13;
goedkeuring voor de handel in paarden: bij de handel in alle&#13;
soorten paarden kan desgewenst de veehandelsregeling (blijven)&#13;
worden toegepast.&#13;
Overdrachtsbelasting&#13;
Cultuurgrondvrijstelling&#13;
In de Wet op belastingen van rechtsverkeer is onder meer&#13;
geregeld de heffing van overdrachtsbelasting bij de verkrijging&#13;
van onroerende zaken en rechten. Art. 15, eerste lid,&#13;
aanhef en onderdeel q bepaalt dat van de belasting is vrijgesteld&#13;
de verkrijging van ten behoeve van de landbouw bedrijfsmatig&#13;
geëxploiteerde cultuurgrond, daaronder begrepen&#13;
de rechten van erfpacht of beklemming daarop. Onder&#13;
cultuurgrond wordt mede begrepen de ondergrond van glasopstanden.&#13;
Is cultuurgrond ook ondergrond agrarische bebouwing?&#13;
De cultuurgrondvrijstelling is alleen van toepassing op de&#13;
ondergrond van glasopstanden en niet op de ondergrond van&#13;
andere gebouwen.30 Van cultuurgrond in de zin van de vrijstellingsbepaling&#13;
is alleen sprake, indien de grond (primair)&#13;
de functie heeft gewassen te voeden en te doen groeien.&#13;
Hof Den Haag heeft recent anders geoordeeld over de ondergrond&#13;
van een erf en van een schuur en silo. Het hof baseert&#13;
dit op een passage uit de parlementaire geschiedenis :&#13;
‘De wijziging van artikel 15, eerste lid, onderdeel q,&#13;
van de Wet op belastingen van rechtsverkeer strekt&#13;
ertoe de verkrijging van alle cultuurgrond vrij te stellen.&#13;
Hoewel de van oudsher in de overdrachtsbelasting&#13;
vigerende term landerijen is vervangen door het de&#13;
laatste tijd meer gebruikelijke begrip cultuurgrond,&#13;
is daar geen inhoudelijke wijziging mee beoogd.&#13;
Onder cultuurgrond wordt naast grond die bestemd&#13;
is voor veeteelt, akker-, weide-, tuin- en bosbouw en&#13;
dergelijke mede begrepen de ondergrond van glasopstanden.&#13;
Deze ondergrond hoeft niet zelf als kweekof&#13;
teeltmiddel te worden gebruikt. De cultuurgrond&#13;
moet duurzaam en bedrijfsmatig ten behoeve van de&#13;
landbouw worden geëxploiteerd. Het begrip landbouw&#13;
dient in dit kader ruim te worden geïnterpreteerd en&#13;
omvat mede veeteelt, akker-, weide-, tuin-, en bosbouw&#13;
en dergelijke. De eis dat de grond bedrijfsmatig&#13;
ten behoeve van de landbouw wordt geëxploiteerd&#13;
strekt ertoe de verkrijging voor privé-doeleinden én de&#13;
bedrijfsmatige verkrijging ten behoeve van niet-landbouwdoeleinden&#13;
uit te sluiten van de vrijstelling. Vervreemding&#13;
van de grond behoeft er niet toe te leiden&#13;
dat de vrijstelling wordt teruggenomen. De vrijstelling&#13;
kan intact blijven indien de functie van de grond niet&#13;
verandert en de bedrijfsmatige exploitatie als cultuurgrond&#13;
door de opvolger wordt voortgezet.’&#13;
Het hof overweegt in onderdeel 6.3:&#13;
‘Van belang acht het Hof dat, naar de wetgever in die&#13;
passage betoogt, met de wijziging van de vrijstelling&#13;
door de wetgever geen inhoudelijke verandering is beoogd,&#13;
dat de cultuurgrond duurzaam en bedrijfsmatig&#13;
ten behoeve van de landbouw wordt geëxploiteerd en&#13;
dat de eis dat de grond bedrijfsmatig ten behoeve van&#13;
de landbouw wordt geëxploiteerd er juist toe strekt de&#13;
verkrijging voor privédoeleinden en de bedrijfsmatige&#13;
verkrijging ten behoeve van niet-landbouwdoeleinden&#13;
uit te sluiten van de vrijstelling. In dit geval staat wat&#13;
dat aangaat vast dat de elementen van de grond alle&#13;
bedrijfsmatig ten behoeve van de landbouw in hier&#13;
bedoelde zin worden geëxploiteerd en dat dus geen&#13;
sprake is van een verkrijging voor privédoeleinden&#13;
of voor andere dan landbouwdoeleinden. De opvatting&#13;
van de Inspecteur, die onherroepelijk leidt tot het&#13;
willekeurig knippen in percelen die objectief bezien&#13;
dienstbaar zijn aan de exploitatie van de landbouw&#13;
in hier bedoelde zin, verwerpt het Hof bovendien als&#13;
voor de praktijk niet werkbaar.’&#13;
Het lijkt erop dat het hof slechts naar het tweede gedeelte&#13;
van de aangehaalde parlementaire geschiedenis heeft gekeken.&#13;
Op basis van het eerste gedeelte, waar een uitbreiding&#13;
van het begrip cultuurgrond wordt gegeven, namelijk voor&#13;
de ondergrond van glasopstanden, lijkt het onwaarschijnlijk&#13;
dat de wetgever de cultuurgrondvrijstelling van toepassing&#13;
heeft willen laten zijn op ondergrond van opstallen (behoudens&#13;
de expliciet genoemde glasopstanden).&#13;
Tegen deze uitspraak is door de Staatssecretaris van Financiën&#13;
beroep in cassatie ingesteld.&#13;
‘Bedrijfsmatige exploitatie’&#13;
In de afgelopen jaren is veelvuldig geprocedeerd over de betekenis&#13;
van het begrip ‘bedrijfsmatige exploitatie’. Dit begrip&#13;
speelde ook al een rol binnen de beperktere vrijstelling&#13;
voor cultuurgrond die tot 2007 gold.&#13;
Hoge Raad 4 maart 201131&#13;
De Hoge Raad grijpt voor wat betreft de uitleg van het begrip&#13;
‘bedrijfsmatige exploitatie’ terug op het arrest van 12&#13;
november 1980, nr. 20 136, BNB 1980/339. Dit laatste arrest&#13;
is gewezen in het kader van de cultuurgrondvrijstelling&#13;
binnen de onroerende zaakbelastingen, waarmee duidelijk&#13;
is dat het begrip bedrijfsmatige exploitatie voor beide vrijstellingen&#13;
op identieke wijze moet worden uitgelegd. Om te&#13;
kunnen spreken van bedrijfsmatige exploitatie moet sprake&#13;
zijn van een duurzame organisatie van kapitaal en arbeid die&#13;
deelneemt aan het maatschappelijk productieproces met het&#13;
oogmerk om daarmee winst te behalen.&#13;
Met deze definitie in de hand ontzegde de Hoge Raad de&#13;
toepassing van de cultuurgrondvrijstelling aan een rusthuis&#13;
voor paarden. Van bedrijfsmatige exploitatie is niet reeds&#13;
sprake als de activiteit anders dan uit liefhebberij plaatsvindt&#13;
en winststreven is méér dan het streven naar zo laag mogelijke&#13;
kosten.&#13;
De bewoordingen ‘organisatie van kapitaal en arbeid enz.’&#13;
lijken sterk aan te sluiten bij de definitie van het begrip ‘onderneming’&#13;
binnen de inkomstenbelasting.&#13;
Hof ’s-Hertogenbosch 8 juni 201232&#13;
Dat moet ook zijn opgekomen bij het Gerechtshof ’s-Hertogenbosch.&#13;
Het gaat in deze zaak om een klein akkerbouwbedrijf&#13;
met maar beperkte resultaten, dat geëxploiteerd wordt&#13;
naast een fulltime dienstverband. Tussen belastingplichtige&#13;
en de inspecteur bestaat overeenstemming over het feit dat&#13;
deze activiteit voor de inkomstenbelasting onvoldoende is&#13;
om als onderneming te kwalificeren, maar dat wel sprake is&#13;
van ‘meer dan normaal actief vermogensbeheer’ en derhalve&#13;
van ‘resultaat uit overige werkzaamheden’ in de zin van art.&#13;
3.91, eerste lid, onderdeel c, Wet IB 2001.&#13;
Het Hof oordeelde -mede met een beroep op de invulling&#13;
van het begrip ‘bedrijfsmatig’ in het pachtrecht- dat als de&#13;
activiteiten voor de inkomstenbelasting slechts kwalificeren&#13;
als ‘overige werkzaamheden’ en niet als ‘onderneming’,&#13;
geen sprake is van bedrijfsmatige exploitatie.&#13;
Dit oordeel roept de vraag op of inderdaad pas van bedrijfsmatige&#13;
exploitatie kan worden gesproken als voor de inkomstenbelasting&#13;
sprake is van een onderneming of dat van&#13;
bedrijfsmatige exploitatie al sprake is als de activiteit niet&#13;
slechts uit liefhebberij wordt uitgeoefend en tevens omvat&#13;
‘meer dan normaal actief vermogensbeheer’. Ook voor dit laatste standpunt zijn wel argumenten te ontlenen aan de&#13;
(oudere) rechtspraak en de uitspraak van de rechtbank.33&#13;
De grensverkenning aangaande het begrip bedrijfsmatige&#13;
exploitatie lijkt derhalve nog niet geheel voorbij. Daarom is&#13;
het jammer dat tegen de uitspraak van Hof ’s-Hertogenbosch&#13;
geen cassatie is ingesteld.&#13;
Rechtbank Midden-Nederland 26 april 201334&#13;
Ten slotte valt nog te wijzen op de uitspraak in een situatie&#13;
waarin de cultuurgrond wordt gebruikt voor ruwvoerwinning&#13;
voor en beweiding en uitloop van 12 tot 20 paarden.&#13;
De rechtbank heeft geoordeeld over de vraag of de cultuurgrondvrijstelling&#13;
voor de onroerende zaakbelastingen van&#13;
toepassing is. ‘Naar het oordeel van de rechtbank vormt&#13;
het telen van het gras ten behoeve van de ruwvoervoeding&#13;
(hooien) en het voeden van de paarden (beweiding) een zodanig&#13;
substantieel deel van het gebruik van de grond dat dit&#13;
is aan te merken als ‘weidebouw’ in de zin van artikel 7:312&#13;
van het Burgerlijk Wetboek. Derhalve dient voor de toepassing&#13;
van artikel 2, eerste lid, onderdeel a, van de Uitvoeringsregeling&#13;
en artikel 220 d, eerste lid, onderdeel a, van&#13;
de Gemeentewet ervan te worden uitgegaan dat de weidegrond&#13;
ten behoeve van de land- of bosbouw gebruikte cultuurgrond&#13;
is.’&#13;
Vervolgens oordeelt de rechtbank dat eveneens sprake is van&#13;
bedrijfsmatige exploitatie, in het bijzonder gezien de samenstelling&#13;
van de activiteiten van het bedrijf, de omstandigheid&#13;
dat de partner van belanghebbende fulltime op het bedrijf&#13;
werkt en gezien de positieve bedrijfsresultaten in het&#13;
verleden.&#13;
Schenk- en erfbelasting (Successiewet 1956)&#13;
Bedrijfsopvolgingsregeling&#13;
Algemeen&#13;
De bedrijfsopvolgingsregeling is een combinatie van een&#13;
voorwaardelijke vrijstelling en een betalingsfaciliteit voor&#13;
de schenk- en erfbelasting.35 Deze regeling is slechts van&#13;
toepassing voor zover een verkrijging (door schenking of&#13;
vererving) bestaat uit ondernemingsvermogen36.&#13;
Voorwaardelijke vrijstelling wordt verleend voor de verkrijging&#13;
van de eerste € 1.045.611 (bedrag 2014) aan ondernemingsvermogen.&#13;
Van het ondernemingsvermogen dat €&#13;
1.045.611 te boven gaat is 83% vrijgesteld.&#13;
Hiernaast is, indien de liquidatiewaarde van de onderneming&#13;
hoger is dan de going-concernwaarde, het volledige verschil&#13;
tussen deze liquidatiewaarde en going-concernwaarde&#13;
vrijgesteld.37 Dit leidt ertoe dat deze regeling in de grondgebonden&#13;
landbouw een bijzondere betekenis heeft, omdat&#13;
de liquidatiewaarde van agrarische bedrijven vaak beduidend&#13;
hoger is dan de going-concernwaarde en bedrijfsopvolgers&#13;
in die gevallen doorgaans bij overname van het bedrijf&#13;
een prijs betalen die ligt beneden de liquidatiewaarde. De&#13;
bedrijfsopvolgingsregeling is dan van groot belang voor de&#13;
continuïteit van de onderneming.&#13;
In 2013 is belangrijke jurisprudentie verschenen over de regeling.&#13;
Langlopende schulden&#13;
In de zaak waarin de Hoge Raad op 12 juli 2013 heeft geoordeeld,&#13;
draaide het om de vraag of de bij een bedrijfsoverdracht&#13;
overgenomen ondernemingsschulden zijn aan te&#13;
merken als ‘tegenprestatie of last’ in de zin van art. 7c Uitvoeringsregeling&#13;
Successiewet 1956 oud (thans opgenomen&#13;
in art. 35b, vierde lid, Successiewet 1956; hierna: SW&#13;
1956).38 Een ‘tegenprestatie of last’ komt niet in mindering&#13;
op het verkregen ondernemingsvermogen bij de berekening&#13;
van de faciliteit, waardoor de omvang van de faciliteit hoger&#13;
wordt.&#13;
In onderdeel 3.3.2 van zijn arrest overweegt de Hoge Raad:&#13;
‘(…) Voor de toepassing van de bedrijfsopvolgingsfaciliteit&#13;
behoort een dergelijke verkrijging niet te&#13;
worden gesplitst in de verkrijging van tot het overgedragene&#13;
behorende bezittingen en daartegenover&#13;
als tegenprestatie of last de overname van tot het&#13;
overgedragene behorende schulden. De overname van&#13;
schulden van de onderneming door belanghebbende&#13;
kan voor de toepassing van artikel 7c van de Uitvoeringsregeling&#13;
dan ook niet worden beschouwd als tegenprestatie&#13;
voor de verkrijging van bestanddelen van&#13;
het vermogen van een onderneming of als een daaraan&#13;
verbonden last. Deze uitleg sluit ook aan bij de tot&#13;
2002 geldende, op dit punt overeenkomstige regeling&#13;
in de Invorderingswet 1990, waarmee de strekking&#13;
van genoemd artikel 7c volgens de toelichting daarbij&#13;
overeenstemt. Over die regeling in de Invorderingswet&#13;
1990 is in de parlementaire toelichting opgemerkt&#13;
‘dat de tot het ondernemingsvermogen behorende&#13;
passiva die in het kader van de voortzetting van de&#13;
onderneming mede overgaan niet worden gezien als&#13;
een tegenprestatie of last; deze passiva maken immers&#13;
een onderdeel uit van het verkregen ondernemingsvermogen.’&#13;
(Kamerstukken II 1999/2000, 26 852, nr. 8,&#13;
blz. 2).’&#13;
Deze uitspraak van de Hoge Raad leidt er voor de omvang&#13;
van de faciliteit derhalve toe dat het verschil maakt of de&#13;
overnamesom van een onderneming extern wordt gefinancierd&#13;
of dat de overname wordt gefinancierd door overneming&#13;
van de bestaande langlopende schulden van de onderneming.&#13;
Als de koopsom extern wordt gefinancierd, is deze&#13;
wél aan te merken als ‘last of tegenprestatie’ en is de voorwaardelijke&#13;
vrijstelling groter.&#13;
Het arrest is door Visscher uitgebreid beschreven in het&#13;
Land en Tuinbouw Bulletin.39&#13;
Gelijkheidsbeginsel&#13;
Door de Hoge Raad zijn op 22 november 2013 vijf arresten40&#13;
gewezen waarin de vraag aan de orde was of de bedrijfsopvolgingsregeling&#13;
in strijd is met het gelijkheidsbeginsel&#13;
zoals is opgenomen in art. 14 Europees Verdrag voor&#13;
de Rechten van de Mens (hierna: EVRM) en art. 26 Internationaal&#13;
Verdrag inzake Burgerrechten en Politieke Rechten&#13;
(hierna: IVBPR).&#13;
De Hoge Raad stelt vast dat sprake is van ongelijke behandeling&#13;
van gelijke gevallen. Deze ongelijke behandeling is&#13;
volgens de Hoge Raad echter gerechtvaardigd. In onderdeel&#13;
3.3.13 overweegt de Hoge Raad:&#13;
‘De hiervoor […] vermelde overwegingen tezamen&#13;
brengen de Hoge Raad tot de slotsom dat de faciliteit&#13;
zoals die gold in het onderhavige jaar en ook in andere&#13;
jaren, berust op een keuze van de fiscale wetgever&#13;
waarvan niet kan worden gezegd dat zij evident van&#13;
redelijke grond is ontbloot. De wetgever heeft daarom&#13;
met de faciliteit de […] grenzen van de hem toekomende&#13;
ruime beoordelingsvrijheid niet overschreden.&#13;
Mitsdien is geen sprake van een bevoordeling van&#13;
de verkrijging van ondernemingsvermogen boven de&#13;
verkrijging van overige vermogensbestanddelen die&#13;
leidt tot discriminatie […].’&#13;
De arresten van de Hoge Raad zijn door Visscher uitvoering&#13;
beschreven in de editie van dit tijdschrift van december&#13;
2013.41</content><legacyfootnotes>* Mr. A. (Alies) Visscher FB en mr. A. (André) Verduijn FB zijn beiden werkzaam bij Countus accountants + adviseurs te Zwolle.&#13;
1. Kamerstukken 2008/09, 31 727, nr. 1, besproken door Verduijn in ‘Evaluatie van de landbouwvrijstelling in de inkomstenbelasting’, LTB 2009/143.&#13;
2. Art. 3.25 Wet IB 2001.&#13;
3. Zie ook G.T.K. Meussen, ‘Waarderen van landbouwgrond op hogere WEVAB’, LTB 2012/17.&#13;
4. Rechtbank Noord-Nederland 5 september 2013, nr. 12/1013, ECLI:NL:RBNNE:2013:5368, V-N 2013/55.10.&#13;
5. Ook beschreven in A. Verduijn, ‘Herwaardering van landbouwgrond, een vervolg’, Het Register, november 2011, nr. 11, p. 37-38.&#13;
6. HR 10 april 1996, nr. 30 637, BNB 1996/274,&#13;
ECLI:NL:HR:1996:BI5514.&#13;
7. De toepassing van de landbouwvrijstelling en andere&#13;
fiscale aspecten van erfpachtfinanciering zijn ook te lezen&#13;
de bijdrage van Verduijn, ‘Herleving discussie over fiscale&#13;
aspecten erfpachtfinanciering landbouwgrond’, LTB&#13;
2011/374.&#13;
8. Rechtbank Arnhem 11 december 2012, nr. 12/956,&#13;
ECLI:NL:RBARN:2012:BY5754, V-N 2013/9.3.1.&#13;
9. Kamerstukken II 1999/2000, 27 209, nr. 6, p. 64-65.&#13;
10. Rechtbank Noord-Holland 15 maart 2013, nr. 12/3986,&#13;
ECLI:NL:RBNHO:2013:BZ5458, V-N 2013/38.28.12.&#13;
11. Zie over de glastuinbouw en de landbouwvrijstelling de&#13;
bijdrage van Visscher, ‘De landbouwvrijstelling in de&#13;
glastuinbouw’, LTB 2013/23.&#13;
12. Hof Amsterdam 5 april 2012, nr. 10/00337,&#13;
ECLI:NL:GHAMS:2012:BW4430, V-N 2012/43.10.&#13;
13. Hof Amsterdam 28 maart 2013, nr. 11/00787,&#13;
ECLI:NL:GHAMS:2013:BZ6776, V-N Vandaag 2013/936.&#13;
14. Besluit van de Staatssecretaris van Financiën van 8&#13;
maart 2006, nr. CPP2005/3338M, Stcrt. 2006, 58, V-N&#13;
2006/17.14.&#13;
15. Hof Amsterdam 18 juli 2013, nr. 12/00460,&#13;
ECLI:NL:GHAMS:2013:2357, V-N 2013/59.15.&#13;
16. MvT, Kamerstukken II 1992/93, 23 197, nr. 3, p. 3.&#13;
17. S.F.J.J. Schenk, ‘De bosbouwvrijstelling in de Wet IB 2001&#13;
– Klein maar dapper’, LTB 2013/22.&#13;
18. HR 6 december 2013, nr 12/02449, BNB 2014/11,&#13;
ECLI:NL:HR:2013:1437.&#13;
19. Hof Arnhem 25 september 2012, nr. 12/00026,&#13;
ECLI:NL:GHARN:2012:BX9235, V-N Vandaag&#13;
2012/2410.&#13;
20. Een voorvraag is hier wel of wordt geleverd door een&#13;
ondernemer in de zin van de omzetbelasting. Zie H.J. de&#13;
Boer, ‘Waar houdt het btw-ondernemerschap van de landbouwer&#13;
op?’, LTB 2011/396.&#13;
21. O.a. HR 14 november 2008, nr. 42 860, BNB 2009/30,&#13;
ECLI:NL:HR:2008:BA0591.&#13;
22. Hof van Justitie van de Europese Gemeenschappen 19&#13;
november 2009, nr. C-461/08, BNB 2011/14.&#13;
23. Hof van Justitie van de Europese Gemeenschappen 17&#13;
januari 2013, nr. C-543/11, BNB 2013/85.&#13;
24. HR 7 juni 2013, nr. 10/02888,&#13;
ECLI:NL:HR:2013:CA2222, BNB 2013/174.&#13;
25. Besluit van 19 september 2013, BLKB2013/1686M, Stcrt.&#13;
2013, 26851, V-N 2013/54.15.&#13;
26. Zie De Boer, ‘Bouwbestemming voldoende voor btwheffing&#13;
(II)’, LTB 2014/2.&#13;
27. Besluit Staatssecretaris van Financiën, van 20 december&#13;
2013, nr. BLKB 2013/2253M, Stcrt. 2013, 36819, V-N&#13;
2014/6.14.&#13;
28. Besluit van 15 juni 2006, nr. CPP2005/3096M, V-N&#13;
2006/36.18.&#13;
29. Brief van 19 december 2011, nr. DV2011/602, V-N&#13;
2012/4.28.&#13;
30. HR 28 juni 2002, nr. 36 895, ECLI:NL:HR:2002:AE4721,&#13;
V-N 2002/36.34.&#13;
31. HR 4 maart 2011, nr. 09/04554,&#13;
ECLI:NL:HR:2011:BP6283, BNB 2011/155.&#13;
32. Hof ’s-Hertogenbosch 8 juni 2012, nr. 11/00764,&#13;
ECLI:NL:GHSHE:2012:BW8455, V-N 2012/50.20.&#13;
33. Rechtbank Breda 26 oktober 2011, nr. 10/3031,&#13;
ECLI:NL:RBBRE:2011:BU5275, V-N 2012/11.3.4.&#13;
34. Rechtbank Midden-Nederland 26 april 2013, nr. SBR&#13;
12/1667, ECLI:NL:RBMNE:2013:BZ8155, V-N&#13;
2013/40.20.6.&#13;
35. Art. 35b e.v. Successiewet 1956.&#13;
36. Het begrip ondernemingsvermogen is gedefinieerd in 35c&#13;
Successiewet 1956. Met name vermogensbestanddelen die&#13;
behoren tot een onderneming als bedoeld in art. 3.4 of 3.5&#13;
Wet IB 2001 vallen hieronder, alsmede aandelen die behoren&#13;
tot een ‘aanmerkelijk belang’ in de zin van afdeling&#13;
4.3 Wet inkomstenbelasting 2001 voor zover het vermogen&#13;
van de vennootschap bestaat uit ondernemingsvermogen.&#13;
37. Art. 35b, eerste lid, onderdeel b, onder 1, SW 1956.&#13;
38. HR 12 juli 2013, nr. 12/01745, ECLI:NL:HR:2013:26,&#13;
BNB 2013/227.&#13;
39. A. Visscher, ‘Langlopende schulden en de bedrijfsopvolgingsregeling&#13;
voor de schenk- en erfbelasting’, LTB&#13;
2013/42.&#13;
40. HR 22 november 2013, nummers 13/01154, 13/01160,&#13;
13/01161, 13/01622 en 13/02453, ECLI:NL:&#13;
HR:2013:1206/1209/1210/1211/1212, V-N 2013/59.21.&#13;
41. A. Visscher, ‘Bedrijfsopvolgingsregeling schenk- en erfbelasting&#13;
niet discriminatoir’, Agr.r. 2013, nr. 12.</legacyfootnotes><footnotes><footnote/></footnotes><auteurs>mr. A. Visscher FB en mr. A. Verduijn FB</auteurs><published>2014-02-01 00:00:00</published><modified>2014-02-01 00:00:00</modified><editiondate>2014-02-01</editiondate><htmlpath>https://denhollander.info/artikel/10974</htmlpath></article>
</articles></edition>