<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2020</searchword><id>16067</id><udhid>UDH:TvAR/16067</udhid><titel>Verslag van het Drei-Länder-Seminar 2020</titel><searchwords><searchword>TvAR 3/2020</searchword><searchword>UDH:TvAR/16067</searchword></searchwords><attachments><attachment><name>20902.pdf</name><extention>pdf</extention><url>https://denhollander.info/download/20902/ci</url></attachment></attachments><inleiding>&lt;p&gt;Jaarlijks wordt door de verenigingen voor agrarisch recht van België, Duitsland en Nederland een drielandenseminar georganiseerd. Op 6 en 7 februari jl. organiseerde het Deutsche Gesellschaft für Agrarrecht het Drei-Länder-Seminar. Het seminar vond plaats in het sfeervolle Hotel Clostermanns Hof te Niederkassel, gelegen tussen Keulen en Bonn. Vanuit Nederland was een vijftal personen afgereisd naar het seminar. Aan het seminar werd deelgenomen door afvaardigingen van de Nederlandse en Duitse verenigingen voor agrarisch recht; de Belgen lieten het helaas (wederom) afweten. Het thema van dit jaar was ‘Gewasser- und Bodenschutz – Die große Herausfordenung der Landwirtschaft’ hetgeen in het Nederlands betekent ‘Water- en bodembescherming - de grote uitdaging van de landbouw’. Bij regelgeving ter bescherming van water en de bodem staat de Europese Nitraatrichtlijn centraal. Het seminar bestond uit twee Nederlandse en drie Duitse inleidingen. In het kader van dit artikel zullen de bijdragen van deze inleiders besproken worden.&lt;/p&gt;</inleiding><content>&lt;h3&gt;1. EU-nitraatrichtlijn[2] &lt;/h3&gt;&lt;p&gt;De Europese nitraatrichtlijn dateert van 1991 en heeft tot doel om de kwaliteit van het grond- en oppervlaktewater in de lidstaten te verbeteren. De landbouw levert een forse bijdrage aan de belasting van het grond- en oppervlaktewater. De Europese nitraatrichtlijn ziet toe op beperking van de vervuiling, verbetering van de waterkwaliteit, maar ook verbetering van de goede landbouwpraktijk. &lt;/p&gt;&lt;p&gt;Voor de uitvoering van de nitraatrichtlijn moet iedere lidstaat een actieprogramma opstellen. Concreet komt dit er op neer dat iedere lidstaat beschrijft welke maatregelen getroffen gaan worden. Op het moment van schrijven van dit artikel is het 6&lt;span class="superscript"&gt;de &lt;/span&gt;actieprogramma van kracht, welk programma duurt van 2018 tot en met 2021.&lt;/p&gt;&lt;p&gt;De meeste actieprogramma’s omvatten de grenswaarde van 170 kilogram stikstof per hectare per jaar uit dierlijke mest. Nederland kon tot en met 2018, in tegenstelling tot Duitsland, afwijken van de norm van 170 kilogram stikstof per hectare per jaar uit dierlijke mest. Deze vrijstelling c.q. afwijking op de richtlijn wordt derogatie genoemd. Een landbouwer met een derogatievergunning mag op landbouwgrond 230 of 250 kilogram stikstof per hectare per jaar uit dierlijke mest toedienen. De lidstaat die gebruikt maakt van derogatie moet aantonen dat de doelstellingen van de richtlijn op een andere wijze worden behaald. Van Nederlandse melkveehouders moet bijvoorbeeld, indien zij gebruik maken van derogatie, ten minste 80% van het areaal bestaan uit grasland. De nitraatuitspoeling onder grasland is duidelijk lager dan de uitspoeling onder bouwland. Daarnaast heeft Nederland een productieplafond voor geproduceerd fosfaat door de diercategorieën melkvee, varkens en kippen opgelegd gekregen. Duitsland maakte voorheen óók gebruik van derogatie, maar deze is niet verlengd in verband met het feit dat zijn mestwetgeving onvoldoende was voor naleving van de EU-nitraatrichtlijn; hierover later meer. Nederland is op dit moment nog in onderhandeling met de Europese Commissie over een verlenging van de derogatie voor de periode vanaf 1 januari 2020 tot en met 31 december 2021. Na de afschaffing van het melkquotum en de groei van de Nederlandse melkveehouderij heeft Nederland het door de Europese Commissie opgelegde (sectorale) productieplafond overschreden. Nu de productie van fosfaat door de Nederlandse veestapel weer beneden het opgelegde fosfaatplafond is gedaald, heeft minister Schouten de verwachting uitgesproken dat Nederland wederom derogatie verkrijgt voor de periode vanaf 2020. Niet eerder dan in juni aanstaande zal de Europese Commissie hierover een definitief besluit nemen.&lt;/p&gt;&lt;h3&gt;2. Welkom in Niederkassel&lt;/h3&gt;&lt;p&gt;De deelnemers aan het seminar worden hartelijk welkom geheten door Cristiane Graß, advocaat en ook verbonden aan de Universiteit van Göttingen. Enkele Duitse studenten die het vak agrarisch recht volgen aan deze universiteit, zijn ook aangeschoven om het seminar bij te wonen.&lt;/p&gt;&lt;h3&gt;3. De Nederlandse mestwetgeving&lt;/h3&gt;&lt;p&gt;Vanuit het ministerie van Landbouw, Natuur en Voedselkwaliteit is mr. Vera Ostendorf ingegaan op de Nederlandse mestwet- en regelgeving, waarbij de nadruk lag op de introductie van het stelsel van fosfaatrechten. &lt;/p&gt;&lt;p&gt;De Nederlandse mestwet- en regelgeving bestaat uit regels over de toediening en het gebruik van mest, beperking van de productie van mest, mestverwerking en tot slot transport van dierlijke mest. &lt;/p&gt;&lt;p&gt;Bij de toediening en het gebruik van mest gaat het allereerst om de gebruiksnormen voor stikstof, fosfaat en dierlijke mest. Hierbij is sprake van een gedifferentieerd systeem waarbij grondsoort, type gewas, opbrengsten van het gewas en fosfaattoestand van de bodem relevant zijn. Ook gaat het bij de toediening van mest over regels met betrekking tot de periode dat het uitrijden van mest is toegestaan conform het Besluit gebruik meststoffen. Ook hier wordt onderscheid gemaakt tussen grondsoorten. &lt;/p&gt;&lt;p&gt;De productie van mest is in Nederland begrensd door een systeem van productierechten voor pluimvee, varkens en melkvee. Ostendorf benadrukt dat de pluimvee- en varkensrechten afwijken van de fosfaatrechten voor melkvee in die zin dat bij de fosfaatrechten voor melkvee gekeken wordt naar forfaitaire productie, terwijl bij varkens en kippen één recht benodigd is voor het houden van één dier.&lt;/p&gt;&lt;p&gt;De fosfaatrechten zijn toegekend met ingang van 1 januari 2018 en zijn gebaseerd op de dieraantallen van 2 juli 2015. Er was sprake van een maximale generieke korting van 8,3 procent en een beperkte knelgevallenregeling. De beperkte knelgevallenregeling en generieke korting hebben geleid tot reuring in het politieke proces van besluitvorming, maar ook tot vele gerechtelijke procedures van veehouders tegen de overheid. Bij de gerechtelijke procedures staat met name art. 1 Eerste Protocol van het EVRM centraal. Ostendorf constateert dat uit de rechtspraak tot dusver de lijn valt af te leiden dat slechts in uitzonderlijke situaties sprake is van een individuele en buitensporige last die aanpassing van het vastgestelde fosfaatrecht noodzakelijk maakt. &lt;/p&gt;&lt;p&gt;Door het stelsel van de gebruiksnormen kunnen landbouwers niet alle geproduceerde mest op eigen landbouwgrond kwijt. Deze landbouwers zijn er op aangewezen het mestoverschot te (laten) verwerken. Het percentage dat een landbouwer dient te verwerken is afhankelijk van de regio waar de landbouwer gevestigd is. Verwerken kan bestaan uit het omzetten van mest naar bijvoorbeeld mestkorrels, het verbranden van mest, dan wel exporteren van mest naar het buitenland. &lt;/p&gt;&lt;p&gt;Tot slot is Ostendorf ingegaan op de regels voor het vervoeren, bewerken en onderzoeken van mest. Hierbij valt te denken aan de verplichting tot het wegen en bemonsteren van mest alsook GPS-apparatuur die verplicht aanwezig dient te zijn op vervoersmiddelen. In de laatste jaren heeft Nederland de nodige extra maatregelen getroffen op dit gebied, maar deze zullen in de nabije toekomst nog verder aangescherpt worden als gevolg van fraudegevallen bij transport van mest.&lt;/p&gt;&lt;p&gt;Afsluitend is Ostendorf ingegaan op de toekomstige ontwikkelingen. De uitdaging voor de toekomst van de Nederlandse landbouw is gelegen in de transitie naar kringlooplandbouw en de versimpeling van de Nederlandse mestwetgeving. &lt;/p&gt;&lt;h3&gt;4. Stikstof in Duitsland&lt;/h3&gt;&lt;p&gt;Prof. Dr. Friedhelm Taube van het Instituut voor plantenteelt en plantenveredeling en tevens verbonden aan de Universiteit van Kiel sprak over duurzaam stikstofbeheer in Duitsland.&lt;/p&gt;&lt;p&gt;Taube schetste allereerst de historische ontwikkeling van de landbouw in Duitsland. De export van landbouwproducten is in de periode van 2005 tot 2015 bijna verdubbeld. Deze groei is met name een gevolg van technische vooruitgang. De Duitse landbouw en voedselindustrie wordt steeds meer internationaal verbonden met een hogere toegevoegde waarde van het product. Hoe verhoudt deze ontwikkeling zich tot de Europese Nitraatrichtlijn en de maatregelen die Duitsland dient te nemen? Taube constateert dat tot 2010 Europese en nationale doelen niet zijn bereikt en naar zijn oordeel is sprake is van politiek falen. Het stikstofoverschot bedraagt in Duitsland aldus Taube 100 kilogram per hectare. Er is in de loop der jaren een dalende trend waarneembaar, maar deze daling is bij lange na niet genoeg voor het behalen van de doelen op basis van de EU-richtlijn. Nederland heeft daarentegen in dezelfde periode wel een forse reductie van het stikstofoverschot per hectare weten te realiseren, alhoewel ook in Nederland nog steeds sprake is van een fors stikstofoverschot. Circa 75 procent van het stikstofoverschot in Duitsland heeft direct negatieve gevolgen voor het ecosysteem. In Duitsland is sprake van vele ‘rode gebieden’, in deze gebieden worden de vereiste nitraatwaarden in het grond- en oppervlaktewater niet gehaald. Het verwezenlijken van de doelen uit de Europese nitraatrichtlijn komt daardoor in gevaar. Duitsland is in het verleden al menigmaal door de Europese Commissie op de vingers getikt. De stikstofbenutting is een grote uitdaging voor de Duitse landbouw in de toekomst. Taube neemt de zaal mee in hoe een effectievere stikstofbenutting, mede ingegeven door technologische ontwikkelingen, vormgegeven kan worden. Taube bepleit dat de Duitse landbouw slechts ecologisch kan intensiveren. In Duitsland zijn bovendien, net als in Nederland, de thema’s biodiversiteit én kringlooplandbouw actueel. Deze thema’s dwingen de Duitse landbouw op korte termijn tot ecologisch intensiveren, gezien de grote klimaatopgaven die er liggen. Door middel van het openstellen van subsidies uit bijvoorbeeld het Gemeenschappelijk landbouwbeleid probeert Duitsland deze transitie te versnellen. Hierbij valt te denken aan bemestingsvrije bufferzones, extensivering, gewaskeuze en uitbreiding van de vanggewassen.&lt;/p&gt;&lt;h3&gt;5. Fosfaat en stikstof in Nederland&lt;/h3&gt;&lt;p&gt;In het Duits nam prof. mr. D.W. Bruil de zaal mee ten aanzien van twee bijzonder actuele thema’s in Nederland, namelijk stikstof en fosfaat. &lt;/p&gt;&lt;p&gt;Het stikstofprobleem is in Nederland, ten tijde van het seminar, zeer actueel. Beelden van actievoerende boeren met de trekker op de openbare weg als gevolg van aangekondigde maatregelen gericht tegen de landbouw zijn ook in Duitsland bekend. Bruil geeft een toelichting op de totstandkoming van het Programma Aanpak Stikstof (PAS) als oplossing voor het kunnen blijven afgeven van (economische) ontwikkelruimte, voor het grootste deel in de veehouderij. Het systeem van de PAS wordt toegelicht aan de hand van de alom bekende grafiek van Bruil, waarbij de kritische depositiewaarde wordt afgezet tegen de daadwerkelijke depositie. Ook op het seminar in Duitsland was de meerderheid van mening dat het vergunnen van ontwikkeling op basis van de PAS, terwijl de daadwerkelijke depositie hoger lag dan de kritische depositie waarde, discutabel was. &lt;/p&gt;&lt;p&gt;Op 29 mei 2019 oordeelde de Raad van State dat het systeem van de PAS met het vergunnen van ontwikkeling, vooruitloopt op toekomstige ‘natuurwinst’. Het gevolg van deze uitspraak is dat vele vergunningen worden vernietigd, maar ook de bouw met 18.000 projecten wordt hard geraakt. Bij bouwprojecten is immers eveneens sprake van een toename van de depositie. In Nederland zijn er maatregelen getroffen om op korte termijn uit de stikstof-impasse te komen. De snelheidsverlaging op Nederlandse snelwegen en verkleining van de veestapel zijn voorbeelden van de maatregelen, waarbij Bruil opmerkt dat deze maatregelen niet dienen tot herstel van de natuur, maar tot het kunnen voortzetten van diverse activiteiten. &lt;/p&gt;&lt;p&gt;De landbouw zal, als gevolg van het einde van de PAS, wederom aangewezen zijn op intern salderen (best beschikbare technieken) en extern salderen (aankoop ammoniakrechten). &lt;/p&gt;&lt;p&gt;Het tweede onderwerp dat Bruil bespreekt is de introductie van het stelsel van fosfaatrechten. Bruil illustreert dat de introductie van de fosfaatrechten in juridische zin veel voeten in de aarde heeft gehad. Met betrekking tot de toekenning van fosfaatrechten is ontzettend veel geprocedeerd over de peildatum van 2 juli 2015, het al dan niet zijn van knelgeval, de grondgebondenheid en de veehouders die fors geïnvesteerd hadden maar op de peildatum onvoldoende dieren hadden. Bruil schetst de lijn die tot dusver te herkennen is in de rechtspraak. Slechts in een beperkt aantal gevallen wordt een beroep van een veehouder gehonoreerd. Tot slot wijst Bruil op de civielrechtelijke kwesties die in Nederland spelen met betrekking tot de fosfaatrechten, onder meer tussen pachters en verpachters en tussen melkveehouders en jongveeopfokkers. &lt;/p&gt;&lt;h3&gt;6. Omzetting Europese Nitraatrichtlijn in Duitsland&lt;/h3&gt;&lt;p&gt;De heer Volkmar Nies was samen met zijn hond afgereisd naar Niederkassel, gedurende de presentatie bleef de hond trouw aan de zijde van zijn baas. De heer Nies is werkzaam bij de Landbouwkamer van de deelstaat Nordrhein-Westfalen, een gebied dat bekend staat door aanwezigheid van intensieve veehouderij. Nies sprak over de forse (voorgestelde) aanpassingen in de mestwetgeving per 2020. Duitsland is indringend in gesprek met de Europese Commissie over de inrichting van de nationale mestwetgeving. Aanpassing is nodig ter voorkoming van forse boetes vanuit de Europese Commissie. In Duitsland wordt naast het stelsel van gebruiksnormen ook een stikstof- en fosfaatbalans op bedrijfsniveau gebruikt om de uitspoeling te beperken. Op een bedrijf mag de stikstofbalans van de laatste drie jaar niet hoger zijn dan 60 kg N per ha per jaar (vanaf 2020 50 kg N per ha) en de gemiddelde fosfaatbalans van de laatste zes jaar mag niet hoger zijn 20 kg P2O5 per ha per jaar. Op het moment dat een landbouwer meerdere jaren het wettelijk vastgestelde overschot overschrijdt, dient deze landbouwer maatregelen te nemen. Een belangrijke wijziging in de regelgeving is het wegvallen van de jaarlijkse stikstof- en fosfaatbalans. Deze wordt vervangen door een gewasgerelateerde documentatie ter bepaling van het totale nutriëntengebruik in enig jaar.&lt;/p&gt;&lt;p&gt;Voorbeelden van aanpassingen in de mestwetgeving zijn: in de kwetsbare rode gebieden zal de mogelijkheid tot bemesting met 20% verlaagd worden, de periode waarin geen mest mag worden uitgereden wordt met vier weken verlengd en de afstand tot water bij bemesting wordt vergroot (bemestingsvrije bufferzones). Er zijn uitzonderingen voor extensieve én biologische bedrijven. &lt;/p&gt;&lt;p&gt;De aanscherping van de mestwetgeving zal enerzijds leiden tot een lastenverhoging voor landbouwers in Duitsland en anderzijds tot extra taken voor de controle-autoriteiten. Bovendien verwacht Nies dat deze structurele verandering in de landbouw ertoe leidt dat de veehouderij in vee-intensieve regio's steeds meer onder druk zal komen te staan, waardoor een forse daling van de veestapel zal plaatsvinden en de mestuitvoer naar andere regio's zal toenemen. De aangekondigde maatregelen zullen op termijn ook effect hebben op de akkerbouw en zullen zich niet alleen beperken tot de veehouderij. &lt;/p&gt;&lt;h3&gt;7. De rode gebieden in Noord Duitsland&lt;/h3&gt;&lt;p&gt;Afsluitend nam advocaat dr. Robert Krüger de deelnemers mee in de eerder door Taube aangesneden rode gebieden in Noord Duitsland. De nitraatrichtlijn heeft tot doel waterverontreiniging door nitraten uit agrarische bronnen te verminderen. Er moeten maatregelen worden getroffen indien de nitraatconcentratie meer dan de kritische grens van 50 milligram per liter bedraagt. Deze grens wordt in Nederland op 12% van de meetpunten overschreden, in Duitsland ligt dit percentage op 28%. De kwaliteit van grond- en oppervlaktewater in de rode gebieden scoort al jaren ondermaats. In zijn bijdrage neemt Krüger de zaal zeer gedetailleerd mee ten aanzien van de meetgegevens over meerdere periodes in diverse gebieden in het noorden van Duitsland. Aan de hand van de uitkomst van de meetgegevens wordt de chemische toestand van het grond- en oppervlaktewater beoordeeld. Hierbij is sprake van goed of slecht. Krüger bepleit in zijn bijdrage nut en noodzaak van actualisatie van de meetgegevens aangezien het landbouwbeleid c.q. de wet- en regelgeving in Duitsland op deze meetgegevens wordt gebaseerd. &lt;/p&gt;&lt;h3&gt;8. Afsluitend&lt;/h3&gt;&lt;p&gt;We zijn in Duitsland zeer gastvrij ontvangen door onze Duitse collega’s. Tijdens het officiële gedeelte, maar ook gedurende de pauzes en het informele gedeelte was voldoende gelegenheid tot inhoudelijke vragen en rechtsvergelijking. De afdronk na het seminar is dat we zowel in Nederland als in Duitsland te maken hebben met onze eigen uitdagingen. In Nederland wordt nogal eens gesuggereerd dat in Duitsland de wet- en regelgeving minder knellend is. De conclusie is dat in Nederland de uitdaging met name zit in het stikstofoverschot en de totale mestproductie, daar waar in Duitsland de uitdagingen liggen op het gebied van de wat﻿erkwaliteit en het in overeenstemming brengen van de wetgeving met de EU-richtlijn﻿.&lt;/p&gt;</content><legacyfootnotes/><footnotes><footnote>1 Andreas van der Vis is als jurist werkzaam bij Countus accountants + adviseurs te Emmeloord.</footnote><footnote>2 Richtlijn 91/676 EEG van de Raad van 12 december 1991 inzake de bescherming van water tegen verontreiniging door nitraten uit agrarische bronnen.</footnote></footnotes><auteurs>mr. A.K. van der Vis</auteurs><published>2020-04-03 08:48:05</published><modified>2020-04-06 10:46:14</modified><editiondate>2020-04-03</editiondate><htmlpath>https://denhollander.info/artikel/16067</htmlpath></article>
</articles></edition>