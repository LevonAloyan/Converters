<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>9</uitgave><aflevering>8</aflevering><searchword>TvAR 9/2020</searchword><id>16314</id><udhid>UDH:TvAR/16314</udhid><titel>Windturbines: ‘nieuw voor oud’ en ‘oud voor nieuw’, gedoogplicht en onteigening anno 2020</titel><searchwords><searchword>TvAR 9/2020</searchword><searchword>UDH:TvAR/16314</searchword></searchwords><attachments><attachment><name>21242.pdf</name><extention>pdf</extention><url>https://denhollander.info/download/21242/ci</url></attachment></attachments><inleiding>&lt;p&gt;In 2018 heb ik een preadvies mogen uitbrengen voor de Jaarvergadering 2018 van de Vereniging van Agrarisch Recht. In mijn preadvies ‘Windturbines: ‘nieuw voor oud’ en ‘oud voor nieuw’, gedoogplicht en onteigening’ heb ik de gedoogplicht op grond van de Belemmeringenwet privaatrecht en het instrument onteigening besproken, en wel voor de scenario’s dat nieuwe turbines tegen de wil van grondeigenaren moeten worden gerealiseerd en bestaande turbines tegen de wil van de turbine-eigenaar/-exploitant moeten worden verwijderd. Sinds het uitbrengen van het preadvies in maart 2018 is er de nodige interessante rechtspraak verschenen en is er zelfs een wetsvoorstel aanhangig dat voorziet in een gebruiksvergoeding voor de grondeigenaren. Alle reden voor een overzicht van de ontwikkelingen sinds maart 2018.&lt;br/&gt;&lt;br/&gt;Windturbines: oud en nieuw&lt;br/&gt;In dit artikel heb ik net als in het preadvies twee perspectieven op het netvlies. In de eerste plaats het perspectief van de grondeigenaar die zich verzet tegen de plaatsing van een nieuwe turbine op zijn grond of vaker, tegen de wiekoverslag over zijn grond afkomstig van de turbine op de grond van de buurman. In de tweede plaats het perspectief van de eigenaar/exploitant van een (of meer) bestaande turbine(s) die moeten worden gesaneerd om plaats te maken voor een nieuw, meestal door de concurrent te exploiteren, windpark.&lt;br/&gt;In dit artikel houd ik de volgorde van het preadvies uit 2018 aan. Ik bespreek dus eerst de ontwikkelingen in de rechtspraak ten aanzien van de plaatsing van nieuwe turbines (par. 1) en daarna de sanering van bestaande turbines (par. 2). Tot slot bespreek ik het wetsvoorstel (consultatieversie) voor een gebruiksvergoeding.&lt;/p&gt;</inleiding><content>&lt;h3&gt;1. Plaatsing nieuwe turbines&lt;/h3&gt;&lt;h4&gt;1.1. Rechtspraak realisering nieuwe turbines&lt;/h4&gt;&lt;p&gt;In art. 9g Elektriciteitswet is bepaald dat een windpark met een capaciteit van tenminste 5MW voor de toepassing van de Belemmeringenwet Privaatrecht (hierna: BP) wordt aangemerkt als openbaar werk van algemeen nut. Dat betekent dat voor de aanleg van zo’n windpark geen concessie- of erkenningsbesluit van de Kroon nodig is; de initiatiefnemer kan een verzoek indienen bij de Minister. Dit betekent ook dat het opleggen van de gedoogplicht de geëigende weg is voor de oprichting van nieuwe windturbines op (of over) de grond van niet-meewerkende eigenaren.[2]&lt;/p&gt;&lt;p&gt;In 2018 oordeelde de Afdeling bestuursrechtspraak indirect en in algemene zin over de mogelijkheid van het opleggen van een gedoogplicht dan wel het overgaan tot onteigening. In haar uitspraak van 19 december 2018 over het rijksinpassingsplan ‘Windpark Zeewolde’ oordeelde de Afdeling naar aanleiding van beroepen over de procedurele uitvoerbaarheid dat als, zoals de appellanten stelden, een gedoogplicht niet zou kunnen worden opgelegd, zo nodig onteigening kan plaatsvinden van gronden die nodig zijn voor de sanering van de bestaande windturbines en de bouw van de nieuwe windturbines.[3]&lt;/p&gt;&lt;p&gt;In 2019 werden we vervolgens op onze wenken bediend met de uitgebreide uitspraak van de Afdeling bestuursrechtspraak van de Raad van State over de gedoogplicht ten behoeve van de realisering van windturbines als onderdeel van het windpark Zeewolde.[4] &lt;/p&gt;&lt;h4&gt;1.2. Afdeling bestuursrechtspraak over de gedoogplicht BP ten behoeve van de realisering van windturbines&lt;/h4&gt;&lt;p&gt;De Minister van IenW had bij besluit van 26 september 2018 op verzoek van initiatiefnemer Windpark Zeewolde B.V. aan twee eigenaren en een pachter de plicht opgelegd tot het gedogen van de aanleg en instandhouding van acht windturbines met bijkomende werken op hun percelen. &lt;/p&gt;&lt;p&gt;De eigenaren hebben in beroep alle registers opengetrokken. De Afdeling heeft daarom moeten oordelen over de mandatering van de bevoegdheid tot het opleggen van de gedoogplicht (afdelingshoofd was bevoegd, zie overweging 5 e.v.), de schijn van vooringenomenheid (geen strijd met het verbod op vooringenomenheid doordat de minister zowel het rijksinpassingsplan voor het windpark als het besluit tot het opleggen van de gedoogplicht heeft ondertekend, zie overweging 6), het proces-verbaal van de hoorzitting (reacties op concept hoeven niet aan alle aanwezigen te worden doorgezonden, zie overweging 7 en 7.1), art. 9g van de Elektriciteitswet 1998 (deze bepaling staat niet in de weg aan een effectieve betwisting dat aan de wettelijke vereisten voor het opleggen van een gedoogplicht is voldaan, zie overweging 8 t/m 8.7) en de procedure over het rijksinpassingsplan (hoeft niet te zijn afgerond voordat de voorbereiding van het besluit tot oplegging van de gedoogplicht plaatsvindt; zie overweging 9 en 9.1). In dit artikel bespreek ik de overwegingen van de Afdeling over het minnelijk overleg (zie overweging 10 t/m 10.3) en de vraag of de belangen van de rechthebbenden redelijkerwijs onteigening vorderen (zie overweging 11 t/m 11.5) en de vraag of het inbouwen van flexibiliteit in de gedoogplichtbeschikking is geoorloofd. &lt;/p&gt;&lt;h5&gt;1.2.1. Minnelijk overleg: vaste rechtspraak&lt;/h5&gt;&lt;p&gt;De eigenaren en pachter voerden aan dat de initiatiefnemer Windpark Zeewolde B.V. geen serieuze en redelijke poging had ondernomen om langs minnelijke weg met hen tot overeenstemming te komen. Er was onvoldoende rekening gehouden met de belangen als eigenaar van gronden waarop in de toekomst woningbouw kan worden ontwikkeld. Bij het oorspronkelijke aanbod van Windpark Zeewolde B.V. tot vestiging van een opstalrecht werd druk uitgeoefend en werden onredelijke voorwaarden gesteld, zoals dat het beroep tegen het rijksinpassingsplan diende te worden ingetrokken, en er was maar kort tijd om op het aanbod te reageren. Een aangepast en redelijker aanbod moest buiten beschouwing blijven omdat het na het verzoek tot oplegging van de gedoogplicht was gedaan. Verder was de aangeboden vergoeding van € 20.000,- per jaar per turbine zodanig laag dat van een serieuze onderhandelingssituatie geen sprake was. Ook was er in het minnelijk overleg ten onrechte niet gezocht naar minder bezwarende oplossingen.&lt;/p&gt;&lt;p&gt;In haar uitspraak stelt de Afdeling voorop dat op de minister de ‘vergewisplicht’ rust om zich ervan te vergewissen dat een serieuze en redelijke poging is ondernomen om langs minnelijke weg tot overeenstemming te komen. Dat houdt in dat de minister moet onderzoeken of de voorstellen tot vergoeding niet op voorhand onwerkelijk en onredelijk zijn. De Afdeling beoordeelt het minnelijk overleg aan de hand van de logboeken van de initiatiefnemer en stelt vast dat er aanbiedingen zijn gedaan voor de aankoop van (delen van) de percelen van de eigenaren en voor de vestiging van een opstalrecht. De toekomstige ontwikkeling van woningbouw hoeft bij de onderhandelingen niet tot uitgangspunt te worden genomen omdat woningbouw op de percelen niet is toegestaan. &lt;/p&gt;&lt;p&gt;Bij de beoordeling of een serieuze en redelijke poging is ondernomen om langs minnelijke weg tot overeenstemming te komen hoeft niet alleen te worden gekeken naar omstandigheden die zich tot het tijdstip van het verzoek tot het opleggen van een gedoogplicht hebben voorgedaan. Ook omstandigheden die zich tot het moment van het nemen van het besluit tot oplegging van de gedoogplicht hebben voorgedaan kunnen naar het oordeel van de Afdeling bij deze beoordeling van belang zijn. De Afdeling vindt de gelet op art. 2, vierde lid, van de BP te houden hoorzitting ná het verzoek tot oplegging van de gedoogplicht bij uitstek een gelegenheid om te bezien of verzoeker en de rechthebbenden langs minnelijke weg nog tot overeenstemming kunnen komen. De minister mocht dan ook de vóór het nemen van het besluit daterende aangepaste aanbiedingen betrekken bij de vraag of Windpark Zeewolde B.V. een serieuze en redelijke poging heeft ondernomen om langs minnelijke weg tot overeenstemming te komen.&lt;/p&gt;&lt;p&gt;Hoewel een toetsing van de hoogte van de aangeboden vergoeding volgens vaste rechtspraak niet aan de orde is moet de minister zich op grond van art. 2, vijfde lid, van de BP wel ervan vergewissen dat een serieuze en redelijke poging is ondernomen om langs minnelijke weg tot overeenstemming te komen. De vaste maatstaf is daarbij of de voorstellen tot schadevergoeding niet op voorhand als onwerkelijk en onredelijk moeten worden aangemerkt. Naar het oordeel van de Afdeling hebben de eigenaren niet aannemelijk gemaakt dat de voorgestelde vergoeding van dien aard is dat deze bij voorbaat als onwerkelijk en onredelijk had moeten worden aangemerkt.&lt;/p&gt;&lt;p&gt;De Afdeling overweegt met betrekking tot het minnelijk overleg tot slot dat het bestaan van alternatieven met minder beperkingen voor het eigendomsrecht niet automatisch betekent dat geen serieuze en redelijke poging is ondernomen om tot overeenstemming te komen. Verder neemt de Afdeling in ogenschouw – en vindt dat dus kennelijk relevant- dat in de onderhandelingen tussen de initiatiefnemer en de eigenaren is gesproken over alle van belang zijnde schadeposten, dat de initiatiefnemer het principe van volledige schadeloosstelling hanteert en dat een vergoeding is aangeboden waarin zelfs onverplicht retributie is inbegrepen. De Afdeling is al met al van oordeel dat de minister zich op het standpunt kon stellen dat een serieuze en redelijke poging was ondernomen om met de eigenaren en pachter tot overeenstemming te komen.&lt;/p&gt;&lt;h5&gt;1.2.2. Vorderen de belangen van de rechthebbenden redelijkerwijs onteigening?&lt;/h5&gt;&lt;p&gt;In mijn preadvies heb ik toegelicht dat – uitgaande van de belemmering van een relatief beperkt deel van de totale grondoppervlakte van de bewuste rechthebbende- ik niet inzie dat de belangen van de rechthebbenden belang kunnen hebben bij onteigening van hun grond in plaats van het opleggen van een gedoogplicht. De Afdeling denkt daar ook zo over, zo blijkt uit de uitspraak over het Windpark Zeewolde.&lt;/p&gt;&lt;p&gt;De eigenaren voerden aan dat agrarisch grondgebruik in het overdraaigebied niet goed mogelijk is, dat ook moet worden gekeken naar het toekomstige gebruik ten behoeve van grootschalige woningbouwontwikkeling met het oog waarop de gronden zijn aangekocht, en dat de percelen als gevolg van het opleggen van de gedoogplicht onverkoopbaar worden.&lt;/p&gt;&lt;p&gt;De Afdeling stelt voorop dat bij de beoordeling of de belangen van een rechthebbende redelijkerwijs geen onteigening vorderen alleen moet worden gekeken naar het actuele gebruik van de gronden.[5]&lt;/p&gt;&lt;p&gt;Verder komt bij de beoordeling of de belangen van een rechthebbende redelijkerwijs geen onteigening vorderen betekenis toe aan de verhouding tussen de voor de gedoogplicht benodigde oppervlakte en het voor die rechthebbende in eigendom dan wel gebruik zijnde totale aaneengesloten grondoppervlak. Dit is de zogenaamde oppervlakte-eis. Verder is van belang of zich bijzondere omstandigheden voordoen, in welk verband onder meer dient te worden bezien wat de invloed is van de gedoogplicht op de bruikbaarheid van de overige gronden.[6]&lt;/p&gt;&lt;p&gt;Na het schetsen van het beoordelingskader maakt de Afdeling korte metten met de door de eigenaren opgevoerde gronden. De percelen waar de permanente opstelplaats van de kraan, de fundatie van de windturbine en de toegangsweg worden gerealiseerd maken een relatief beperkt deel uit van het totale grondoppervlak (van 499.960 m2). Eventuele drupschade door water dat vanaf de rotorbladen op de grond druppelt wordt vergoed. Het is niet aannemelijk dat vanwege dat drupwater geen agrarisch gebruik meer mogelijk is op de gronden gelegen binnen het overdraaigebied.&lt;/p&gt;&lt;p&gt;Ook het argument dat als gevolg van de gedoogplicht agrarisch bedrijfsmatig gebruik niet meer mogelijk zal zijn vanwege de invloed van de windturbines op de GPS-aansturing van landbouwmachines wordt afgewezen. De minister heeft een rapport overgelegd dat er geen noemenswaardige problemen met de GPS-ontvangst van agrarische werktuigen zullen optreden en de eigenaar heeft geen andersluidende informatie ingebracht. &lt;/p&gt;&lt;p&gt;De wens om in de toekomst woningbouw op de gronden te ontwikkelen is een niet concreet plan voor de toekomst. Met die wens hoeft bij de belangenafweging geen rekening te worden gehouden omdat het niet het actuele gebruik van de gronden is.&lt;/p&gt;&lt;p&gt;Ook het betoog van de eigenaar dat de windturbines effect hebben op de direct omliggende percelen in de vorm van zicht, slagschaduw- en geluidhinder maakt niet dat zijn belangen onteigening vorderen. De Afdeling merkt hierbij op dat de vraag of er eventuele schadevergoeding aan de eigenaar dient te worden betaald, los staat van de vraag of diens belangen redelijkerwijs onteigening vorderen. &lt;/p&gt;&lt;p&gt;Tot slot biedt ook het argument over de zwakke financiële business case waardoor de keuze voor de gedoogplicht zou zijn ingegeven geen grond voor het oordeel dat zich bijzondere omstandigheden voordoen op grond waarvan de minister had moeten oordelen dat de belangen van de grondeigenaar redelijkerwijs onteigening vorderen.&lt;/p&gt;&lt;p&gt;Ten aanzien van de andere grondeigenaar oordeelt de Afdeling dat het duurzame karakter van het gebruik en het ingrijpende karakter van de gedoogplicht geen aanknopingspunten vormen voor het oordeel dat sprake is van bijzondere omstandigheden waardoor onteigening nodig zou zijn. Het argument dat de windturbines een negatieve uitstraling hebben op de omgeving en de percelen onverkoopbaar worden, geeft evenmin aanknopingspunten voor de conclusie dat er bijzondere omstandigheden als vorenbedoeld aan de orde zijn. &lt;/p&gt;&lt;p&gt;Hierbij tekent de Afdeling aan dat de vraag of er eventuele schadevergoeding aan Stichting de Alliantie dient te worden betaald, los staat van de - hier aan de orde zijnde - vraag of de belangen van Stichting de Alliantie redelijkerwijs onteigening vorderen. Verder overweegt de Afdeling dat de omstandigheid dat bij onteigening door de ontwikkelaar een hypotheek gevestigd kan worden geen bijzondere omstandigheid vormt die aanleiding geeft voor het oordeel dat de belangen van Stichting de Alliantie redelijkerwijs onteigening vorderen.&lt;/p&gt;&lt;h5&gt;1.2.3. Flexibiliteit bij onvoorziene omstandigheden&lt;/h5&gt;&lt;p&gt;Interessant is verder dat de gedoogplichtbeschikking een afwijkingsmogelijkheid bevatte voor wijzigingen in de planning en/of uitvoering van de werkzaamheden als gevolg van onvoorziene omstandigheden. In dat geval zal de exploitant zo spoedig mogelijk met rechthebbenden hierover in contact treden. De Afdeling vindt deze beoogde flexibiliteit niet onredelijk gelet op de omvang van het werk en het belang bij de aanleg en instandhouding. Wel tekent de Afdeling aan dat dit onverlet laat dat de minister bij zijn besluitvorming de belangen van de rechthebbenden bij zo min mogelijk belemmering in het gebruik van de gronden en bij meer zekerheid dient te betrekken.&lt;/p&gt;&lt;h4&gt;1.3. Uitspraak kort geding over Windpark Wieringermeer&lt;/h4&gt;&lt;p&gt;Bij uitspraak van 8 juni 2020[7] oordeelde de voorzieningenrechter in kort geding over een gevorderd verbod op de bouw van een windturbine waarvan de wieken over het perceel van de buurman draaiden. De bewuste buurman was bij een eerder vonnis van de voorzieningenrechter veroordeeld zijn medewerking te verlenen aan de realisatie van een turbine op zijn eigen perceel. Die procedure liep nog in hoger beroep. Het ging nu om de plaatsing van een turbine op het naastgelegen perceel. Die turbine kreeg een afwijkende positie ten opzichte van de locatie in het rijksinpassingsplan en de uitvoeringsbesluiten. Daardoor zou er overdraai plaatsvinden op het perceel van de buurman, terwijl dat eerder niet het geval was. Vattenfall vroeg en kreeg een vergunning voor de gewijzigde locatie en begon met de bouw. De buurman vorderde een verbod aan Vattenfall om inbreuk te maken op zijn eigendomsrecht door de plaatsing van een mast, gondel en wieken tegen zijn perceel. De eigenaar voerde aan dat Vattenfall de overdraai niet kon laten ontstaan zonder zijn instemming. Hij is immers als enige gerechtigd tot het gebruik van de grond die zijn eigendom is, inclusief de ruimte boven zijn grond. Het betreft een exclusief recht, in de uitoefening waarvan de eigenaar in beginsel niet mag worden gestoord. Er bestaat geen noodzaak tot belemmering, zodat Vattenfall geen beroep toekomt op de Belemmeringenwet Privaatrecht. Weliswaar is de huidige voorgenomen plaatsing van&amp;nbsp;windturbine&amp;nbsp;NB-02 vergund, maar dit maakt niet dat daarbij een inbreuk moet worden gemaakt op het eigendomsrecht van de eigenaar. Vattenfall pleegde volgens de eigenaar eigenrichting door de plaatsing van&amp;nbsp;de windturbine met overdraai op zijn perceel van door te zetten en handelt daarmee jegens hem onrechtmatig.&lt;/p&gt;&lt;p&gt;De voorzieningenrechter neemt tot uitgangspunt is dat eigendom het meest omvattende recht is dat een persoon op een zaak kan hebben en dat de eigenaar met uitsluiting van een ieder vrij is van de zaak gebruik te maken, mits dit gebruik niet strijdt met rechten van anderen en de op wettelijke voorschriften en regels van ongeschreven recht gegronde beperkingen daarbij in acht worden genomen (art. 5:1 Burgerlijk Wetboek [BW]). De bevoegdheid van de eigenaar van de grond om deze te gebruiken, omvat ook de bevoegdheid tot gebruik van de ruimte boven en onder de oppervlakte (art. 5:21 lid 1 BW). Het gebruik van de ruimte boven en onder de oppervlakte is aan anderen toegestaan, indien dit zo hoog boven of zo diep onder de oppervlakte plaats vindt, dat de eigenaar geen belang heeft zich daartegen te verzetten (art. 5:21 lid 2 BW). Die situatie is hier volgens de voorzieningenrechter niet aan de orde. Weliswaar zullen de wieken van de&amp;nbsp;windturbine&amp;nbsp;zich bij overdraai meer dan 60 meter boven het maaiveld bevinden, maar dat neemt niet weg dat de enkele mogelijkheid van overdraai al gevolgen heeft voor het gebruik van de grond (en de luchtkolom) onder de&amp;nbsp;windturbine. Weliswaar is die grond nu in gebruik als landbouwgrond, maar overdraai van de&amp;nbsp;windturbine&amp;nbsp;zal het mogelijke gebruik van die grond in de toekomst voor, bijvoorbeeld, het bebouwen van die grond op de betreffende plek, beperken. Weliswaar heeft [eiser] op dit moment geen andere plannen voor het betreffende stuk grond, maar hij heeft er wel belang bij alle mogelijkheden voor de toekomst open te houden. Dit nog daargelaten dat aannemelijk is dat de overdraai van de&amp;nbsp;windturbine&amp;nbsp;een waardeverlagend effect op de betreffende grond zal hebben. De voorzieningenrechter wijst er nog fijntjes op dat de stelling van Vattenfall dat zij, gelet op art. 21 lid 2 BW, geen toestemming van de grondeigenaar nodig heeft, zich niet goed verhoudt met de gebruikelijke gang van zaken waarbij Vattenfall in verband met de overdraai van&amp;nbsp;windturbines, ook turbines als deze, erfdienstbaarheden laat vestigen. Kortom, de voorgenomen plaatsing van de windturbine leidt tot een inbreuk op het eigendomsrecht.&lt;/p&gt;&lt;p&gt;De voorzieningenrechter overweegt verder dat de omstandigheid dat Vattenfall publiekrechtelijk de&amp;nbsp;windturbine&amp;nbsp;mag plaatsen, onverlet laat dat er ook privaatrechtelijk een titel moet zijn voor de voorgenomen inbreuk op het eigendomsrecht. Die titel is er niet. Partijen hebben immers geen overeenstemming bereikt over een gebruiksrecht van Vattenfall. Er is verder geen rechtvaardiging voor de inbreuk op het eigendomsrecht. Vattenfall heeft niet aangetoond dat de turbine juist op deze plek moet staan, en niet iets westelijker waardoor geen overdraai zou plaatsvinden.&lt;/p&gt;&lt;p&gt;Verder heeft Vattenfall nog aangevoerd dat de minister van Verkeer en Waterstaat krachtens de Belemmeringenwet Privaatrecht een&amp;nbsp;gedoogplicht&amp;nbsp;aan de grondeigenaar kan en zal opleggen. Dat argument snijdt geen hout. Als Vattenfall inbreuk wil maken op het eigendomsrecht van de eigenaar moet zij daarover afspraken maken met de eigenaar . En als dat niet lukt, kan zij de minister vragen een&amp;nbsp;gedoogplicht&amp;nbsp;op te leggen en dat heeft Vattenfall niet gedaan. De voorzieningenrechter ziet niet waarom het gerechtvaardigd is dat Vattenfall geen gebruik heeft gemaakt van de mogelijkheid dat de minister van Verkeer en Waterstaat een&amp;nbsp;gedoogplicht&amp;nbsp;aan de eigenaar oplegt, als bedoeld in art. 1 van de Belemmeringenwet Privaatrecht, en daarmee de eigenaar een met waarborgen omklede rechtsgang ontneemt.&lt;/p&gt;&lt;p&gt;De voorzieningenrechter oordeelt dat Vattenfall daarom onrechtmatig jegens de eigenaar handelt als zij de turbine zodanig plaatst dat daardoor wiekoverdraai van het perceel van de buurman kan plaatsvinden.&lt;/p&gt;&lt;p&gt;Tot slot oordeelt de voorzieningenrechter ook dat de eigenaar geen misbruik van recht maakt (art. 3:13 BW) door zich te verzetten tegen de voorgenomen inbreuk op zijn eigendomsrecht.&lt;/p&gt;&lt;p&gt;De wetgever heeft nu juist via de Belemmeringenwet Privaatrecht, uit het oogpunt van rechtsbescherming, een regeling getroffen om de eigenaar te verplichten de inbreuk te gedogen, zo daar aanleiding voor is. De eigenaar maakt dan ook geen misbruik van recht door te wijzen op die met waarborgen omklede procedure. Ook niet als volstrekt aannemelijk is dat de minister zal besluiten tot het opleggen van die&amp;nbsp;gedoogplicht. Dat Vattenfall de minister niet heeft verzocht van die bevoegdheid gebruik te maken, kan zij de eigenaar niet tegenwerpen.&lt;/p&gt;&lt;p&gt;De voorzieningenrecht concludeert dat de belangen van Vattenfall bij voortgang van de werkzaamheden minder zwaar zwegen dan het in de wet gewaarborgde belang van de grondeigenaar bij een verbod op de voorgenomen inbreuk op zijn eigendomsrecht. Dat een als voorlopige voorziening te geven verbod op (verdere) bouw van de&amp;nbsp;windturbine&amp;nbsp;aanzienlijke financiële gevolgen heeft, is daarbij onvermijdelijk. Vattenfall heeft overigens nagelaten te concretiseren hoe groot die financiële gevolgen van een verbod zijn en heeft evenmin inzichtelijk gemaakt wat daarvan de gevolgen voor haar bedrijfsvoering zijn. Daarom wordt Vattenfall verboden de turbine zodanig te bouwen dat inbreuk wordt gemaakt op het eigendomsrecht van de buurman. Concreet betekent dat een verbod op het plaatsen van delen van de&amp;nbsp;windturbine&amp;nbsp;waardoor overdraai boven diens perceel mogelijk wordt. Gelet op de door Vattenfall zelf aangehaalde grote financiële belangen bij voortgang van de bouw verbindt de voorzieningenrechter aan de veroordeling een dwangsom. Ook wordt het vonnis, in weerwil van de bezwaren van Vattenfall, uitvoerbaar bij voorraad verklaard. De belangen van Vattenfall om de veroordeling niet uitvoerbaar te verklaren wegen volgens de voorzieningenrechter niet op tegen de belangen van de buurman bij het wel uitvoerbaar verklaren van de beslissing. Vattenfall heeft immers al aangekondigd in hoger beroep te gaan van dit vonnis en zo nodig in cassatie. Als het vonnis niet uitvoerbaar bij voorraad zou zijn, zou er geen verbod voor Vattenfall gelden en zou zij door kunnen gaan met de voorgenomen bouw. Dat hoeft de buurman zich niet te laten welgevallen. Dat mogelijk aan de buurman een&amp;nbsp;gedoogplicht&amp;nbsp;wordt opgelegd, maakt dat niet anders. Het is immers Vattenfall zelf geweest die heeft nagelaten daartoe de nodige stappen te nemen.&lt;/p&gt;&lt;p&gt;Deze uitspraak is een strak voorbeeld waarin de voorzieningenrechter terecht de hand houdt aan de wettelijk voorgeschreven gedoogplichtprocedure. Het valt daarbij op dat de voorzieningenrechter bij de motivering van het belang van de eigenaar om zich tegen overdraai te verzetten ook mogelijk toekomstig gebruik van de grond meeweegt. Het is vaste rechtspraak, zie ook hiervoor over de gedoogplichtbeschikking voor Windpark Zeewolde, dat alleen het feitelijk gebruik in de belangenafweging wordt betrokken. Toch vind ik de uitspraak juist omdat het hier gaat om de belangen van de eigenaar om zich tegen een inbreuk zonder recht of titel te verzetten. Daarbij zijn in beginsel alle belangen aan de orde, althans is het belang bij het openhouden van alle mogelijkheden voor de toekomst niet op voorhand een onredelijk belang.[8]&lt;span class="superscript"&gt; [9]&lt;/span&gt;&lt;/p&gt;&lt;h4&gt;1.4. Schadevergoeding bij gedoogplicht&lt;/h4&gt;&lt;h5&gt;1.4.1. Schadevergoeding bij gedoogplicht omvat ook planschade&lt;/h5&gt;&lt;p&gt;Voor de volledigheid vermeld ik het arrest van 21 juni 2019 van de Hoge Raad over de schadevergoeding bij een gedoogplicht.[10] De eigenaar van een perceel waarvoor een gedoogplichtbeschikking voor een hoogspanningsverbinding was opgelegd maakte bij de kantonrechter aanspraak op schadevergoeding. De kantonrechter en het gerechtshof kenden een luttel bedrag toe op basis van het uitgangspunt dat de schade bij een gedoogplichtbeschikking uitsluitend bestaat uit de (extra) nadelen van het moeten gedogen van de aanleg en instandhouding van de hoogspanningsverbinding ten opzichte van het nadeel van de waardevermindering als gevolg van de bestemmingswijziging. Voor die planschade zou exclusief de weg open staan van art. 6.1 Wro. De Hoge Raad oordeelde dat de BP voorziet in een recht op volledige vergoeding van de schade veroorzaakt door de aanleg en instandhouding van een werk dat ingevolge art. 1 BP door de rechthebbende moet worden gedoogd. Daaronder valt ook de schade bestaande in waardevermindering van de percelen waarop het werk betrekking heeft. Er is geen grond om hierbij de schade veroorzaakt door de maatregel die het werk planologisch mogelijk heeft gemaakt, buiten beschouwing te laten. De BP biedt voor een dergelijke benadering geen aanknopingspunt. In dit geval houdt de planologische maatregel (het rijksinpassingsplan) rechtstreeks verband met de daarop gebaseerde gedoogbeschikking en de aanleg en instandhouding van het werk in de zin van de BP. Het rijksinpassingsplan biedt immers slechts de juridisch-planologische basis voor de uit te voeren werken. Volgens de Hoge Raad volgt uit de regeling voor vergoeding van planschade in de Wro niet dat deze schade uitsluitend langs de weg van de art. 6.1 e.v. Wro kan worden vergoed. Dat zou op gespannen voet staan met het in de BP verankerde beginsel van volledige schadevergoeding, nu de art. 6.1 e.v. Wro geen volledige schadevergoeding garanderen. De Hoge Raad oordeelt dan ook dat de op grond van de art. 1 en 3 BP te vergoeden schade ook de waardevermindering van het perceel omvat die al door het rijksinpassingsplan in het leven is geroepen. &lt;/p&gt;&lt;h5&gt;1.4.2. Schadevergoeding of meewerkvergoeding?&lt;/h5&gt;&lt;p&gt;In mijn preadvies van april 2018 heb ik erop gewezen dat grondeigenaren, als tegenprestatie voor het vestigen van een opstalrecht voor een of meer turbines op hun gronden, aanzienlijke vergoedingen ontvangen. De vergoedingen zijn gebaseerd op het delen van het rendement van de turbine. Deze vergoedingen werden bekostigd uit de opschalingsregeling SDE+; de exploitanten betalen deze dus niet (geheel) uit eigen zak. Ik heb de vraag opgeworpen of de eigenaren, die niet hebben ingestemd met een opstalrecht voor de nieuwe turbine (bij voorbeeld omdat zij de geboden vergoeding te laag vinden), bij wijze van schadevergoeding aanspraak kunnen maken op een vergoeding die in de buurt komt van de jaarlijkse opbrengst gerelateerde vergoedingen die bij de vestiging van een opstalrecht worden overeengekomen. Ik zag hiervoor geen enkele basis. Ervan uitgaande dat de Belemmeringenwet Privaatrecht voorziet in een aanspraak op (volledige) schadevergoeding zag en zie ik geen aanknopingspunt om onder de noemer van schadevergoeding een vergoeding toe te kennen die is gerelateerd aan de opbrengst van het te realiseren werk. Ik schreef dat als exploitanten ervoor kiezen – of moeten kiezen bijv. omdat de vergoedingen niet meer uit de SDE+ worden vergoed- om voortaan geen vergoedingen per MW aan te bieden en, bij gebrek aan overeenstemming, verzoeken om oplegging van een gedoogplicht, het bepaald niet ondenkbaar is dat de onwillige grondeigenaren met (praktisch) lege handen staan. Immers waar ook bij onteigening ten behoeve van bijv. een bedrijventerrein –waarbij een volledige schadeloosstelling aan de orde is – een vergoeding voor het rendement van het op het onteigende te vestigen bedrijf niet aan de orde is, valt niet in te zien waarom dat bij een gedoogplicht voor een windturbine wel in de rede ligt. De grondeigenaar krijgt een aanbod volgens de LTO-normen en kan onder de huidige wet naar de kantonrechter als hij aanspraak maakt op een hogere vergoeding. &lt;/p&gt;&lt;p&gt;En als het enthousiasme bij de grondeigenaren daalt als de meewerkvergoedingen tot het verleden behoren is dat alleen maar een bewijs dat sprake was van een meewerkvergoeding. Een cultuuromslag, maar naar mijn oordeel juridisch juist (en economisch noodzakelijk).&lt;/p&gt;&lt;p&gt;Mijn zijn geen uitspraken bekend waarin de (kanton)rechter heeft moeten oordelen over een vordering tot schadevergoeding wegens een gedoogplicht voor de oprichting van een windturbine of voor het gedogen van de overdraai. &lt;/p&gt;&lt;h4&gt;1.5. Gedoogplicht windpark in Omgevingswet: een gebruiksvergoeding voor de gedoogplicht voor windturbines&lt;/h4&gt;&lt;p&gt;In de Omgevingswet worden de (meeste) nu over meerdere wetten verbrokkelde gedoogplichten samengebracht. De gedoogplicht op grond van art. 9g van de Elektriciteitswet voor het realiseren van een windpark wordt geregeld in art. 10.14 sub a. De Omgevingswet (art. 10.28) voorziet daarbij ook in een algemene regeling op grond waarvan op grond van onder gedoogplicht aangelegde werken eigendom worden van de bevoegde aanlegger daarvan. De bepalingen over schadevergoeding bij gedoogplichten zijn te vinden in Afdeling 15.2 (art. 15.11 tot en met 15.16), terwijl de procedure voor het opleggen van een gedoogplichtbeschikking is geregeld in art. 16.33 en 16.33a Omgevingswet.&lt;/p&gt;&lt;p&gt;De Omgevingswet treedt volgens de laatste berichten per 1 januari 2022 in werking.[11]&lt;/p&gt;&lt;p&gt;Interessant is dat bij amendement een gebruiksvergoeding is geïntroduceerd die de private initiatiefnemer moet betalen aan de gerechtigde van de onroerende zaak die wordt geconfronteerd met een gedoogplicht. De gebruiksvergoeding geldt niet voor alle gedoogplichten, maar wel (o.a.) voor de gedoogplicht met betrekking tot energie en mijnbouw (art. 10.14 Omgevingswet) waarbij een ander dan een netbeheerder initiatiefnemer is. Er bestaat alleen aanspraak op een vergoeding voor zover die vergoeding niet is inbegrepen in de vergoeding van de schade die een rechtstreeks en noodzakelijk gevolg is van een gedoogplicht. Het kan dus zijn dat de gebruiksvergoeding al in de schadevergoeding voor de rechthebbende is verdisconteerd.&lt;/p&gt;&lt;p&gt;De hoogte van de vergoeding wordt in een ministeriele regeling uitgewerkt. De consultatieversie van die regeling[12] voorziet erin dat de initiatiefnemer aan de eigenaar jaarlijks een redelijke gebruiksvergoeding verschuldigd is. De redelijke gebruiksvergoeding wordt bepaald volgens de formule gebruiksvergoeding = grondoppervlakte x grondwaarde x jaarlijks verondersteld rendement van de grond. Daarbij wordt uitgegaan van een grondoppervlakte en waarde per vierkante meter. Voor de waarde geldt de marktwaarde, waarbij wordt uitgaande van de prijs die tot stand zou zijn gekomen bij een veronderstelde vrije verkoop in het economische verkeer tussen een redelijk handelende verkoper en een redelijk handelende koper, uitgaande van het bestaande gebruik van de onroerende zaak. Het jaarlijks verondersteld rendement is forfaitair vastgesteld op 2%.&lt;/p&gt;&lt;p&gt;De consultatie heeft plaatsgevonden in de periode 27 mei 2020 tot en met 24 juni 2020. Er zijn negen reacties gepubliceerd. In de reacties wordt gewezen op de onduidelijkheid in de Toelichting op de Regeling over de te hanteren grondoppervlakte (met gedoogplicht belaste grond of daadwerkelijk gebruikte grond), het uitgangspunt resp. het bepalen van het bestaande gebruik van de onroerende zaak, het percentage voor het forfaitaire ondernemingsrendement, de looptijd van de gebruiksvergoeding, de situatie dat de grond haar gebruiksfunctie niet verliest (bijv. bij kabel onder de grond), en de keuze voor een gebruiksvergoeding die geen relatie heeft met eventueel economisch voordeel van de initiatiefnemer.&lt;/p&gt;&lt;p&gt;Bijzonder is de definitie van de grondwaarde. Dat is de marktwaarde per vierkante meter uitgaande van het bestaande gebruik van de onroerende zaak. In de praktijk zal de vergoeding dan worden bepaald op de agrarische waarde, terwijl de werkelijke marktwaarde door een afwijkend bestemmingsplan (wellicht ten behoeve van het gebruik waarvoor de gedoogplicht is opgelegd) dan wel door het fenomeen verwachtingswaarde hoger is. Die meerwaarde valt dan dus niet toe aan de eigenaar, maar aan de initiatiefnemer van het werk. Het is de vraag of dat gewenst is, nu in Nederland tot nu toe het uitgangspunt wordt gehanteerd dat grondwaardestijging als gevolg van lucratieve(re) bestemmingen aan de grondeigenaar toekomt. Gevolg van de voorgestelde regeling zal waarschijnlijk zijn dat de huidige praktijk van de forse gebruiksvergoedingen wezenlijk zal veranderen. Immers als uitgangspunt wordt dat er alleen een vergoeding hoeft te worden betaald op basis van het huidige gebruik van de grond dan zullen de vergoedingen in de toekomst aanzienlijk lager uitvallen. Zoals gezegd[13] is dat een trendbreuk met het grondpolitieke uitgangspunt dat de eigenaar recht heeft op de bestemmingswaarde (als deze hoger zou zijn dan de gebruikswaarde).&lt;/p&gt;&lt;h3&gt;2. Saneren bestaande turbines: afdwingen medewerking grondeigenaar/exploitant&lt;/h3&gt;&lt;p&gt;Bij het saneren van bestaande turbines gaat het om het afdwingen van de medewerking van de grondeigenaar en de exploitant van een turbine die moet wijken omdat elders in de omgeving een nieuw windpark wordt gerealiseerd. In mijn preadvies heb ik de Afdelingsuitspraken van 23 en 30 augustus 2017 besproken over de sanering van de bestaande windturbines om plaats te maken voor het nieuwe windpark Zeewolde, en de uitspraken van 30 augustus over de realisering van windturbines in het havengebied van Amsterdam, waarin de Afdeling het prima vond dat de provincie het saneren van bestaande turbines als voorwaarde stelde voor het mogen oprichten van nieuwe turbines en dus op het bordje van de initiatiefnemer van de nieuwe turbines legde. &lt;/p&gt;&lt;h4&gt;2.1. Verwijderen bestaande turbines &lt;/h4&gt;&lt;p&gt;Ik heb hiervoor toegelicht dat voor de realisering van een nieuw windpark de gedoogplichtbeschikking het geëigende instrument is. De gedoogplichtbeschikking resp. de Belemmeringenwet privaatrecht biedt geen uitkomst voor het opruimen van bestaande turbines. Het gaat hier immers niet om de aanleg en instandhouding van een nieuw werk, of het brengen van verandering in of verplaatsing van dat werk, en al helemaal niet op verzoek van degene die dat werk aangaat. Degene die de verwijdering van het werk aangaat is de eigenaar/exploitant, en die verzet zich nu juist tegen de verwijdering. Ook de opruimbepaling van art. 9 BP komt waarschijnlijk niet in beeld. Art. 9 BP bepaalt dat de rechthebbenden ten aanzien van onroerende zaken, waarvan krachtens overeenstemming of krachtens besluit is gebruik gemaakt, behoudens recht op schadevergoeding verplicht zijn te gedogen dat het werk wordt opgeruimd. Deze bepaling ziet op de verplichting van de grondeigenaar (of andere rechthebbende zoals pachter et cetera) om de verwijdering door de aanlegger/exploitant te gedogen, en niet op de verplichting van de aanlegger van het werk (dat waarschijnlijk niet met toepassing van de BP is aangelegd) om de verwijdering te gedogen. &lt;/p&gt;&lt;h4&gt;2.2. Onteigening bestaande windturbines &lt;/h4&gt;&lt;p&gt;De enige mogelijkheid om windturbines te verwijderen lijkt dus de onteigening van het perceelsgedeelte waarop de te saneren windturbine is opgericht.[14] In mijn preadvies van maart 2018 heb ik mij kritisch uitgelaten over die mogelijkheid. Ik heb geschetst dat de titel zou moeten zijn de uitvoering van een bestemmingsplan waarbij de bestaande turbine is wegbestemd. Ook in het bestemmingsplan Buitengebied Zeewolde 2016 waren de bestaande windturbines wegbestemd, en werd in de toelichting op het bestemmingsplan Windpark Zeewolde gesteld dat het bestemmingsplan Buitengebied de juridische basis zal zijn voor een eventueel noodzakelijke onteigening. Ik heb erop gewezen dat het bijzondere van het onteigenen ter uitvoering van een agrarische bestemming met als primair doel niet het realiseren van die bestemming maar het saneren van een bestaande functie is, en dat het afwachten is hoe kritisch de Kroon zich zal opstellen. Daarbij wees ik erop dat de Onteigeningswet[15] en de Handreiking Administratieve Onteigeningsprocedure d.d. 16 januari 2016[16] voorschrijven dat bij het verzoek om onteigening documenten worden overgelegd waaruit de voorgenomen wijze van uitvoering van het bestemmingsplan blijkt. Ook moet in de zgn. zakelijke beschrijving een projectplanning worden opgenomen waaruit blijkt op welke momenten welke stappen worden gezet en/of fasen worden doorlopen. Ik heb vervolgens geschetst dat het lastig is om de uitvoering van de nieuwe agrarische bestemming voor ons te zien en de vraag gesteld of het onteigenen ter uitvoering van de agrarische bestemming met als eigenlijk doel het saneren van een turbine op die grond détournement de pouvoir oplevert. &lt;/p&gt;&lt;p&gt;We kunnen inmiddels constateren dat de Kroon geen moeite heeft met toepassing van Titel IV van de Onteigeningswet ter uitvoering van een bestemmingsplan, waarbij het eigenlijke ofwel primaire doel is het beëindigen van een bestaande functie of gebruik. Dat bleek allereerst uit het Koninklijk Besluit van 20 maart 2019 voor de onteigening ter uitvoering van de onteigeningsplannen Raambordelen Binnenstad I en II[17]. De gemeente Amsterdam verzocht de Kroon om panden ter onteigening aan te wijzen ter uitvoering van het bestemmingsplan met de bestemming Gemengd – 2, waarmee de bestemming P (Prostitutie) was wegbestemd. Aan het bestemmingsplan lag beleid ten grondslag dat erop was gericht om 37 van de 83 prostitutieramen moesten sluiten. De Kroon overweegt naar aanleiding van ingediende zienswijzen dat het primaire doel van het verzoek om onteigening is het sluiten van de wegbestemde raamprostitutiepanden. Nadat verzoeker de panden van reclamanten in eigendom heeft verkregen is dat doel bereikt. De herontwikkeling van de panden binnen de nieuwe gemende bestemming is een ondersteunend doel om de monocultuur te doorbreken. Kortom, onteigening ter uitvoering van een bestemmingsplan kan ook tot doel hebben de wegbestemde functie te beëindigen.&lt;/p&gt;&lt;p&gt;Een half jaar later volgde het Koninklijk besluit voor de onteigening van bestaande turbines met als doel deze te saneren met het oog op de realisering van het nieuwe windpark Zeewolde. De eigenaar voerde als zienswijze aan dat de onteigening niet plaatsvindt ter uitvoering van het bestemmingsplan. Op de te onteigenen gronden rust de bestemming Agrarisch, waarbij het volgens de definitiebepaling uit het bestemmingsplan moet gaan om bedrijfsmatig agrarisch gebruik. Dergelijk gebruik is niet mogelijk op de te onteigenen gronden, vanwege de geringe oppervlakte daarvan. De onteigening voldoet daarmee niet aan art. 77, eerste lid, van de Onteigeningwet en dient geen publiek belang. Bovendien strekt de onteigening niet ter realisering van het bestemmingsplan Buitengebied, maar ter realisering van het Rijksinpassingsplan voor het nieuwe windpark. Daarom was volgens de eigenaar sprake van misbruik van bevoegdheid. Immers, de bevoegdheid tot onteigening uit art. 77, eerste lid, van de Onteigeningswet zou moeten zijn gericht op de realisering van de in de voorschriften van het bestemmingsplan opgenomen bestemmingen. Deze bevoegdheid mag niet worden gebruikt om in werkelijkheid of primair iets anders te realiseren.&lt;/p&gt;&lt;p&gt;De Kroon overweegt in het Koninklijk Besluit dat de Afdeling bestuursrechtspraak in haar uitspraak van 23 augustus 2017 over bestemmingsplan heeft gewezen op de mogelijkheid van onteigening ten behoeve van het verwijderen van de bestaande windturbines. De bestaande windturbines zijn onder het overgangsrecht gebracht met het doel om die binnen de planperiode te verwijderen. Dit gebeurt met het oog op de realisering van windpark Zeewolde, welk initiatief past in de beleidsdoelstelling om met minder windturbines meer energie te produceren. De onteigening is volgens de Kroon aldus gericht op het ter uitvoering van het bestemmingsplan saneren van de windturbine. Na de sanering zal ter plaatse een agrarische bestemming gelden, zonder de aanduiding windturbine. De Kroon ziet geen aanleiding voor het oordeel dat het saneren van de bestaande windturbine niet plaatsvindt ter uitvoering van het bestemmingsplan, zoals bedoeld in art. 77, eerste lid, van de Onteigeningswet en geen publiek belang dient. Dat de oppervlakte van het te onteigenen perceelsgedeelte te klein is om een agrarisch bedrijf op uit te oefenen maakt niet anders. Het bestemmingsplan biedt de grondslag voor het saneren van de bestaande windturbine. De windturbine is onder het overgangsrecht gebracht met de bedoeling om die binnen de planperiode te verwijderen en aan het betreffende perceelsgedeelte is de bestemming Agrarisch zonder de aanduiding windturbine toegekend. In dit geval wordt het bestemmingsplan uitgevoerd door de windturbine te verwijderen, waarna de bestemming agrarisch wordt gerealiseerd. Art. 77, eerste lid, van de Ow, staat daar naar het oordeel van de Kroon niet aan in de weg. Dat het perceelsgedeelte een te geringe oppervlakte heeft om er een zelfstandig agrarisch bedrijf op te exploiteren, betekent volgens de Kroon niet dat dit niet geschikt is voor (bedrijfsmatig) agrarisch gebruik.&lt;/p&gt;&lt;p&gt;Met dit KB staat vast dat onteigening waarbij het wegbestemmen van de bestaande functie centraal staat en de nieuwe bestemming niet het primaire doel van de onteigening is, mogelijk is (althans volgens de Kroon, een uitspraak van de onteigeningsrechter is mij niet bekend). Ik vind het een oprekking van de, niet voor niets gedifferentieerde, grondslagen van art. 77 Onteigeningswet, maar de oprekking is begrijpelijk omdat ik niet zie op welke andere manier de sanering van de bestaande turbines kan worden afgedwongen.&lt;/p&gt;&lt;h4&gt;2.3. Schadeloosstelling&lt;/h4&gt;&lt;p&gt;De grondeigenaar en de exploitant van de turbine hebben bij onteigening aanspraak op een volledige schadeloosstelling. Bij de grondeigenaar zal het gaan om schadeposten als werkelijke waarde (de verkoopwaarde van de grond met windturbine) en inkomensschade (de jaarlijkse vergoedingen uit hoofde van het opstalrecht of de misgelopen exploitatieopbrengst), terwijl het bij de exploitant vooral zal gaan om inkomensschade (en kosten van reconstructie elders om de inkomensschade te beperken, als reconstructie elders al realiseerbaar is).&lt;/p&gt;&lt;p&gt;Er zijn geen gerechtelijke uitspraken verschenen waarin de hoogte en opbouw van de onteigeningsvergoeding aan de orde is. Wel is op 29 oktober 2019 de Regeling specifieke uitkering provincie Flevoland sanering windpark Zeewolde vastgesteld. Die regeling gaat over de specifieke uitkering voor de provincie Flevoland in verband met de sanering van de bestaande windturbines in het windpark Zeewolde[18]. Art. 4 van de Regeling bepaalt (niet meer dan) dat de hoogte van betalingen uit het saneringsfonds wordt vastgesteld op basis van de beginselen die aan de onteigeningswet ten grondslag liggen.&lt;/p&gt;&lt;h3&gt;3. Tot slot&lt;/h3&gt;&lt;p&gt;De rechtspraak over het plaatsen van nieuwe turbines en het saneren van bestaande turbines laat zien dat de gedoogplicht BP inmiddels ook in de praktijk is toegepast en een effectief instrument is om de plaatsing van een nieuwe turbine af te dwingen. Bestaande turbines kunnen zo nodig door middel van onteigening worden gesaneerd. De ontwikkelingen met betrekking tot de gebruiksvergoeding moeten we afwachten.&lt;/p&gt;</content><legacyfootnotes/><footnotes><footnote>1 Hanna Zeilmaker is advocaat bij Dirkzwager legal &amp; taks.</footnote><footnote>2 In mijn preadvies heb ik toegelicht dat onteigening van de ondergrond voor een nieuwe turbine niet de geëigende weg is en dat een poging daartoe zal stranden vanwege de mogelijkheid van een gedoogplicht BP.</footnote><footnote>3 ECLI:NL:RVS:2018:4198; de overweging van de Afdeling dat voor de realisatie van een windturbine ook zou kunnen worden onteigend volg ik niet; dat lijkt mij alleen aan de orde als het perceel zo klein is dat de te belasten oppervlakte naar verhouding te groot is. Bij grote agrarische percelen in het buitengebied is dat niet snel het geval. Zie ook hierna onder ‘Vorderen de belangen van de eigenaren redelijkerwijs onteigening?’</footnote><footnote>4 ECLI:NL:RVS:2019:4326.</footnote><footnote>5 Dit is vaste rechtspraak, de Afdeling verwijst hier naar haar uitspraak van 12 augustus 2015, ECLI:NL:RVS:2015:2592, onder 11.3.</footnote><footnote>6 Over dit criterium hebben wij eerder kritisch geschreven, omdat wij niet inzien waarom onteigening van de voor het werk benodigde grond voor dat probleem een oplossing zou bieden. Zie o.a. Gedoogplichten nu en straks; wat verandert er in de Omgevingswet, BR 2018/1, Gedoogplichten in de Omgevingswet: goed geregeld; themanummer &lt;span class="italic"&gt;WPNR&lt;/span&gt; … 2020 ‘Publiekrechtelijke aspecten van onroerende zaken’.</footnote><footnote>7 ECLI:NL:RBNHO:2020:4184.</footnote><footnote>8 Zie voor een uitspraak met een andere uitkomst voorzieningenrechter Rechtbank Gelderland 14 november 2018, ECLI:NL:RBGEL:2018:4888 , waarin de voorzieningenrechter oordeelde dat ProRail vooruitlopend op een bodemprocedure een onbewaakte overweg mocht afsluiten omdat in die zaak een wanverhouding werd aangenomen tussen het belang van de eigenaar bij de instandhouding van de erfdienstbaarheid en de algemene belangen bij opheffing van de overweg.</footnote><footnote>9 Het Gerechtshof heeft in hoger beroep het vonnis van de voorzieningenrechter bekrachtigd: Gerechtshof Amsterdam 11 augustus 2020, ECLI:NL:GHAMS:2020:2252.	Het gerechtshof overweegt o.m.: “Met de voorzieningenrechter is het hof van oordeel dat het feit dat het Vattenfall publiekrechtelijk is toegestaan om de windturbine op de huidige locatie te plaatsen geen rechtvaardigingsgrond voor de inbreuk op het eigendomsrecht van [geïntimeerde] oplevert. Daarvoor zal toestemming van [geïntimeerde] nodig zijn c.q. zal aan [geïntimeerde] een gedoogplicht moeten worden opgelegd. Niet valt in te zien op grond waarvan aan [geïntimeerde] de met waarborgen omklede rechtsgang van de gedoogplichtprocedure zou moeten worden ontzegd. Ongeacht het antwoord op de vraag of Vattenfall voor elke windturbine die zij plaatst een gedoogprocedure zou moeten starten, heeft in dit geval te gelden dat bij gebreke van overeenstemming met betrekking tot overdraai, de gedoogprocedure de aangewezen route is.”</footnote><footnote>10 ECLI:NL:HR:2019:996, zie ook TBR 2019/115 met noot J.A.M.A. Sluysmans.</footnote><footnote>11 In de Voortgangsbrief van 24 juni 2020 schrijft de Minister dat wordt ‘toegewerkt’ naar de datum 1 januari 2022 voor de inwerkingtreding van de Omgevingswet.</footnote><footnote>12 https://www.internetconsultatie.nl/regelinggebruiksvergoeding.</footnote><footnote>13 En ook door anderen is gesignaleerd in het kader van de internetconsultatie.</footnote><footnote>14 De mogelijkheid van intrekking van de milieuvergunning op grond van art. 2.33 Wabo lijkt zich niet voor te doen.</footnote><footnote>15 Art. 80 Onteigeningswet.</footnote><footnote>16 Deze Handreiking is te raadplegen via: https://www.rijkswaterstaat.nl/over-ons/contact/schade-en-compensatie/onteigening/documenten.aspx.</footnote><footnote>17 KB 20 maart 2019, nr. 2019000565, &lt;span class="italic"&gt;Stcrt.&lt;/span&gt; 2019, 18374.</footnote><footnote>18 Gebaseerd op art. 17, derde lid van de Financiële verhoudingswet.</footnote></footnotes><auteurs>mr. H. Zeilmaker</auteurs><published>2020-10-02 09:05:09</published><modified>2020-10-02 10:17:38</modified><editiondate>2020-10-02</editiondate><htmlpath>https://denhollander.info/artikel/16314</htmlpath></article>
</articles></edition>