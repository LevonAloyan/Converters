<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2014</searchword><id>10975</id><udhid>UDH:TvAR/10975</udhid><titel>Grondeigenaren in de knel door vertraagde planologische besluitvorming. Recht op onteigening als oplossing?</titel><searchwords><searchword>TvAR 2/2014</searchword><searchword>UDH:TvAR/10975</searchword></searchwords><attachments><attachment><name>TvAR2014_02_03_Grondeigenaren.pdf</name><extention>pdf</extention><url>https://denhollander.info/download/9392/ci</url></attachment></attachments><inleiding>1. Inleiding&#13;
De voorbereiding en uitvoering van planologische projecten strekken zich vaak over een groot aantal jaren uit. Grondeigenaren kunnen daardoor in de knel komen te zitten. Door een bestemmingswijziging is duidelijk dat zij de grond zullen kwijtraken, maar het moment waarop is nog onzeker. Intussen daalt de waarde van de grond, waardoor verkoop op de gewone markt geen optie is. Het is afwachten wanneer de overheid tot aankoop of onteigening over zal gaan.&#13;
Een voorbeeld van deze problematiek speelt zich af tussen de Oude Maas en de A15, in de polders van Rhoon. Op dit moment ligt daar het agrarische gebied ‘Landschapspark Buijtenland’. Als compensatie voor de aanleg van de Tweede Maasvlakte zal de agrarische bedrijvigheid echter plaats moeten maken voor 750 hectare aan natuurgebied.1 In 2010 werden de plannen voor dit natuurcompensatiegebied aangekondigd. Sinds de onherroepelijkheid van de bestemmingsplannen is duidelijk dat vijftien boeren hun grond zullen kwijtraken.2 De onteigeningen zijn aangekondigd voor 2016.3 De oplevering van het gebied zou tussen 2019 en 2021 moeten volgen.&#13;
Intussen verkeren de grondeigenaren in onzekerheid over de toekomst van hun agrarische bedrijven. De bestemmingsplanwijziging laat geen uitbreiding toe. Verkoop tegen een redelijke prijs is ook geen optie. De marktwaarde van de grond daalt immers door de bestemmingswijziging. Dat de Provincie de gronden gaat verwerven staat vast, maar het moment waarop is onzeker. Door deze vooruitgeschoven planning lijden grondeigenaren schade. De grondeigenaar wordt op den duur door onteigening volledig schadeloos gesteld, maar die schadeloosstelling is gebaseerd op de grondwaarde op de peildatum van de onteigeningsprocedure. Die onteigeningsprocedure volgt vaak laat en kan niet worden afgedwongen.&#13;
De situatie in Buijtenland van Rhoon laat een probleem zien waar het huidige recht geen oplossing voor kent. Het recht biedt geen mogelijkheid tot volledige vergoeding van de schade die zich opbouwt tussen het moment van wegbestemming en de start van de onteigeningsprocedure. De routes van planschade en nadeelcompensatie zijn pas inzetbaar vanaf het moment dat (in dit geval) het bestemmingsplan onherroepelijk is geworden. Bovendien wordt via deze twee wegen enkel de schade vergoed die buiten het normaal maatschappelijk risico valt. 4 De huidige juridische mogelijkheden zijn dus te laat inzetbaar en compenseren niet de gehele grondwaardedaling.&#13;
Een vergelijkbaar probleem doet zich voor in een eerder stadium, namelijk in het voortraject van de planologische besluitvorming. Beleidsstukken of persberichten over een voorgenomen planwijziging werpen als het ware een schaduw voor zich uit over de betreffende grondwaarde. Deze schade, die zich voornamelijk uit in waardedaling van eigendommen, staat ook wel bekend als schaduwschade.5&#13;
De vraag is welke juridische wegen benut kunnen worden om grondeigenaren tijdig en volledig te compenseren voor een in waarde dalend eigendom. Recent is bepleit dat een recht op onteigening in dergelijke gevallen een oplossing kan bieden.6 Dit artikel is bedoeld om een overzicht te geven van de momenten in de planologische besluitvorming waarop een recht op onteigening wenselijk kan zijn. Hierbij maak ik een onderscheid tussen twee fases in de planologische besluitvorming. Eerst ga ik in op de periode waarin het plan onherroepelijk is geworden maar het moment van onteigening nog niet bekend is. Vervolgens besteed ik aandacht aan het politieke voortraject, waarbij de voornemens tot planwijzigingen er zijn, maar er nog geen juridisch besluit ligt. Na deze stadia te hebben besproken, bekijk ik het recht op onteigening vanuit een Europees perspectief. Ik sluit af&#13;
met een conclusie.</inleiding><content>2. Recht op onteigening na de onherroepelijkheid&#13;
van het planologisch besluit&#13;
De wegbestemde grondeigenaren in het Buijtenland van&#13;
Rhoon ondervinden schade als gevolg van een onherroepelijk&#13;
planologisch besluit. Door Sluysmans is bepleit dat een&#13;
recht op onteigening in die situatie een uitkomst kan bieden.&#13;
7 Een recht op onteigening is echter, zoals gezegd, niet&#13;
in de wet vastgelegd. Sluysmans wijst in zijn oratie wel op&#13;
een aantal aanknopingspunten. Deze liggen in de Onteigeningswet,&#13;
maar ook in een aantal wetten die een gedoogplicht&#13;
opleggen, tenzij de belangen redelijkerwijs onteigening&#13;
vorderen.&#13;
Een eerste aanknopingspunt voor een recht op onteigening&#13;
is de ‘verplichte overnamebepaling’ in art. 38 Onteigeningswet.&#13;
8 Dat artikel bevat een verplichting voor de onteigenaar&#13;
om, op vordering van de onteigende, de gebouwen waarvan&#13;
een gedeelte onteigend wordt, geheel over te nemen. Uit de&#13;
wetsgeschiedenis volgt dat art. 38 een regel van schadeloosstelling&#13;
is, die ervoor zorgt dat de onteigende niet met een&#13;
onroerende zaak blijft zitten zonder reële waarde.9&#13;
Ten tweede biedt art. 1 Belemmeringenwet Privaatrecht een&#13;
handvat voor het afdwingen van onteigening.10 In eerste instantie&#13;
bevat dat artikel een verplichting voor iedere rechthebbende&#13;
van een onroerende zaak om te gedogen dat tijdelijk&#13;
of duurzaam gebruik wordt gemaakt van die onroerende&#13;
zaak voor de uitvoering van publieke werken. Echter, die&#13;
gedoogplicht geldt alleen wanneer naar het oordeel van de&#13;
Minister van Waterstaat (1) de belangen van de rechthebbenden&#13;
redelijkerwijs geen onteigening vorderen en (2) in&#13;
het gebruik van de zaken niet meer belemmering wordt gebracht,&#13;
dan redelijkerwijs voor de aanleg en de instandhouding&#13;
nodig is. Voldoet een gedoogbeschikking niet aan&#13;
één van deze twee voorwaarden, dan kan een ieder die enig&#13;
recht heeft ten aanzien van de onroerende zaak aan het Gerechtshof&#13;
vernietiging van de beslissing verzoeken (art. 4 lid&#13;
1 Bp). Welke belangen redelijkerwijs onteigening vorderen,&#13;
volgt niet uit de wetsgeschiedenis. De Gerechtshoven oordelen&#13;
veelal dat de gebruiksbeperkingen ten gevolge van de&#13;
aanleg van het publieke werk (bijvoorbeeld leidingen) niet&#13;
zodanig zijn dat redelijkerwijze onteigend zou moeten worden.&#13;
11 Ook wordt wel geoordeeld dat de Belemmeringenwet&#13;
Privaatrecht in voldoende mate voorziet in schadevergoeding&#13;
voor gebruiksverlies.12&#13;
Een vergelijkbare gedoogplicht ten aanzien van werkzaamheden&#13;
aan waterstaatswerken staat in art. 5.24 van de Waterwet.&#13;
Op grond van dat artikel kan de beheerder, voor zover&#13;
dat redelijkerwijs nodig is voor de vervulling van zijn taken,&#13;
rechthebbenden ten aanzien van onroerende zaken een&#13;
gedoogplicht opleggen, wanneer de belangen van de rechthebbende&#13;
redelijkerwijze onteigening niet vorderen. Onlangs&#13;
verklaarde de Afdeling bestuursrechtspraak van de&#13;
Raad van State (hierna: de Afdeling) het verweer dat de belangen&#13;
van de rechthebbende redelijkerwijs onteigening vorderden&#13;
gegrond. De Afdeling overwoog dat 16,7% van het&#13;
totale eigendom werd belemmerd, waardoor geen reëel gebruik&#13;
overbleef.13&#13;
Als derde biedt de Wet Voorkeursrecht Gemeenten (hierna:&#13;
Wvg) een mogelijke fundering voor een recht op onteigening.&#13;
14 Onder de Wvg dienen verkopers bepaalde, aangewezen,&#13;
onroerende zaken bij voorrang aan overheden (meestal&#13;
gemeenten) aan te bieden. Op grond van art. 15 Wvg (oud&#13;
art. 27 Wvg) kan de vervreemder de rechtbank verzoeken&#13;
de betreffende overheid te verplichten medewerking te verlenen&#13;
aan de overdracht van een goed, ‘wegens de bijzondere&#13;
persoonlijke omstandigheden’ van de vervreemder.&#13;
Die medewerkingsplicht geldt alleen wanneer de vervreemder&#13;
op grond van art. 11 lid 1 Wvg een aanbod heeft gedaan&#13;
tot verkoop van het onroerend goed aan de desbetreffende&#13;
overheid, waarop die overheid in eerste instantie positief&#13;
heeft gereageerd, maar daarna toch afziet van de aankoop.&#13;
In die omstandigheden legt art. 15 Wvg een grondslag&#13;
voor een aankoopplicht. De ratio van het artikel is dat het&#13;
gelet op de bijzondere persoonlijke omstandigheden onredelijk&#13;
zou zijn om van de verkoper te vragen dat hij de onroerende&#13;
zaak behoudt. Bij persoonlijke omstandigheden valt&#13;
te denken aan de onmogelijkheid om het perceel op de vrije&#13;
markt te verkopen tegen een redelijke waarde of aan de mate&#13;
waarin de grondeigenaar afhankelijk is van de overwaarde&#13;
van de grond.15 In de jurisprudentie wordt een beroep op&#13;
persoonlijke omstandigheden vaak afgewezen.16 Het artikel&#13;
biedt geen zelfstandig recht onteigening af te dwingen. Wel&#13;
dwingt het de rechter in overweging te nemen of de belangen&#13;
van de grondeigenaar bij onteigening het publieke belang&#13;
bij de gedoogplicht doorkruisen.&#13;
Bovengenoemde artikelen uit bestaande onteigenings-, gedoog-&#13;
en aankoopwetgeving laten zien dat het niet rechtvaardig&#13;
wordt gevonden om iemand met een eigendom&#13;
zonder gebruikswaarde te laten zitten. Zij kunnen aanknopingspunten&#13;
bieden voor een recht aan wegbestemde grondeigenaren&#13;
om onteigening af te dwingen.&#13;
3. Schaduwschade&#13;
Zojuist is de situatie besproken dat grondeigenaren als gevolg&#13;
van een onherroepelijk besluit schade lijden, doordat&#13;
de onteigening te lang op zich laat wachten. Ook voorafgaand&#13;
aan het planologisch besluit kunnen grondeigenaren&#13;
in de knel komen te zitten. Zoals in het begin van dit artikel&#13;
kort is vermeld, kan het enkele voornemen tot planologische&#13;
besluitvorming al schade veroorzaken in de vorm van&#13;
grondwaardedaling (ook wel bekend als ‘schaduwschade’).&#13;
Schaduwschade doet zich bijvoorbeeld voor bij de aanleg&#13;
van grote infrastructurele projecten, zoals de Betuweroute.&#13;
De Regeling Nadeelcompensatie Betuweroute bood&#13;
geen soelaas aan de eigenares van een tankstation die ook&#13;
de schade vergoed wilde krijgen, die zij vóór de peildatum&#13;
had geleden. In dit verband bevestigde de Afdeling dat planologische&#13;
schaduwschade niet voor vergoeding in aanmerking&#13;
komt.17&#13;
Te denken valt verder aan de schaduw die de aanleg van de&#13;
Rotterdamsebaan op dit moment voor zich uitwerpt. Bij dit&#13;
project wordt een nieuwe verbindingsweg tussen Ypenburg&#13;
en de centrumring van Den Haag aangelegd, met een tunnel&#13;
tussen Voorburg en de Binckhorst. Aangekondigd is dat&#13;
tussen 2014 en 2016 begonnen zal worden met het bouwrijp&#13;
maken van de omgeving. Het bestemmingsplan is echter&#13;
nog niet onherroepelijk vastgesteld. In de tussentijd zien&#13;
grondeigenaren de waarde van hun eigendom dalen. Hoewel&#13;
bedrijven feitelijk al op slot zaten, ligt de juridische ‘schade&#13;
oorzaak’ nog in de toekomst. Uiteindelijk zal slechts een gedeelte&#13;
van de geleden schade vergoed worden.&#13;
De vraag is of er aanknopingspunten in de wet zijn voor vergoeding&#13;
van schaduwschade, hetzij in de vorm van betaling&#13;
van een geldsom, hetzij in de vorm van grondaankoop door&#13;
de overheid. Planschade biedt hier geen uitkomst, omdat er&#13;
in de fase van schaduwschade nog geen onherroepelijk plan&#13;
ligt. Beleidsstukken vallen immers niet onder de limitatieve&#13;
oorzaken voor planschade zoals genoemd in art. 6.1 lid 2&#13;
Wro.18 Zoals Sanderink stelt, zou het toekomstige art. 4:126&#13;
Awb (nadeelcompensatie) een grondslag kunnen zijn voor&#13;
een recht op onteigening of schadevergoeding bij schaduwschade.&#13;
19 Blijkens lid 4 van dit artikel kan het bestuursorgaan&#13;
een vergoeding toekennen in een andere vorm dan betaling&#13;
van een geldsom. In de Memorie van Toelichting&#13;
wordt gedacht aan ‘(…)een aanbod voor een alternatieve&#13;
bedrijfslocatie, het aanleggen van een parallelweg of herstel&#13;
van de (door planwijziging vervallen) bouwmogelijkheid’.20&#13;
De vraag is of een recht op onteigening, in de zin van volledige&#13;
schadeloosstelling, past bij de doelstelling van art.&#13;
4:126 Awb. Zoals ook blijkt uit het eerste lid, wordt alleen&#13;
het nadeel dat uitstijgt boven het normale maatschappelijke&#13;
risico gecompenseerd. Het aanbod voor een vergoeding anders&#13;
dan in geld zal mogelijk niet alle schade dekken.&#13;
4. Een Europees perspectief&#13;
Het recht om een onteigening af te dwingen bij een trage&#13;
planologische besluitvorming is ook op Europees niveau&#13;
in de belangstelling komen te staan. Het recht op eigendom&#13;
wordt gewaarborgd door zowel art. 1 van het Eerste Protocol&#13;
bij het EVRM (hierna: art. 1 EP) als art. 17 van het&#13;
Handvest van de Grondrechten van de EU (hierna: art. 17&#13;
Handvest).&#13;
Het recht op eigendom is zowel in het EVRM als in het&#13;
Handvest niet absoluut. Een beperking van overheidswege&#13;
op het recht op eigendom is in lijn met art. 1 EP wanneer&#13;
deze beperking (1) tot stand komt volgens de voorwaarden&#13;
die bij nationale wet zijn gesteld, (2) in het publieke belang&#13;
is en (3) het zorgvuldige midden houdt (‘a fair balance’) tussen,&#13;
enerzijds, het eigendomsrecht en, anderzijds, het tot&#13;
stand komen van publieke werken.21&#13;
Het recht op een voorziening om onteigening af te dwingen&#13;
is in de jurisprudentie van het EHRM aan de orde gekomen.&#13;
Het Straatsburgse Hof oordeelde namelijk dat het antwoord&#13;
op de vraag of een verdragspartij een mogelijkheid&#13;
kent tot aankoop van een stuk grond, waarvan de waarde is&#13;
gedaald als gevolg van een bestemmingswijziging, een relevante&#13;
overweging vormt bij de toepassing van de hiervoor&#13;
omschreven proportionaliteitstoets.22&#13;
Ook het EU recht voorziet in een recht op eigendom, namelijk&#13;
in art. 17 van het Handvest van de Grondrechten. Het&#13;
Handvest is sinds het verdrag van Lissabon bindend voor de&#13;
Europese instituties en voor de lidstaten wanneer zij Europees&#13;
recht toepassen. De opstellers van het Handvest beoogden&#13;
aan te sluiten bij het EHRM als minimumstandaard. Het&#13;
beschermingsniveau van beide artikelen is dan ook gelijk.&#13;
Anders dan in art. 1 EP, wordt in art. 17 Handvest echter als&#13;
expliciete voorwaarde voor de ontneming van eigendom gesteld,&#13;
dat het verlies tijdig en op billijke wijze wordt vergoed.&#13;
Het zal interessant zijn om te zien hoe het Europees&#13;
Hof van Justitie deze voorwaarde uit zal leggen wanneer&#13;
het recht om een onteigening af te dwingen ook in Luxemburg&#13;
aan de orde zal komen. Op het moment van schrijven&#13;
zijn hier geen uitspraken over bekend. Het Europees Hof&#13;
van Justitie zal art. 17 Handvest moeten uitleggen in lijn&#13;
met art. 1 EP als minimumstandaard. 23 Zo lang de EU geen&#13;
verdragspartij bij het EVRM is, is het EVRM immers geen&#13;
rechtstreekse bron van EU recht.&#13;
De rechtspraak van het EHRM laat zien dat de gedachte van&#13;
een vervroegde onteigening bij een stilzittende overheid&#13;
ook over de Nederlandse grens leeft. De Nederlandse rechter&#13;
zal de uitleg die het EVRM aan art. 1 EP geeft op grond&#13;
van art. 93 en 94 Grondwet direct en met voorrang op nationale&#13;
regelgeving moeten toepassen. Een vraag naar het bestaan&#13;
van een recht op onteigening is in dit verband bij mijn&#13;
weten nog niet aan de Nederlandse rechter voorgelegd. Wel&#13;
heeft de Afdeling de hierboven genoemde rechtspraak van&#13;
het EHRM direct toegepast in verband met de aanwijzing van een monument als beperking op het recht van eigendom.&#13;
24 Daarbij oordeelde de Afdeling dat het Handvest niet&#13;
van toepassing was. Het Handvest wordt wel relevant wanneer&#13;
Europees recht aan de orde is. In het kader van een bestemmingsplanprocedure&#13;
kan het Europese recht ‘geraakt’&#13;
worden wanneer bijvoorbeeld planologische bezwaren van&#13;
staatssteun naar voren worden gebracht.25&#13;
5. Slot&#13;
In dit artikel is de situatie besproken dat wegbestemde&#13;
grondeigenaren extra schade lijden als gevolg van een langgerekte&#13;
planologische procedure. Die schade doet zich voor&#13;
in verschillende stadia van deze planologische procedure.&#13;
De ‘schaduwschade’, die ontstaat tussen de aangekondigde&#13;
wegbestemming en het daadwerkelijk onherroepelijke bestemmingsplan,&#13;
wordt onder het huidige recht niet vergoed.&#13;
Ook de grondwaardedaling tussen de momenten van onherroepelijke&#13;
wegbestemming en onteigening blijft voor rekening&#13;
van de grondeigenaar. De behoefte bestaat dan ook aan&#13;
een wettelijke voorziening, waarbij onteigening vervroegd&#13;
kan worden afgedwongen.&#13;
Zowel in Nederlandse wetgeving als op Europees niveau&#13;
zijn er aanknopingspunten voor een dergelijke afgedwongen&#13;
onteigening. De vraag is nog welke vorm het ‘recht op&#13;
onteigening’ zou moeten krijgen. Hierbij kan gedacht worden&#13;
aan een voorziening in de Onteigeningswet, zoals Sluysmans&#13;
heeft bepleit.26 Een alternatief, in lijn met Sanderink,&#13;
is om de grondwaardedaling in de vorm van nadeelcompensatie&#13;
te vergoeden door het bieden van, bijvoorbeeld, een alternatieve&#13;
bedrijfslocatie. De bal ligt bij de wetgever om te&#13;
bepalen voor welk kader het meeste politieke wil bestaat.</content><legacyfootnotes>* Myrthe Nielen is advocaat bij Van der Feltz Advocaten.&#13;
1. De precieze invulling van het natuurgebied is nog onduidelijk. Het ging aanvankelijk om natte natuur. Naar aanleiding van de protesten van de bewoners van Landschapspark Buytenland steunde een meerderheid in de Tweede Kamer op 17 december 2013 een motie om het gebied ‘op een andere manier in te vullen’. Zie: Kamerstukken II 2013/14, 33 450, nr. 12.&#13;
2. Het bestemmingsplan Buytenland van Rhoon is onherroepelijk geworden op 27 juni 2013 (Stcrt. 2013, 17380), naar aanleiding van de uitspraak ABRvS 5 juni 2013, ECLI:NL:RVS:CA:2065.&#13;
3. Op het moment van schrijven is er nog geen koninklijk besluit dat de te onteigenen onroerende zaken aanwijst.&#13;
4. Zie respectievelijk art. 6.2 Wet ruimtelijke ordening en het toekomstige art. 4:126 Algemene wet bestuursrecht.&#13;
5. I.M. van der Heijden, ‘Planologische schaduwschade : de stand van zaken’, LTB 2013-01.&#13;
6. J.A.M.A. Sluysmans, Recht op onteigening (inaugurele rede uitgesproken op 4 juli 2013), Radboud Universiteit Nijmegen. D. Sanderink, ‘Een recht op onteigening of schadevergoeding bij schaduwschade? Een voorstel mede in het licht van art. 1 EP’, Tijdschrift voor Bouwrecht 2013, 124.&#13;
7. J. Braakman, ‘Recht op onteigening kan zo in de wet’,&#13;
Boerderij oktober 2013, p. 30-31; M. Knapen, ‘Wegbestemde&#13;
bedrijven verdienen recht op onteigening’, Stcrt. 13&#13;
augustus 2013, p. 5.&#13;
8. Zie bijvoorbeeld E. van der Schans, Recht op onteigening,&#13;
Bouwrecht 1993, p. 433-435.&#13;
9. Telders, Nieuw voor oud, Kluwer 2006, nr. 443.&#13;
10. Zie bijvoorbeeld E. van der Schans, Bouwrecht 2003,&#13;
142, noot bij Hof ’s Hertogenbosch 17 april 2002,&#13;
ECLI:NL:GHSHE:2002:AF5785.&#13;
11. Gerechtshof ’s-Hertogenbosch 14 april 2002 (Gedoogplicht&#13;
Swalmen) m. nt. E. van der Schans BR 2003, 142,&#13;
ECLI:NL:GHSHE:2002:AF5785; Gerechtshof Leeuwarden&#13;
21 juli 2004, ECLI:NL:GHLEE:2004:AU6859.&#13;
12. Gerechtshof Arnhem 13 april 2010&#13;
ECLI:NL:GHARN:2010:BM1190; Gerechtshof&#13;
’s-Hertogenbosch 14 oktober 2003&#13;
ECLI:NL:GHSHE:2003:AM3092.&#13;
13. ABRvS 24 juli 2013, ECLI:NL:RVS:2013:431 (Waterschap&#13;
Brabantse delta) m.nt. Sluysmans TBR 2013 149.&#13;
14. E. van der Schans, ‘Recht op onteigening’, Bouwrecht&#13;
1993, p. 349; J.R. Vermeulen, ‘Publiekrechtelijke beschikking&#13;
over agrarische grond: verwerving/onteigening’,&#13;
Preadvies Vereniging voor Agrarisch Recht, Agr.r. 1997, p.&#13;
165.&#13;
15. Zie bijvoorbeeld: Rechtbank Zutphen 23 april&#13;
2009, ECLI:NL:RBZUT:2009:BI3824, bekrachtigd&#13;
door het Hof Arnhem op 2 maart 2010,&#13;
ECLI:NL:GHARN:2010:BM8569.&#13;
16. Hof Arnhem 2 maart 2010, TBR 2010/183,&#13;
ECLI:NL:GHARN:2010:BM8569; Rechtbank Haarlem 26&#13;
maart 2008 ECLI:NL:RBHAA:2008:BC8138.&#13;
17. ABRvS 19 oktober 2011, ECLI:NL:RVS:2011:BT8555.&#13;
18. Vgl. B.P.M. van Ravels, ‘De Wet nadeelcompensatie en de&#13;
bijzondere regeling van tegemoetkoming in planschade’,&#13;
Overheid en Aansprakelijkheid 2013/2, p. 10; C.N.J. Kortmann&#13;
en I.O. den Hollander, ‘De rol van planschade bij&#13;
het bepalen van de schadeloosstelling in het onteigeningsrecht’,&#13;
Tijdschrift voor Bouwrecht 2014/3.&#13;
19. Sanderink 2013, p. 846-847.&#13;
20. Kamerstukken II 2011/12, 32 621, nr. 3, p. 26.&#13;
21. Deze voorwaarden staan omschreven in de tekst van art.&#13;
1 EP en zijn meerdere malen bevestigd door het EHRM,&#13;
meest recentelijk nog in EHRM 26 november 2013, Bogdel&#13;
v Litouwen (zaaknr. 41248/06), r.o. 54-56.&#13;
22. EHRM 29 maart 2011 Potomski en Potomska/Polen , r.o.&#13;
75 EHRC 2011, 99, r.o. 75; EHRM 7 december 2010,&#13;
Tarnawczyk/Polen zaaknr. 27480/02, r.o. 69; EHRM 6&#13;
november 2007 Bugajny e.a./Polen, zaaknr. 22531/05, r.o.&#13;
57-61; EHRM 23 april 1996 Phocas/France EHRC 1996-II,&#13;
546, r.o. 60.&#13;
23. Zie art. 6 Verdrag betreffende de Europese Unie en art. 52&#13;
lid 3 Handvest.&#13;
24. ABRvS 23-2-2011 ECLI:NL:RVS:BP5479 (Gemeentelijk&#13;
monument Born) m. nt. Sanderink TBR 2011/81.&#13;
25. Zie ook: M. van Harten, ‘Staatssteun en bestemmingsplannen’,&#13;
LTB nr. 11/12, p. 12-15.&#13;
26. Zie ook J.A.M.A. Sluysmans, Recht op onteigening&#13;
(inaugurele rede uitgesproken op 4 juli 2013), Radboud&#13;
Universiteit Nijmegen, p. 34.</legacyfootnotes><footnotes><footnote/></footnotes><auteurs>mr. M.G. Nielen</auteurs><published>2014-02-01 00:00:00</published><modified>2014-02-01 00:00:00</modified><editiondate>2014-02-01</editiondate><htmlpath>https://denhollander.info/artikel/10975</htmlpath></article>
</articles></edition>