<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1987</searchword><id>6336</id><udhid>UDH:TvAR/6336</udhid><titel>De nieuwe regelgeving betreffende de produktie van dierlijke meststoffen</titel><searchwords><searchword>TvAR 9/1987</searchword><searchword>UDH:TvAR/6336</searchword></searchwords><attachments><attachment><name>1987_nr 9_Artikel_Brussaard.pdf</name><extention>pdf</extention><url>https://denhollander.info/download/6118/ci</url></attachment></attachments><inleiding>INLEIDING&#13;
Het ontwerp van de Meststoffenwet, zoals dat op 2 maart 1984 door de ministers&#13;
van Landbouw en Visserij en van Volkshuisvesting, Ruimtelijke Ordening en&#13;
Milieubeheer bij de Tweede Kamer werd ingediend1, bevatte geen regeling ten aanzien&#13;
van de produktie van dierlijke meststoffen. Blijkens de considerans beoogde het&#13;
wetsontwerp regelgeving te creëeren met betrekking tot het verhandelen van&#13;
meststoffen en in het belang van een doelmatige afvoer van mestoverschotten. Ook&#13;
in de memorie van toelichting komt de mogelijkheid om het mestprobleem ook aan&#13;
de produktiekant aan te pakken niet ter sprake.&#13;
Acht maanden later maakten dezelfde ministers het ontwerp van de Interimwet&#13;
beperking varkens- en pluimveehouderijen aanhangig. Zij motiveerden deze indiening&#13;
onder meer met de overweging dat de omvang van de mestproblematiek reeds&#13;
onaanvaardbare vormen had aangenomen en dat aan ingrijpende maatregelen -&#13;
vooruitlopend op de totstandkoming van de Meststoffenwet en de Wet bodembescherming&#13;
- niet viel te ontkomen. Het wetsontwerp werd in opmerkelijk korte tijd&#13;
door de beide Kamers geloodst en trad op 23 januari 1985 in werking.&#13;
De Interimwet pakte het mestprobleem juist bij de produktie aan door de vestiging&#13;
en uitbreiding van varkens- en pluimveehouderijen tijdelijk aan banden te leggen.&#13;
Ingevolge de wet was in heel Nederland nieuwvestiging van varkens- en pluimveehouderijbedrijven&#13;
verboden, terwijl bovendien in de concentratiegebieden ook&#13;
uitbreiding slechts met 10% mogelijk was. Ook buiten de concentratiegebieden&#13;
mochten bestaande varkens- en pluimveehouderijbedrijven slechts in beperkte mate&#13;
worden uitgebreid.2 De werkingsduur van de wet was beperkt tot twee jaar; daarna&#13;
zou de mestproblematiek zijn definitieve regeling gevonden moeten hebben in de&#13;
Meststoffenwet.3&#13;
Het was dus sinds de Interimwet de uitdrukkelijke bedoeling dat ook de produktie&#13;
van dierlijke meststoffen zijn plaats in de Meststoffenwet zou krijgen. Bij een aantal nota's van wijzigingen werd de materie van de Interimwet ingebouwd in de&#13;
Meststoffenwet, tot wat thans hoofdstuk V is (de art. 14, 15 en 16).</inleiding><content>REGELS OVER DE PRODUKTIE VAN DIERLIJKE MESTSTOFFEN&#13;
Hoofdstuk V van de Meststoffenwet bevat regels 'ter voorkoming van een onverantwoorde&#13;
uitbreiding van de produktie van dierlijke meststoffen'. De in dit hoofdstuk&#13;
neergelegde bepalingen hebben dus net als de Interimwet ten doel de verdergaande&#13;
uitbreiding van de mestproduktie tegen te gaan, maar er is wel een belangrijk potentieel&#13;
verschil in reikwijdte tussen de beide wetten. In de begripsomschrijvingen van&#13;
de Meststoffenwet (in art. 1, eerste lid) wordt het begrip 'dierlijke meststoffen' namelijk&#13;
omschreven als: meststoffen of produkten die geheel of grotendeels bestaan&#13;
uit uitwerpselen van door Onze Minister aangewezen soorten vee en pluimvee, alsmede&#13;
van andere door Onze Minister aangewezen diersoorten. Het in deze definitie&#13;
voorkomende begrip 'vee' is daar nader afgebakend als: herkauwende en éénhoevige&#13;
dieren en varkens; het begrip 'pluimvee' als: kippen, kalkoenen, parelhoenders, eenden,&#13;
ganzen en fazanten. De aanwijzing welke diersoorten onder de werking van de&#13;
Meststoffenwet vallen - en daarmee het bepalen van de reikwijdte van die wet -&#13;
is derhalve gedelegeerd aan 'Onze Minister', zijnde de minister van Landbouw en&#13;
Visserij. Deze heeft inmiddels in de Regeling aanwijzing diersoorten en hun&#13;
mestproduktie4 vooralsnog als zodanig aangewezen: rundvee, varkens, kippen en&#13;
kalkoenen, omdat deze diersoorten verreweg het grootste deel van de totale dierlijke&#13;
mestproduktie in Nederland voor hun rekening nemen. Aldus is de werkingssfeer&#13;
van de Meststoffenwet breder dan die van de Interimwet, die immers alleen op varkens&#13;
en kippen betrekking had. Van belang is dat die werkingssfeer zich in de toekomst&#13;
zo nodig nog verder kan verbreden door de bevoegdheid van de minister niet&#13;
alleen andere soorten vee en pluimvee dan de vier genoemde, maar zelfs ook andere&#13;
diersoorten aan te wijzen. In de toelichting bij zijn aanwijzingsbesluit noemt de minister&#13;
in dit verband als mogelijke toekomstige categorieën: schapen, geiten, eenden,&#13;
konijnen en pelsdieren.&#13;
Voor de regeling van de door de aangewezen diersoorten geproduceerde mest&#13;
wordt de in de mest voorkomende hoeveelheid fosfaat (P2O5) als norm genomen.&#13;
Bij de Regeling aanwijzing diersoorten en hun mestproduktie is voor elk van de genoemde&#13;
vier diersoorten en per categorie daarvan de omvang van de mestproduktie&#13;
per dier per jaar, uitgedrukt in kilogrammen fosfaat, vastgesteld (zie blz. 411). Deze&#13;
omvang is blijkens de toelichting bij het besluit forfaitair vastgesteld op basis van&#13;
verricht onderzoek. Deze fosfaatnorm wordt in de Meststoffenwet gerelateerd aan&#13;
de oppervlakte landbouwgrond die tot een bedrijf behoort. Hoofdregel is dat een&#13;
mestproduktie tot en met 125 kilogram fosfaat per hectare per jaar vrij is, daarboven&#13;
is uitbreiding en nieuwvestiging verboden. Om te kunnen beoordelen of er sprake&#13;
is van uitbreiding is registratie van de uitgangssituatie (de referentiehoeveelheid) noodzakelijk. Dit is inmiddels gebeurd op basis van de situatie per 31 december 1986&#13;
(ik kom daar straks op terug).&#13;
Het voorgaande heeft in art. 14 van de Meststoffenwet zijn neerslag gekregen. Ingevolge&#13;
het eerste lid van dat artikel is het verboden op een bedrijf de produktie van&#13;
dierlijke meststoffen uit te breiden, indien de produktie groter is of daarmee groter&#13;
wordt dan 125 kg fosfaat per hectare per jaar van de tot dat bedrijf behorende oppervlakte&#13;
landbouwgrond. Het tweede lid regelt nieuwvestiging: indien op een bedrijf&#13;
geen mestproduktie plaatsvond, is het verboden dierlijke meststoffen te gaan&#13;
produceren in een grotere hoeveelheid dan 125 kg fosfaat/ha/jaar. Wordt op een&#13;
bedrijf de daartoe behorende oppervlakte landbouwgrond verkleind, dan moet ook&#13;
de produktie van mest met een daarmee overeenkomende hoeveelheid worden verkleind&#13;
(derde lid). Voor zover de mestproduktie op het bedrijf ook na verkleining&#13;
de norm van 125 kg fosfaat/ha/jaar niet overschrijdt, blijft die produktie toegelaten.&#13;
Ook in een aantal nader aangewezen categorieën van gevallen kan aanpassing&#13;
van de mestproduktie achterwege blijven (vierde lid).&#13;
Voor de bepaling van de vraag of sprake is van uitbreiding van mestproduktie verwijst&#13;
de Meststoffenwet naar de gegevens van de mestboekhouding en de registratie&#13;
van de uitgangssituatie. Ingevolge het vijfde lid van art. 14 wordt onder uitbreiding&#13;
verstaan een grotere produktie van dierlijke meststoffen dan de produktie die uit die&#13;
gegevens blijkt. Tegelijkertijd wordt hier echter ook een relatie gelegd met de regeling&#13;
zoals die onder de Interimwet gold: indien een bedrijf een varkens- of pluimveehouderij&#13;
betreft die onder de Interimwet viel, kan de mestproduktie niet groter zijn&#13;
dan de produktie zoals die ten tijde van die wet toegestaan was.&#13;
Onder het systeem van de Meststoffenwet zijn mestneutrale omwisselingen in beginsel&#13;
toegestaan. Omdat echter uitbreiding van een aantal varkens en kippen ongewenst&#13;
wordt geacht en door de overgang van het regime van de Interimwet naar het&#13;
nieuwe regime vervanging van de mestproduktie van rundvee en kalkoenen in die&#13;
van varkens en kippen mogelijk is, kent de Meststoffenwet ook een 'omwisselingsverbod'.&#13;
Indien de gehele of gedeeltelijke mestproduktie op een bedrijf afkomstig&#13;
is van andere diersoorten dan varkens en kippen, is het ingevolge het zesde lid van&#13;
art. 14 verboden deze hoeveelheid te doen produceren door varkens of kippen. Deze&#13;
regel leidt in feite - en ook de registratie van de mestgegevens houdt daar rekening&#13;
mee - tot een splitsing van de totale referentiehoeveelheid op een bedrijf in een referentiehoeveelheid&#13;
voor rundvee en kalkoenen en één voor varkens en kippen. Omwisseling&#13;
van varkens en/of kippen in rundvee en/of kalkoenen blijft toegestaan,&#13;
zolang de mestproduktie de totale referentiehoeveelheid maar niet overschrijdt; omwisseling&#13;
van varkens en kippen onderling is toegestaan als hun gezamenlijke mestproduktie&#13;
de referentiehoeveelheid voor varkens en kippen maar niet te boven gaat.&#13;
Hierop aansluitend bevat de Meststoffenwet ook een omwisselingsregeling voor het&#13;
geval in de toekomst ook andere diersoorten onder de werking van de wet worden&#13;
gebracht. Als door de minister andere diersoorten worden aangewezen is het gedurende&#13;
drie jaar na de aanwijzing verboden de door deze diersoorten geproduceerde&#13;
hoeveelheid mest vervolgens te laten produceren door al eerder aangewezen diersoorten (art. 14, zevende lid). Deze aanhoudingstermijn moet het vestigen van een&#13;
nog niet geregelde tak met het oog op latere omwisseling in een al wel geregelde tak&#13;
ontmoedigen.&#13;
Naast de uitbreiding, vestiging en omwisseling regelt de Meststoffenwet in hoofdstuk&#13;
V ook de verplaatsing van mestproduktie. De wet zelf is daar in art. 15 zeer&#13;
summier over: verplaatsing van de produktie van dierlijke meststoffen naar een andere&#13;
lokatie of een ander bedrijf is verboden, tenzij aan bij algemene maatregel van&#13;
bestuur te stellen voorwaarden wordt voldaan. Deze bepaling heeft dan ook zijn feitelijke&#13;
inhoud gekregen in het op grond daarvan tot stand gekomen Verplaatsingsbesluit&#13;
Meststoffenwet. Dit besluit bevat regels betreffende de overgang van referentiehoeveelheden&#13;
van het ene naar het andere bedrijf en over de verplaatsing van&#13;
mestproduktie van de ene naar de andere lokatie. Ik kom daar verderop in een aparte&#13;
paragraaf op terug.&#13;
Als laatste onderwerp van hoofdstuk V voorziet art. 16 ten slotte in de mogelijkheid&#13;
van ontheffing van de in art. 14 opgenomen verboden. Een dergelijke ontheffing&#13;
kan door de minister verleend worden aan k.i.-stations en onderzoeksinstellingen.&#13;
REGISTRATIE VAN DE MESTPRODUKTIE&#13;
Om de omvang van de mestproduktie bij de bedrijven te kunnen bepalen is registratie&#13;
daarvan noodzakelijk. De basis daarvoor is gelegd in art. 6 van de Meststoffenwet.&#13;
Ingevolge dit artikel kunnen bij algemene maatregel van bestuur regels worden&#13;
gegeven omtrent het opmaken, bewaren, overleggen en afdragen van gegevens door&#13;
producenten, handelaren en bedrijfsmatige gebruikers van meststoffen; deze gegevens&#13;
kunnen onder meer betrekking hebben op de geproduceerde hoeveelheden&#13;
meststoffen en op de in een bedrijf gehouden soorten en aantallen dieren. Deze&#13;
laatste mogelijkheid heeft uitwerking gekregen in het Registratiebesluit dierlijke&#13;
meststoffen.5 Art. 2 van dit besluit verplicht producenten van dierlijke meststoffen&#13;
de minister (éénmalig) gegevens te verstrekken met betrekking tot drie elementen:&#13;
de gehouden aantallen dieren op het bedrijf, de (daaruit te berekenen) hoeveelheid&#13;
dierlijke meststoffen die op het bedrijf geproduceerd worden, alsmede de oppervlakte&#13;
landbouwgrond die tot het bedrijf behoort. Voor deze gegevens geldt 31 december&#13;
1986 als peildatum. Als echter de veebezetting op die datum geen getrouw&#13;
beeld geeft van de gebruikelijke bezetting op het bedrijf, mag daarnaast ook de bezetting&#13;
op één (enkel) ander tijdstip gedurende 1986 worden opgegeven. De opgave&#13;
moet door de mestproducent desgevraagd gestaafd kunnen worden met bewijsstukken&#13;
(art. 3).&#13;
De toelichting bij het Registratiebesluit benadrukt dat het bij de bepaling van de&#13;
aantallen dieren (varkens, kippen, rundvee en kalkoenen) gaat om de feitelijke situatie&#13;
op het bedrijf bij het toegepaste bedrijfssysteem. De theoretisch mogelijke situatie&#13;
op grond van vergunningen of hokcapaciteit is daarbij niet relevant. 'De feitelijke situatie is begrensd door enerzijds de werking van de superheffing bij rundvee&#13;
en anderzijds de situatie op varkens- en pluimveebedrijven ingevolge de Interimwet&#13;
beperking varkens- en pluimveehouderijen. Wat deze laatste soorten dieren betreft&#13;
kan dit aantal derhalve nimmer groter zijn dan ingevolge de Interimwet mogelijk en&#13;
ook daadwerkelijk aanwezig is.'&#13;
De aldus door de producent vastgestelde veebezetting op het bedrijf is vervolgens&#13;
bepalend voor het tweede gegeven dat verstrekt moet worden: de hoeveelheid dierlijke&#13;
meststoffen die op het bedrijf geproduceerd wordt, zowel als geheel als naar aangewezen&#13;
diersoort en -categorie. Dit gegeven moet worden berekend aan de hand&#13;
van de door de minister in de Regeling aanwijzing diersoorten en hun mestproduktie&#13;
vastgestelde omvang van de mestproduktie per dier per jaar, uitgedrukt in kilogrammen&#13;
fosfaat (art. 4 Registratiebesluit).&#13;
Voor wat betreft het vaststellen van de tot het bedrijf behorende oppervlakte&#13;
landbouwgrond (het derde gegeven dat moet worden verstrekt) is de invulling van&#13;
belang die de Meststoffenwet (in art. 1, eerste lid) geeft aan het begrip 'tot het bedrijf&#13;
behorende oppervlakte landbouwgrond'. Daaronder moet worden begrepen de&#13;
in Nederland gelegen oppervlakte landbouwgrond, met uitzondering van de bedrijfsgebouwen&#13;
en bijbehorende voorzieningen. Onder 'landbouwgrond' verstaat de&#13;
Meststoffenwet grond waarop enige vorm van akkerbouw, veehouderij (daaronder&#13;
begrepen intensieve veehouderij) of tuinbouw (daaronder begrepen fruitteelt en het&#13;
kweken van bomen, bloemen en bloembollen) wordt uitgeoefend, alsmede bosbouw&#13;
voor zover die aan door de minister gestelde voorwaarden voldoet. Wat de bosbouw&#13;
betreft heeft de minister inmiddels de zogenaamde tijdelijke houtakkers die zijn vrijgesteld&#13;
van meldings- en herplantplicht, aangewezen als landbouwgrond.6 Voor de&#13;
registratie worden alleen meegerekend de landbouwgronden die tot het bedrijf in eigendom&#13;
behoren, dan wel daartoe behoren krachtens een zakelijk gebruiksrecht of&#13;
een door de grondkamer goedgekeurde pachtovereenkomst voor ten minste zes jaar.&#13;
Gronden in het buitenland, alsmede gronden met een goedgekeurde pachtovereenkomst&#13;
van korter dan zes jaar tellen dus niet mee.7 Ingevolge art. 5 van het Registratiebesluit&#13;
dient de 'gemeten maat' te worden opgegeven, zoals ook bij de jaarlijkse&#13;
landbouwtelling het geval is. Sloten, paden en andere tot de kadastrale maat&#13;
behorende elementen worden in het kader van de mestregelgeving - waar het immers&#13;
gaat om de bemesting van grond - dus niet meegerekend.&#13;
De hierboven beschreven gegevens dienden op een door de minister vastgesteld&#13;
formulier vóór 1 februari 1987 te worden toegezonden aan de districtsbureauhouder&#13;
van de directie Landbouw en Voedselvoorziening in de provincie in wiens werkgebied&#13;
het bedrijf gelegen is (art. 2, eerste lid). De producenten zijn verplicht de gegevens&#13;
ook zelf gedurende vijf jaar te bewaren (art. 6). De toelichting bij het Registratiebesluit&#13;
wijst er op dat mestproducenten die geen opgave doen daardoor niet&#13;
alleen een economisch delict begaan, maar bovendien worden geacht geen mestproduktie&#13;
te hebben. 'Blijkt er in 1987 wel sprake te zijn van mestproduktie, dan valt deze produktie onder de regels van artikel 14 van de wet en zal derhalve sprake zijn&#13;
van vestiging.'&#13;
Als blijkt dat de opgave in strijd is met de voorschriften van het besluit of de wet&#13;
kan de minister de opgave aanpassen (art. 9). In verband daarmee is tevens van belang&#13;
het voorschrift dat geen rekening wordt gehouden met handelingen waardoor&#13;
de toepassing van het besluit of de wet ontweken wordt ('handelingen waarvan...&#13;
moet worden aangenomen dat zij achterwege gebleven zouden zijn indien daarmee&#13;
niet de toepassing van dit besluit of de wet voor het vervolg geheel of ten dele onmogelijk&#13;
zou worden gemaakt'). Of daarvan sprake is moet blijken uit de omstandigheid&#13;
dat zo'n handeling geen wezenlijke verandering van feitelijke verhoudingen ten&#13;
doel heeft gehad, of op grond van andere bepaalde feiten of omstandigheden (art.&#13;
1, vierde lid). De toelichting noemt als voorbeelden van dergelijke handelingen het&#13;
met het oog op de registratie slechts gedurende enkele dagen houden van dieren zonder&#13;
dat dit tot een gebruikelijke bedrijfsvoering gerekend kan worden of - bij de&#13;
keuze van een andere teldatum - het willens en wetens afstaan van dieren aan derden&#13;
ten behoeve van hun opgave.&#13;
Het Registratiebesluit is niet van toepassing als de totale mestproduktie op een bedrijf&#13;
125 kg fosfaat of minder per jaar bedraagt (art. 1, tweede lid). Voor twee categorieën&#13;
van gevallen bevat het besluit een overgangsregeling, nl. voor degenen die&#13;
vóór 1 januari 1986 in het kader van de superheffing een verzoek hebben ingediend&#13;
voor een andere heffingsvrije hoeveelheid melk, en voor de zgn. 'swill-bedrijven'&#13;
(bedrijven waar de varkens gevoed worden met voedsel- en slachtafvallen). In beide&#13;
gevallen kan de minister onder bepaalde omstandigheden op verzoek voor het bedrijf&#13;
een andere hoeveelheid te produceren mest vaststellen (art. 7 en 8).&#13;
Op grond van de hiervoor beschreven regeling wordt het mogelijk zowel de mestproduktie&#13;
per diersoort als de totale mestproduktie van een bedrijf vast te stellen.&#13;
De registratie van de totale mestproduktie is van belang in verband met de regels&#13;
betreffende uitbreiding en vestiging. De mestproduktie per diersoort is voor wat de&#13;
produktie door varkens en kippen betreft van belang in verband met het omwisselingsverbod.&#13;
De registratie van de mestproduktie van de andere diersoorten (rundvee&#13;
en kalkoenen) is tenslotte van belang bij een toekomstige uitbreiding van de werkingssfeer&#13;
van de Meststoffenwet in verband met de dan geldende beperkingen aan&#13;
de omwisseling (zie hiervoor).&#13;
OVERGANG EN VERPLAATSING&#13;
De omvang van de mestproduktie op een bedrijf, zoals die cp de hiervoor beschreven&#13;
wijze geregistreerd is, vormt ook uitgangspunt bij de regeling van de verplaatsing&#13;
van mestproduktie, die is opgenomen in het Verplaatsingsbesluit Meststoffenwet.8 In verband daarmee introduceert dat besluit het begrip 'referentiehoeveelheid'.&#13;
Daaronder wordt verstaan de hoeveelheid dierlijke meststoffen die ingevolge het Registratiebesluit&#13;
is opgegeven voor het gehele bedrijf, zoals deze hoeveelheid in voorkomend&#13;
geval wordt gewijzigd door toepassing van het bepaalde in art. 14, derde&#13;
lid van de wet of art. 2 van het Verplaatsingsbesluit. Deze wijzigingen kunnen voortvloeien&#13;
uit grondoverdrachten (art. 14 van de wet) en uit een door het besluit toegestane&#13;
overgang (art. 2 van het besluit). Een hoeveelheid dierlijke meststoffen van&#13;
125 kg fosfaat of minder per bedrijf valt niet onder de referentiehoeveelheid (art.&#13;
1, eerste en derde lid, Verplaatsingsbesluit).&#13;
Zoals wij hiervoor zagen verbiedt art. 15 van de Meststoffenwet de produktie van&#13;
dierlijke meststoffen te verplaatsen naar een ander bedrijf of naar een andere lokatie,&#13;
tenzij wordt voldaan aan bepaalde voorwaarden. Voor wat betreft de overgang&#13;
naar een ander bedrijf werkt het Verplaatsingsbesluit dit aldus uit, dat overgang van&#13;
de mestproduktie slechts mogelijk is indien de referentiehoeveelheid in zijn totaliteit&#13;
overgaat en dit samengaat met de overdracht van het gehele bedrijf waartoe zij behoort.&#13;
Bovendien dient het bedrijf op dezelfde plaats als een zelfstandige eenheid&#13;
te worden voortgezet (art. 2, eerste lid). Overdracht wordt in dit verband gedefinieerd&#13;
als: eigendomsovergang, het aangaan of beëindigen van een door de grondkamer&#13;
goedgekeurde pachtovereenkomst, de door de rechter uitgesproken beëindiging&#13;
daarvan, alsmede vestiging, overdracht of tenietgaan van een zakelijk gebruiksrecht&#13;
(art. 1, eerste lid, onder d). In de nota van toelichting wordt er op geattendeerd dat&#13;
de regels van art. 14 van de wet onverminderd op de overdracht van toepassing zijn.&#13;
'Zulks impliceert onder meer dat bij een overdracht ingevolge een pachtovereenkomst&#13;
voor korte duur, de tot het bedrijf behorende oppervlakte landbouwgrond&#13;
verkleind wordt. Dit heeft tot gevolg dat bij overschotbedrijven de mestproduktie&#13;
ingevolge artikel 14, derde lid, verminderd dient te worden.'&#13;
Op de hiervoor beschreven hoofdregels gelden weer een aantal uitzonderingen.&#13;
Omdat deze regels bij overdrachten krachtens huwelijksvermogens- of erfrecht tot&#13;
problemen aanleiding kunnen geven, behoeft in die gevallen het bedrijf niet als een&#13;
zelfstandige eenheid op dezelfde plaats te worden voortgezet (art. 2, tweede lid). In&#13;
die situatie is dus splitsing van de referentiehoeveelheid mogelijk. Een tweede uitzondering&#13;
maakt gedeeltelijke overgang van referentiehoeveelheid mogelijk in een&#13;
aantal gevallen van (onvrijwillige) ontbinding van een pachtovereenkomst, in een situatie&#13;
dus dat een deel van het bedrijf gepacht is. Beperkende voorwaarde is dat die&#13;
pachtovereenkomst vóór 1 januari 1987 aan de grondkamer ter goedkeuring ingezonden&#13;
moet zijn. Het wordt aan de betrokken partijen overgelaten zelf te bepalen&#13;
welk gedeelte van de referentiehoeveelheid overgaat (art. 2, derde lid). Aangezien&#13;
de regels van art. 14 van de wet onverminderd van toepassing blijven, kan het deel&#13;
van de referentiehoeveelheid dat overgaat - aldus de nota van toelichting — alleen&#13;
op de gebouwen betrekking hebben en niet op de grond. Volgens de voorlichtingsbrochure&#13;
'Mestwetgeving' van het Ministerie van Landbouw en Visserij blijft het&#13;
hierdoor mogelijk dat de eigenaar van de gebouwen daarin na de pachtontbinding&#13;
weer zelf dieren kan gaan houden. Ten slotte behoeft ingevolge het vierde lid van&#13;
art. 2 de voormalige verpachter op wie aldus een gedeelte van een referentiehoeveelheid&#13;
is overgegaan, het daarbij behorende bedrijf niet als zelfstandige eenheid voort te zetten; hij mag dit samenvoegen met een andere referentiehoeveelheid. De voorlichtingsbrochure&#13;
wijst er op dat overname van een bedrijf door iemand, die op het&#13;
moment van overname geen mestproducent is — die dus geen eigen bedrijf heeft -&#13;
altijd is toegestaan. Dit zelfde geldt ook in het geval een maatschap of vennootschap&#13;
door één der maten of vennoten wordt voortgezet bij uittreding van de andere maten&#13;
of vennoten. 'In beide situaties is in feite slechts sprake van een wijziging in de tenaamstelling&#13;
van het bedrijf. Het bedrijf wordt op dezelfde plaats en in dezelfde omvang&#13;
door een andere ondernemer voortgezet.'&#13;
Ging het in het voorgaande om de overgang van een (deel van een) referentiehoeveelheid&#13;
op een ander bedrijf, thans komt de verplaatsing van mestproduktie naar een&#13;
andere lokatie aan de orde. Een dergelijke verplaatsing is ingevolge het Verplaatsingsbesluit&#13;
slechts in een beperkt aantal gevallen toegestaan. Ten eerste is verplaatsing&#13;
binnen het bedrijf, dat wil zeggen naar een andere tot het bedrijf behorende&#13;
produktie-eenheid, toegestaan. 'Met deze mogelijkheid kan zonodig voorzien worden&#13;
in de vervanging van verouderde bestaande stallen of in een doelmatiger bedrijfsvoering&#13;
indien op verschillende locaties produktie-eenheden zijn gelegen', aldus&#13;
de nota van toelichting. Of er inderdaad sprake is van verplaatsing binnen het&#13;
bedrijf wordt bepaald door de bedrijfssituatie op 27 oktober 1986, zijnde de datum&#13;
waarop het ontwerp van het Verplaatsingsbesluit openbaar werd gemaakt (art. 3).&#13;
Verplaatsing van mestproduktie naar een andere lokatie die na die datum verworven&#13;
is, is dus niet mogelijk.&#13;
Ten tweede is verplaatsing van mestproduktie of een gedeelte daarvan naar een&#13;
andere lokatie toegestaan in een aantal gevallen waar zulks ten algemene nutte&#13;
plaatsvindt. Art. 4 van het Verplaatsingsbesluit wijst als zodanig aan:&#13;
- verplaatsingen in het kader van landinrichtingsprojecten (inclusief Midden-&#13;
Delfland en Oost-Groningen);&#13;
- verplaatsingen naar door de RIJP of het BBL uit te geven gronden;&#13;
- verplaatsingen bij beïndiging wegens overdracht van grond aan een publiekrechtelijk&#13;
lichaam;&#13;
- verplaatsingen bij beëindiging wegens overdracht van grond in het kader van het&#13;
bufferzonebeleid dan wel ter verwezenlijking van doeleinden van natuur en landschap.&#13;
Een derde onderwerp dat - wat los van de problematiek van overgang en verplaatsing&#13;
- in het Verplaatsingsbesluit zijn regeling heeft gekregen is het (ter uitvoering&#13;
van art. 14, vierde lid, onder b van de Meststoffenwet) aanwijzen van de uitzonderingen&#13;
op de regel dat bij verkleining van de bedrijfsoppervlakte ook de mestproduktie&#13;
dienovereenkomstig verminderd dient te worden. Art. 5 van het Verplaatsingsbesluit&#13;
wijst hiertoe onder meer aan verkleiningen in het kader van een reconstructie,&#13;
herinrichting of landinrichting (indien de verkleining een gevolg is van&#13;
een onderbedeling van ten hoogste 5%), verkleiningen ten gevolge van overdrachten&#13;
in het kader van het bufferzonebeleid en aan natuurbeschermingsinstanties en publiekrechtelijke&#13;
lichamen, en verkleiningen ten gevolge van ruilingen. In deze gevallen&#13;
zal verkleining van de bedrijfsoppervlakte dus geen gevolgen hebben voor de&#13;
omvang van de mestproduktie op het bedrijf. De toelichting bij dit artikel wijst er op dat de term 'verkleining impliceert dat er een overblijvend deel van het bedrijf&#13;
dient te zijn.&#13;
In de mestboekhouding die mestproducenten moeten bijhouden zullen ook de wijzigingen&#13;
ten aanzien van de bedrijfssituatie moeten worden verwerkt, welke uit het&#13;
Verplaatsingsbesluit voortvloeien. Daartoe bepaalt art. 6 dat met betrekking tot de&#13;
toepassing van de in het Verplaatsingsbesluit bedoelde bepalingen gegevens dienen&#13;
te worden bijgehouden overeenkomstig de bepalingen van het Besluit mestbank en&#13;
mestboekhouding. Tenslotte is van belang dat ook het Verplaatsingsbesluit een bepaling&#13;
bevat - vergelijkbaar met het Registratiebesluit - dat voor de toepassing&#13;
van het begrip 'bedrijf' geen rekening wordt gehouden met handelingen waardoor&#13;
de toepassing van het besluit of de wet ontweken wordt (art. 1, tweede lid).&#13;
SLOT&#13;
Met het voorgaande is de nieuwe mestregelgeving geschetst, voor zover die betrekking&#13;
heeft op de produktie van dierlijke meststoffen. Zoals duidelijk mag zijn geworden&#13;
is deze regelgeving in hoofdlijnen weliswaar eenvoudig, maar in zijn uitwerking&#13;
erg gecompliceerd. De gekozen uitgangspunten roepen direct al vragen op (zoals&#13;
de keus voor fosfaat als norm en de vrije ruimte tot 125 kg fosfaat); in de opzet&#13;
van dit themanummer zullen die in de tweede helft van dit nummer aan de orde komen.&#13;
Hier wil ik alleen signaleren dat deze mestwetgeving een zware verantwoordelijkheid&#13;
legt bij degenen die aan de regels onderworpen zijn. Het zijn vooral boeren&#13;
zelf die moeten beoordelen in hoeverre zij onder bepaalde regels of uitzonderingen&#13;
vallen en die zelf de gegevens daaromtrent moeten bijhouden. Terecht gaan de verschillende&#13;
uitvoeringsbesluiten dan ook vergezeld van verhelderende toelichtingen&#13;
en is door het departement moeite gedaan om door voorlichting en voorlichtingsmateriaal&#13;
de nieuwe regelgeving te introduceren bij de betrokkenen (ook ik heb daar&#13;
bij het samenstellen van dit artikel dankbaar gebruik van gemaakt). Veel vragen blijven&#13;
echter ook onbeantwoord, en ook in de praktijk zal de inhoud van de mestwetgeving&#13;
ongetwijfeld nog voor veel verrassingen en problemen zorgen. Hoewel het&#13;
hier om bestuursrechtelijke regelgeving gaat brengt het gekozen systeem mee dat&#13;
conflicten over de toepassing en interpretatie van de regels zich hoofdzakelijk in de&#13;
sfeer van het strafrecht zullen afspelen. Het is te verwachten dat onder invloed van&#13;
praktijkontwikkelingen deze regelgeving nog wel enige bijstelling zal ondergaan. De&#13;
minister heeft de Kamer toegezegd reeds vóór het zomerreces (1987) met een eerste&#13;
evaluerende notitie te zullen komen. </content><legacyfootnotes>1. Tweede Kamer, vergaderjaar 1983-1984, 18 271, nrs. 1-3. De wet wijst de minister van Landbouw en&#13;
Visserij als eerstverantwoordelijke aan. Waar in dit artikel in enkelvoud over 'de minister' wordt gesproken,&#13;
wordt daarmee op die eerstverantwoordelijke minister gedoeld.&#13;
2. Zie voor een uitvoerige beschrijving van de Interimwet mijn artikel in Agrarisch Recht 1985/6, blz.&#13;
274-282.&#13;
3. Tussendoor werd de Interimwet nog gewijzigd door middel van een initiatief-voorstel van de Kamerleden&#13;
Tazelaar, Van der Linden en Te Veldhuis, dat beoogde de handel in referentieaantallen naar en binnen&#13;
de concentratiegebieden te voorkomen (Wet van 10 oktober 1986, Stb. 513).&#13;
4. Besluit van 17 december 1986, nr. J 9412-A, Ned. Stcrt. 1986/246, inmiddels gewijzigd bij besluit van&#13;
16 april 1987, nr. J 3688, Ned. Stcrt. 1987/81.&#13;
5. Besluit van 12 december 1986, Stb. 625.&#13;
6. Besluit van 17 december 1986, nr. J 9113, Ned. Stcrt. 1986/246.&#13;
7. Voor de bepaling van de overschotheffing worden deze gronden weer wel meegeteld (zie art. 1, derde&#13;
lid Mw).&#13;
8. Besluit van 25 maart 1987, Stb. 171. Ingevolge art. 23 Mw is dit besluit (tezamen met het Besluit mestbank&#13;
en mest boekhouding) eerst aan de beide Kamers der Staten-Generaal overgelegd. Binnen dertig dagen&#13;
kon door ten minste een vijfde van het grondwettelijk aantal leden van één der Kamers de wens te&#13;
kennen worden gegeven dat het in de maatregel te regelen onderwerp bij wet zou worden geregeld. Van&#13;
die mogelijkheid is door de Kamers geen gebruik gemaakt.&#13;
</legacyfootnotes><footnotes><footnote/></footnotes><auteurs>Prof. mr W. Brussaard</auteurs><published>1987-09-01 00:00:00</published><modified>1987-09-01 00:00:00</modified><editiondate>1987-09-01</editiondate><htmlpath>https://denhollander.info/artikel/6336</htmlpath></article>
</articles></edition>