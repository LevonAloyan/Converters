<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1988</searchword><id>6294</id><udhid>UDH:TvAR/6294</udhid><titel>Bedrijfsopvolging en pacht. Een overzicht van recente en minder recente jurisprudentie</titel><searchwords><searchword>TvAR 10/1988</searchword><searchword>UDH:TvAR/6294</searchword></searchwords><attachments><attachment><name>1988_nr 10_Artikel_deHaan-Rodrigueslopes.pdf</name><extention>pdf</extention><url>https://denhollander.info/download/6078/ci</url></attachment></attachments><inleiding>1. INLEIDING&#13;
In het algemeen kan de leider van een kleine onderneming in zijn opvolging voorzien.&#13;
Ook in de landbouw is dat het geval, indien grond en gebouwen eigendom zijn&#13;
van de ondernemer. Veelal gaat de vader tijdig een pacht- of maatschapsovereenkomst&#13;
met (bijvoorbeeld) zijn zoon of dochter aan om de overgang van het bedrijf&#13;
met een minimum aan geruis te doen verlopen en om de financiële lasten van de opvolger&#13;
aan wie het bedrijf wordt overgedragen, zo veel mogelijk te beperken. De verrekening&#13;
met de broers en zusters is voor de opvolger dan gewoonlijk niet onoverkomelijk,&#13;
te meer nu in de familie niet zozeer de vrije-marktwaarde alswel de agrarische&#13;
opbrengstwaarde maatstaf voor deze verrekening pleegt te zijn.&#13;
Maar ook indien en voor zover de (oude) boer pachter is, staan opvolgingswegen&#13;
open. Goedschiks is daar een driepartijencontract, waarbij de oude pachter terugtreedt&#13;
(misschien borg staat tegenover de verpachter) en zijn zoon voor hem in de&#13;
plaats wordt gesteld als nieuwe pachter; dit is contractuele pachtoverneming. Behalve&#13;
ten aanzien van de persoon van de pachter verandert aan de pachtovereenkomst&#13;
niets.&#13;
Een van de bijzonderheden van de Pachtwet is de figuur van de wettelijke indeplaatsstelling,&#13;
waarbij de opvolging van de pachter niet afhankelijk is van de wil van&#13;
de verpachter. Te onderscheiden zijn de indeplaatsstelling tijdens het leven van de&#13;
pachter (art. 49), ook wel pachtoverneming te noemen (zie ook de paragraafaanduiding&#13;
in de wet) en de indeplaatsstelling na het overlijden van de pachter (art. 54).</inleiding><content>2. DE PACHTOVERNEMING&#13;
De pachter kan zich tot de pachtkamer wenden met de vordering bepaalde verwanten&#13;
(of een medepachter, art. 49 lid 1) in zijn plaats als pachter te stellen. Hiermee komt&#13;
tot uiting het belang dat de pachter heeft bij opvolging binnen de familie; verpachting&#13;
aan een lid van een boerenfamilie doet een recht op generatiegrensover-schrijdende&#13;
continuïteit ontstaan. Het belang van de verpachter is dat van belegger of van&#13;
toekomstige gebruiker. Dat laatste kan in een verlengingsgeding (art. 41) aan de orde&#13;
komen. Het belang bij profijtelijke verkoop van het object vrij van pacht wordt bij&#13;
de pachtoverneming niet erkend. Dat bij behoud van de waarde van het object wordt&#13;
afdoende verzekerd door de toetsing van de geschiktheid van de voorgestelde&#13;
pachter (biedt deze voldoende waarborgen voor een behoorlijke bedrijfsvoering, lid 5) en door de bevoegdheid van de verpachter een andere persoon&#13;
uit de groep van naaste verwanten voor indeplaatsstelling voor te dragen&#13;
(lid 2). Uit een en ander volgt dat voor de beslissing naar billijkheid (lid 3)&#13;
als afweging van de belangen van de pachter en verpachter slechts een&#13;
beperkte ruimte overblijft. In een aantal gevallen heeft de rechtspraak de&#13;
beslissing naar billijkheid zelfs geen enkele zelfstandige betekenis toegekend&#13;
naast de toetsing van de geschiktheid van de voorgestelde pachter.&#13;
Belangenafweging&#13;
We beginnen met het arrest van het Hof van 11 april 1960, P. 1960, 2129,&#13;
waarbij dit nog duidelijk wel het geval was. De pachter is 68 jaar oud en&#13;
voornemens zich terug te trekken. Hij vordert indeplaatsstelling van zijn&#13;
schoonzoon die aan alle redelijkerwijs te stellen eisen van vakbekwaamheid&#13;
en kredietwaardigheid voldoet. Deze zou echter zijn grote hofstede willen&#13;
verpachten en te zijner tijd in gebruik willen geven aan zijn zoon. Deze is tien&#13;
jaar oud en het hof overweegt dat nog moet blijken dat hij in staat en bereid&#13;
zal zijn in de verre toekomst de exploitatie op zich te nemen. Hoe dan ook,&#13;
de belangen van de pachter, de schoonzoon en de kleinzoon van de pachter&#13;
zijn naar billijkheid niet voldoende om de verpachtster te beperken in haar&#13;
beschikkingsrecht over de eigendom. We merken op, dat de belangen zelfs&#13;
van de jongste generatie in beschouwing worden genomen. Het belang van&#13;
de verpachter bij niet-verlenging komt echter bij pachtoverneming en&#13;
indeplaatsstelling niet aan de orde. Sterker nog, bij de beslissing omtrent de&#13;
verlenging moet rekening kunnen worden gehouden met de redelijke&#13;
belangen van degenen die in de plaats van de oorspronkelijke pachter&#13;
worden gesteld (Hof 23 februari 1959, P. 1959, 2028; Hof 9 november&#13;
1959, P. 1960, 2100; Hof 26 februari 1962, P. 1962, 2321). Aldus schrijven&#13;
ook Houwing-Rombach, blz. 628 d, De Haan, blz. 524 en Brunner, blz. 456&#13;
(Asser-serie) die bij een beslissing naar billijkheid omtrent pachtoverneming&#13;
een afweging van alle belangen met uitzondering van dat bij niet-verlenging&#13;
veronderstelt.&#13;
Beperking&#13;
Op 13 juni 1966, P. 1966, 2656 beslist het Hof met zoveel woorden, dat de&#13;
billijkheid alleen betrekking heeft op de aanvaardbaarheid van de&#13;
voorgestelde pachter. Of de positie van de verpachter door de&#13;
indeplaatsstelling ongunstiger is in het volgende verlengingsgeding, is&#13;
irrelevant. Het is de duidelijke bedoeling van de wet de pachter de&#13;
gelegenheid te geven zelf, binnen redelijke grenzen, in zijn opvolging te&#13;
voorzien. Daarom kan het belang van de verpachter bij niet-verlenging niet&#13;
aan de orde komen. In dezelfde zin Hof 24 november 1969, P. 1972, 3075&#13;
met de toevoeging dat het niet gaat om het belang van de pachter, maar om&#13;
dat van de voorgestelde nieuwe pachter; Hof 8 februari 1971, P. 1972, 3105&#13;
waar verpachters belang het verpachte land bij zijn eigen bedrijf te voegen,&#13;
irrelevant genoemd wordt. In dezelfde jaren is in andere arresten gelukkig wel een belangenafweging ondernomen!&#13;
Op 28 februari 1966, P. 1966, 2641 stond het Hof voor de keuze tussen twee&#13;
kandidaten voor indeplaatsstelling na overlijden. De omstandigheden gaven geen indicatie&#13;
welke het meest geschikt was en het Hof volgde daarom de voorkeur van de&#13;
verpachter. Misschien is dit nog maar een begin van belangenafweging. Die gaat immers&#13;
tussen de kandidaat en de verpachter. Hier ging het om het verschil in verpachtersbelang&#13;
ten opzichte van de beide kandidaten, niet om zijn belang bij ontbinding.&#13;
Speciale belangen&#13;
Nu zijn er verpachtende instellingen die niet, althans niet in de eerste plaats, streven&#13;
naar verkrijging van inkomsten uit belegging in agrarische objecten, maar een speciaal&#13;
belang behartigen. De opbrengst uit verpachting is middel, niet doel. Het doel&#13;
kan het beste worden verwezenlijkt naarmate de opbrengst hoger is. Soms zijn zo&#13;
veel middelen nodig dat de hoeve moet worden verkocht en de hoofdsom op andere&#13;
wijze herbelegd. De opbrengst is veel hoger zonder pachtrecht en we leven in een&#13;
tijd waarin de overheid partieel terugtreedt, minder subsidieert en een zorgzame samenleving&#13;
propageert. Dit betekent, om het zo te zeggen, privatisering, desnoods&#13;
met erkenning van de regentenmentaliteit uit de vorige eeuw. Een eeuwenoude&#13;
rechtspersoon verschaft in een grote provincieplaats woonruimte aan alleenstaanden&#13;
in een reeks historische gebouwen rond een binnenplaats. Zij int geen huur, doch&#13;
bekostigt de exploitatie uit de revenuen van beleggingen, onder andere in bollengrond.&#13;
De pachter is echter in het onderhavige geval, om het zo uit te drukken, het&#13;
land niet waard en de rechtspersoon, althans de enige actieve regent, maakt zich ongerust&#13;
over waardevermindering van de grond door ondeskundig gebruik daarvan.&#13;
Nu vordert de pachter aanmerking van zijn zoon als medepachter (ingevolge art. 49o&#13;
mogelijk sinds 1984, parallel met of vooruitlopend op indeplaatsstelling). De pachtkamer&#13;
gaat niet mee met de opvatting, geïllustreerd door verklaringen van diverse&#13;
deskundigen dat de kennis ter zake van de kandidaat schamel is en zijn aanleg pover.&#13;
Zij wijst de vordering toe, na expliciet belangenafweging uitgesloten te hebben (Pk&#13;
Leiden, 5 december 1985, volgnr. P.l/85 ongepubliceerd). Zo kan het speciale belang&#13;
van zeer goedkope huisvesting voor minder kansrijken, geen gewicht in de&#13;
schaal leggen tegenover het belang van de bedrijfsopvolging in de landbouw.&#13;
Op deze manier komen wij bij de vraag of bij de beslissing naar billijkheid met&#13;
het algemene belang moet of kan worden rekening gehouden. We moeten daarbij&#13;
onderscheid maken tussen algemene landbouwbelangen, bijvoorbeeld die van bedrijfscontinuïteit&#13;
en bedrijfsstructuur, in de wet uitdrukkelijk aan de orde, en andere&#13;
algemene belangen. Behartigd door particulieren, gewoonlijk privaatrechtelijke&#13;
rechtspersonen, heten zulke belangen ideëel. Dergelijke belangen omschreven in de&#13;
statuten komen volledig tot hun recht, wanneer de pachtrechter naar billijkheid over&#13;
de verlenging van de pachtovereenkomst moet beslissen. Dit betekent uiteraard niet&#13;
dat pachter geen kans op verlenging heeft. Maar de beslissing naar billijkheid is ter&#13;
zake van indeplaatsstelling een andere, veel beperktere, dan ter zake van verlenging.&#13;
De indeplaatsstelling beoogt immers juist de belangen van naaste verwanten van de pachter in plaats van die van de pachter hun rol te doen spelen in het&#13;
verlengingsgeding te zijner tijd. In het indeplaatsstellingsgeding kunnen de&#13;
belangen van de verpachter bij niet-verlenging dus in het geheel niet aan de&#13;
orde komen. Aldus komt ook geen enkel algemeen of ideëel belang in&#13;
aanmerking.&#13;
Geen gerechtvaardigd belang&#13;
In Hof 27 januari 1986, AR 1987, 4026 komen wij een kandidaat voor&#13;
pachtoverneming tegen van 32 jaar oud, gehuwd, één kind, een goede&#13;
agrarische opleiding. Hij exploiteert een nogal grote veehouderij hoewel zijn&#13;
financiële positie bepaald niet rooskleurig is. Gezien zijn persoon, ervaring&#13;
en vakbekwaamheid is hij als pachter wel aanvaardbaar, zeker als met het&#13;
oog op zijn schulden bepaalde voorwaarden worden gesteld. Het Hof&#13;
overweegt dat dus naar billijkheid moet worden beslist, waarbij de belangen&#13;
van de verpachter enerzijds en die van de pachter en de voorgestelde pachter&#13;
anderzijds ook naar de uitdrukkelijke bewoordingen van het Hof tegen&#13;
elkaar moeten worden afgewogen. De belangen van de kandidaat zien er tot&#13;
nu toe vrij sterk uit, maar nu blijkt dat hij de hoeve niet persoonlijk zal&#13;
gebruiken en bewonen waartoe een pachter toch, gezien art. 25, nog steeds&#13;
verplicht is. Hij heeft echter het voornemen zijn moeder en zijn&#13;
bedrijfsleider daar te laten wonen. Het Hof heeft de indruk dat het de oude&#13;
en de voorgestelde pachter meer gaat om de belangen van de bedrijfsleider&#13;
en de moeder dan om de eigen belangen en alleen laatstgenoemde belangen&#13;
mogen in aanmerking worden genomen. Aldus volgt afwijzing van de&#13;
vordering tot pachtoverneming. De belangen van de verpachter hebben&#13;
hierbij weer geen zelfstandige rol gespeeld. Beslissend is het ontbreken van&#13;
gerechtvaardigde belangen aan pachterszijde.&#13;
Wijst de rechter de vordering van de pachter af, dan blijft de&#13;
pachtovereenkomst doorlopen met dezelfde pachter, soms misschien tot&#13;
diens dood, waarna de overeenkomst geenszins ophoudt te bestaan (zie&#13;
onder). Toewijzing van de vordering doet de pachtovereenkomst&#13;
ongewijzigd voortbestaan behalve wat betreft de persoon van de pachter.&#13;
3. DE INDEPLAATSSTELLING NA OVERLIJDEN&#13;
De pachtovereenkomst gaat niet van rechtswege teniet door de dood van de&#13;
verpachter of van de pachter (art. 54 lid 1). Dit (laatste) betekent dat de&#13;
overeenkomst doorloopt met de erfgenamen van de pachter. De&#13;
overeenkomst is dan niet zo zeer hoogstpersoonlijk in de zin van verknocht&#13;
aan een bepaalde persoon als wel aan een bepaalde familie (en dan hebben&#13;
we het niet over testamentaire erfgenamen buiten de familie).&#13;
Binnen zes maanden na het overlijden van de pachter kunnen een of meer&#13;
van diens door de wet aangewezen naaste verwanten (of de medepachter)&#13;
zich tot de pachtkamer wenden met de vordering dat hij (of zij) in de plaats&#13;
van de overledene de pachtovereenkomst zal (zullen) mogen voortzetten&#13;
met ontslag van de overigen uit de pacht (art. 54 lid 2). Aldus kan concurrentie tussen verschillende&#13;
gegadigden optreden.&#13;
De door de wet bepaalde groep pretendenten omvat de wettelijke&#13;
erfgenamen uit de eerste groep (echtgenoot, kinderen) en eventuele&#13;
kleinkinderen (denk hierbij aan plaatsvervulling), alsmede pleegkinderen die&#13;
testamentaire erfgenamen kunnen zijn. Nu kan de echtgenoot worden onterfd&#13;
en kunnen legitimarissen berusten, terwijl anderen langs testamentaire weg&#13;
kunnen zijn geroepen. Een vordering tot indeplaatsstelling kan in zo'n geval&#13;
komen van een ander dan de erfgenamen in wier handen de pacht door het&#13;
overlijden van de pachter is overgegaan, c.q. van degene van hen die het&#13;
pachtrecht feitelijk is gaan uitoefenen.&#13;
Het kan ook zijn dat niemand uit de wettelijk bepaalde groep belang heeft&#13;
bij voortzetting van de pacht; sterker nog, dat allen belang hebben bij&#13;
ontslag uit de pacht. Zij kunnen ontbinding vorderen, binnen dezelfde&#13;
termijn van zes maanden (art. 54 lid 2). Het is dan mogelijk dat een&#13;
erfgenaam -niet naaste verwant het pachtrecht uitoefent en belang heeft bij&#13;
de voortzetting. Tegen deze kan de verpachter binnen die zes maanden een&#13;
vordering tot ontbinding instellen (c.q. binnen twee maanden na&#13;
kennisgeving van het overlijden van de pachter door de naaste verwanten of&#13;
na kennisgeving door de griffier van de instelling van de vordering door een&#13;
of meer van hen of anders na ontdekking van het overlijden op andere&#13;
wijze).&#13;
De pachtkamer beslist naar billijkheid. De belangenafweging geschiedt dus&#13;
tussen een of meer erfgenamen buiten de wettelijke groep, danwel een of&#13;
meer uit de wettelijke groep enerzijds en de verpachter anderzijds.&#13;
Tegenover elkander kunnen ook komen te staan de belangen van een of meer&#13;
erfgenamen en die van een of meer uit de bevoorrechte groep of twee of meer&#13;
leden van die groep onderling. Hierbij moeten de erfgenamen die niet&#13;
behoren tot de bevoorrechte groep, wijken voor personen uit die groep, doch&#13;
niet altijd voor de verpachter. Hun belang kan het zijne overtreffen, met name&#13;
wanneer zij reeds jaren lang zich uitdrukkelijk met de oude pachter en&#13;
diens bedrijf hadden vereenzelvigd. Concurrentie tussen leden van de&#13;
bevoorrechte groep wordt beslist in het voordeel van de beste (en meest&#13;
kredietwaardige) ondernemer, al kunnen soms andere factoren de zaak een&#13;
andere wending geven.&#13;
Belang bij ontbinding&#13;
Aan het belang van de verpachter bij ontbinding wordt op zich zelf niet veel&#13;
gewicht toegekend. Wederom is de bevrijding van de pacht met het oog op&#13;
de meerwaarde geen argument tegenover het familiebelang aan pachterszijde.&#13;
De nieuwe pachter uit de groep moet aanvaardbaar zijn. Bij meer dan dat&#13;
heeft de verpachter geen erkend belang. Stelt de verpachter de vordering tot&#13;
ontbinding in tegen een groot aantal erfgenamen, ook al is slechts een van hen&#13;
daadwerkelijk de bedrijfsopvolger, dan is zijn belang bij beëindiging van die&#13;
toestand groot genoeg om succes te hebben. Hierbij wordt nog niet gedacht&#13;
aan de sinds 1984 bestaande mogelijkheid van de verpachter ontslag van die&#13;
niet-exploiterende medepachters te vorderen (art. 50 lid 2). We kunnen ons&#13;
voorstellen dat nu in een dergelijk geval een afweging van de belangen van&#13;
de enige exploiterende erfgenaam tegen die van de verpachter aan de orde&#13;
komt. Op 2 januari 1961, P. 1961, 2191 over weegt het Hof dat afweging van&#13;
belangen alleen wordt nagelaten als de kandidaat niet aanvaardbaar is of de&#13;
landbouwkundige gevolgen schadelijk zijn. De erfgenamen willen het&#13;
pachtrecht bij de boedelscheiding toedelen aan diegene van hen, aan wie de&#13;
erflaatster de boerderij en de landerijen heeft gelegateerd. Diens bedrijf zal&#13;
een eenheid vormen en aan de openbare weg liggen. Zijn achttien-jarige&#13;
zoon is reeds op het bedrijf werkzaam. Al met al is van een zeer groot&#13;
belang van deze erfgenaam sprake. Het Hof constateert evenwel dat er 34&#13;
erfgenamen zijn die geen van allen behoren tot de kring van naaste&#13;
verwanten welke voor indeplaatsstelling in aanmerking komen. Deze neven&#13;
en nichten hebben weliswaar de boedel gescheiden en het pachtrecht aan een&#13;
van hen toegedeeld, maar de 33 anderen hebben geen ontslag uit de pacht&#13;
gevorderd (art. 50, lid 1). Het is niet billijk verpachtster te nopen de&#13;
pachtovereenkomst voort te zetten met 34 pachters en het Hof concludeert&#13;
tot ontbinding. Het arrest is niet geheel bevredigend. Het suggereert dat,&#13;
indien de overigen wel ontslag uit de pacht zouden hebben gevorderd, de&#13;
vordering tot ontbinding zou zijn afgewezen. Sinds 1984 wordt de verpachter&#13;
niet meer genoopt tot voortzetting met dergelijke medepachters, omdat hij&#13;
het ontslag van deze personen kan vorderen (art. 50, lid 2). De vraag rijst&#13;
of het Hof toen niet met het uitspreken van de ontbinding had kunnen&#13;
wachten totdat de andere erfgenamen voldoende gelegenheid zouden hebben&#13;
gehad ontslag uit de pacht te vragen.&#13;
Op 9 december 1963, P. 1964, 2440 beslist het Hof in een geval waarin de&#13;
verpachtster na ontbinding het land pachtvrij kan inbrengen in een&#13;
ruilverkaveling en het voegen bij een door haar verpachte boerderij. De&#13;
pachter daarvan is dan bereid afstand te doen van de pacht van ander land&#13;
dat de verpachtster wil verkopen. De billijkheid vereist niet dat met het oog&#13;
op dit bijzondere voordeel van de verpachtster de rechten van de&#13;
erfgenamen die reeds op het gepachte land werken, dat na de dood van de&#13;
pachter zijn blijven doen en het land niet kunnen missen, worden aangetast.&#13;
Het Hof overweegt hierbij dat de kennelijke bedoeling van de wetgever is&#13;
dat de vordering tot ontbinding wordt toegewezen, indien de&#13;
pachtovereenkomst de landbouwkundige toetsing niet zou doorstaan of de&#13;
kandidaat niet aanvaardbaar zou zijn. Hieruit zou dan volgens het Hof&#13;
stilzwijgend moeten volgen dat in andere gevallen aan het belang van de&#13;
kandidaat meer gewicht wordt toegekend dan aan dat van de verpachter.&#13;
Immers, bij ontbinding valt de verpachter altijd een realiseerbare&#13;
vermogenswinst in de schoot. De belangenafweging begint hier terrein te&#13;
verliezen. Dit wordt bevestigd in een arrest van dezelfde datum, P. 1964,&#13;
2523. De weduwe exploiteert goed, mede door een borg loopt de verpachter&#13;
daarbij geen financiële risico's en zij heeft het land nodig voor haar&#13;
levensonderhoud en dat van haar minderjarige zoon. De verpachter heeft&#13;
alleen belang bij een hogere prijs in geval van verkoop. Daarmee is het&#13;
gedaan met de belangenafweging.&#13;
Geen plaats voor belangenafweging&#13;
Op 23 juni 1975, P. 1976, 3281 overweegt het Hof, nog directer, dat hier&#13;
geen plaats is voor belangenafweging bij de beslissing naar billijkheid zoals&#13;
dat bij de verlenging het geval kan zijn. Dit klinkt ons merkwaardig in de oren, omdat een billijkheidsbeslissing&#13;
juist een afweging is. Volgens het Hof kan de billijkheid slechts tot ontbinding&#13;
leiden, indien in redelijkheid voortzetting van de pacht met de erfgenamen of&#13;
een van de in art. 54 lid 2 genoemde personen niet kan worden gevorderd. Wij voelen&#13;
hier toch een verschil in nuance. Uit deze bewoordingen zou kunnen volgen dat&#13;
er toch een belangenafweging kan zijn, maar dan in die zin dat de verpachter alleen&#13;
kan winnen als zijn belang veel groter is dan dat van de voorgestelde pachter. Uit&#13;
het vervolg van de uitspraak blijkt echter dat naast de waarborgen voor een behoorlijke&#13;
bedrijfsvoering alleen werd gedacht aan slecht landgebruik en aanmerkingen&#13;
op de persoon van de pachter.&#13;
Op 23 maart 1977, P. 1978, 3391 komt het Hof met dezelfde overwegingen als&#13;
zojuist vermeld en laat daaraan vooraf gaan dat art. 54 beoogt dat in het algemeen&#13;
de pachtovereenkomst na de dood van de pachter zal doorlopen en dat daarom bij&#13;
de beslissing naar billijkheid op de ontbindingsvordering geen plaats is voor belangenafweging.&#13;
Wij stellen vast dat de pacht na het overlijden van de pachter met&#13;
diens erfgenamen doorloopt, maar dat een rechtsvordering binnen zes maanden kan&#13;
leiden tot persoonswisseling (art. 54, lid 2) of ontbinding (idem). Het uitgangspunt&#13;
is aldus dubieus. Bovendien komt de wetgever in duidelijke bewoordingen met drie&#13;
te bewandelen wegen, te weten twee verplichte afwijzingsgronden en voor het overige&#13;
een beslissing naar billijkheid. Het Hof vereenzelvigt met zoveel woorden de billijkheid&#13;
met een van de verplichte afwijzingsgronden (geschiktheid kandidaat) en&#13;
wijkt daarmee af van de uitdrukkelijke bedoeling van de wetgever en dus ook van&#13;
zijn, oorspronkelijk juiste, interpretatie daarvan. In het onderhavige geval wordt&#13;
het door de gemeente gestelde algemene (!) belang van bedrijfsvergroting genegeerd.&#13;
Gevallen van ontbinding&#13;
In het geval van Hof januari 1967, P. 1967, 2694 worden weer de belangen van twee&#13;
kandidaten vergeleken en de door de verpachter gewenste in de plaats gesteld. Op&#13;
22 december 1969, P. 1971, 2981 houdt het Hof, met verwijzing naar art. 54 lid 5,&#13;
rekening met enerzijds de belangen van de verpachter en anderzijds die van de gezamenlijke&#13;
erfgenamen van de overleden pachter. De verpachter wil verpachten aan&#13;
de boer wiens land aangrenzend is. Er zijn vijftien erfgenamen van de pachter van&#13;
wie twee in Canada. De pacht wordt ontbonden.&#13;
Op 14 februari 1972, P. 1972, 3072 overweegt het Hof dat de primaire bedoeling&#13;
van art. 54 is de continuïteit van het bedrijf van de overleden pachter te waarborgen,&#13;
in het bijzonder met het oog op de belangen van de in lid 2 genoemde personen, al&#13;
zijn andere erfgenamen mogelijk te handhaven. De billijkheid wijst veel eerder op&#13;
de in lid 2 genoemde personen dan op andere erfgenamen die in geen of een verwijderde&#13;
relatie hebben gestaan tot de overleden pachter en/of diens bedrijf. De kandidaat&#13;
is zeer goed in staat tot exploitatie, maar dat impliceert nog niets omtrent de&#13;
billijkheid; alle relevante omstandigheden moeten in aanmerking worden genomen.&#13;
De kandidaat behoort niet tot de naaste verwanten van de pachter, de verpachtster&#13;
wil aan haar neven verpachten. Het Hof concludeert tot ontbinding. Dezelfde geest vertoont op het eerste gezicht Hof 13 september en 27&#13;
december 1971, P. 1973, 3107. De pachter laat vier erfgenamen na, geen van&#13;
allen behorende tot de groep van art. 54 lid 2. Drie van hen zijn bereid noch&#13;
in staat tot behoorlijke exploitatie, de vierde heeft niet in nauwe betrekking&#13;
gestaan tot de overleden pachter of diens bedrijf en kan ook niet wijzen op&#13;
een bijzonder belang het land in gebruik te nemen. Overwogen wordt dat&#13;
het pachtrecht tot de nalatenschap van de pachter en derhalve tot het in&#13;
casu gelegateerde vruchtgebruik behoort, maar dat daaruit nog niet volgt&#13;
dat de voormalige huishoudster van de pachter gerechtigd is als pachtster op&#13;
te treden, nu zij geen erfgenaam is en ook niet tot de kring van art. 54 lid&#13;
2 behoort. De verpachters willen zelf een nieuwe pachter vinden. Het Hof&#13;
ontbindt de pachtovereenkomst. Opvallend is wel dat aan de zijde van&#13;
verpachters geen ander belang bestaat dan dat bij een aanvaardbare pachter.&#13;
Daarmee is van een belangenafweging geen sprake; de erfgenamen van de&#13;
pachter komen gewoon niet in aanmerking. Dat het pachtrecht tot de&#13;
nalatenschap behoort, volgt uit art. 54 lid 1, doch dit element van pachter f&#13;
recht wijkt in zoverre van het algemene recht af dat de wil van de erflater en&#13;
van de erfgenamen niet beslissend is, omdat zij niet vrij over het pachtrecht&#13;
kunnen beschikken.&#13;
Een echte belangenafweging treffen wij weer aan in Hof 24 maart 1975, P.&#13;
1976, 3271. De verpachter wil verpachten aan een boer die zelf kan en wil&#13;
exploiteren, in tegenstelling tot de weduwe van de pachter. Omdat de&#13;
weduwe enig inkomen verliest, ontbindt het Hof per 1 oktober 1975 en kent&#13;
het haar een schadevergoeding van ƒ 1 000,- toe.&#13;
4. DE POSITIE VAN MEDEPACHTER&#13;
Sinds 1984 kan de pachter zich tot de pachtkamer wenden met de vordering&#13;
een of meer van zijn naaste verwanten (dezelfden als met het oog op&#13;
indeplaatsstelling) aan te merken als medepachter (art. 49a lid 1). De&#13;
procedure is dezelfde als die met betrekking tot pachtoverneming (art. 49a&#13;
lid 2 en art. 49 lid 3 t/m 9).&#13;
Langs deze weg kan de verpachter vooruitlopen op pachtoverneming door&#13;
de medepachter dan wel deze in een gunstige positie brengen met het oog op&#13;
indeplaatsstelling na overlijden. Immers, de naaste verwant komt ook als&#13;
medepachter in aanmerking voor pachtoverneming (en indeplaatsstelling na&#13;
overlijden). Daarbij kent hij het bedrijf en vereenzelvigt hij zich daarmee,&#13;
zodat zijn belang bij pachtoverneming bijzonder groot is. Dit zal (ook)&#13;
blijken na het overlijden van de (oude) medepachter, wanneer ook andere&#13;
naaste verwanten mochten vorderen de pachtovereenkomst te mogen&#13;
voortzetten en dezen over de juiste kwaliteiten zouden beschikken. Een en&#13;
ander neemt overigens niet weg dat de pachter formeel nog wel pachtoverneming&#13;
door een andere naaste verwant kan vorderen. Indien hij succes&#13;
heeft, moet de medepachter zich terugtrekken.&#13;
Indien de oude pachter overlijdt, blijft de jonge medepachter over, maar&#13;
met de (andere) erfgenamen van de overledene. Hij kan vorderen dat hij in&#13;
de plaats van de overleden pachter de pachtovereenkomst zal mogen&#13;
voortzetten en dat de overigen - die (andere) erfgenamen - uit de pacht&#13;
zullen worden ontslagen. De pachtkamer zal de vordering zeker toewijzen. Immers, niet tot de wettelijke groep behorende&#13;
erfgenamen komen niet meer in aanmerking en wel tot die groep behorende&#13;
erfgenamen die eenzelfde vordering hebben ingesteld, leggen het tegen de medepachter&#13;
af bij de belangenafweging. De overgebleven medepachter wordt enig pachter.&#13;
De verpachter kan een vordering tot ontbinding instellen (art. 54 lid 3); met de&#13;
(andere) erfgenamen zal de pachtkamer de pachterovereenkomst ontbinden, doch&#13;
de medepachter zal de belangenafweging doorstaan.&#13;
Laten verpachter en exploiterende medepachter de periode van zes maanden (na&#13;
het overlijden of sinds de bekendheid daarmede, zie boven) verstrijken, dan blijven&#13;
ook de erfgenamen formeel medepachters. Komt het niet tot een samenwerkingsovereenkomst&#13;
tussen de exploiterende medepachter en een of meer van hen, dan zullen&#13;
laatstgenoemden niet aan de exploitatie van het gepachte kunnen deelnemen.&#13;
Vorderen zij niet zelf hun ontslag uit de pacht (art. 50 lid 1), dan ontstond tot 1984&#13;
een ongemakkelijke situatie. Sinds de wetswijziging in dat jaar kan zowel de verpachter&#13;
(art. 50 lid 2) als de exploiterende medepachter (art. 50 lid 3) dat ontslag&#13;
vorderen; in het laatste geval zou de onderlinge verhouding de gemeenschappelijke&#13;
bedrijfsvoering ernstig moeten bemoeilijken. Door toewijzing van de vordering&#13;
wordt de medepachter enig pachter.&#13;
Indien één pachter aanwezig is en deze overlijdt met achterlating van erfgenamen,&#13;
terwijl de verpachter noch naaste verwanten uit de groep binnen zes maanden een&#13;
vordering tot ontbinding respectievelijk indeplaatsstelling instellen, dan loopt de&#13;
pachtovereenkomst door tussen de verpachter en de erfgenamen. Deze laatsten worden&#13;
dus medepachters. Neemt een van hen de exploitatie op zich met uitsluiting van&#13;
de anderen, dan kan hij na enige tijd zich van die anderen ontdoen (wederom ingevolge&#13;
art. 50 lid 3). Ook de verpachter kan de niet-exploiterende medepachters doen&#13;
ontslaan (art. 50 lid 2). De pachtovereenkomst tussen de verpachter en de exploiterende&#13;
erfgenaam blijft dan in stand. De verpachter kan weliswaar bij eerste gelegenheid&#13;
de pachtovereenkomst opzeggen (art. 36), doch in een verlengingsgeding waarin&#13;
de verpachter zich niet op enig voornemen tot eigen gebruik kan beroepen heeft de&#13;
pachter in het algemeen een goede kans. De nalatigheid kan de verpachter dus duur&#13;
te staan komen.&#13;
5. INDEPLAATSSTELLING EN ONTSLAG VAN MEDEPACHTERS&#13;
Overlijdt een van de twee medepachters, dan kan de langstlevende (!) indeplaatsstelling&#13;
vorderen, teneinde als enige het pachtrecht verkrijgen, eventueel parallel met&#13;
overneming van allerlei andere zaken ingevolge een verblijvensbeding uit de maatschapsovereenkomst&#13;
tussen beide medepachters. Men zou kunnen denken dat de&#13;
vordering tot indeplaatsstelling overbodig is, omdat het recht van de overleden medepachter&#13;
aanwast bij dat van de overblijvende medepachter. Dat zou echter alleen&#13;
het geval zijn, wanneer de overledene in het geheel geen erfgenaam achterlaat of&#13;
wanneer de medepachter zelf de enige erfgenaam is. Vrijwel altijd zijn er echter wel&#13;
erfgenamen die met het overlijden in de plaats treden van de overledene als medepachter&#13;
(zie boven). De andere medepachter kan dan binnen zes maanden na het overlijden vorderen in de plaats van de overledene de pachtovereenkomst te mogen&#13;
voortzetten met ontslag van de overigen uit de pacht. Zijn andere optie is vordering&#13;
van ontslag van de nieuwe medepachter(s). Het resultaat is gelijk: de medepachter&#13;
wordt enig pachter. Wel kan de ontslagvordering ook na verloop van zes maanden&#13;
na de dood van de oude medepachter worden ingesteld.&#13;
Indertijd stond minister Samkalden op het standpunt dat bij uittreding van de medepachter&#13;
diens recht niet aanwaste bij dat van de overblijvende pachter, maar aan&#13;
dat van de verpachter (Tweede Kamer, zittingsjaar 1956/1957 blz. 2574, 1). Deze&#13;
gedachte heeft nauwelijks bijval gevonden en er lijkt weinig voor te zeggen. Recentelijk&#13;
heeft het Hof uitgesproken dat ontslag van één medepachter slechts zou betekenen&#13;
dat de andere voor het geheel pachter blijft (27 december 1983, AR 1985, 3863).&#13;
Overigens lijkt ons beter te schrijven dat de andere pachter voor het geheel pachter&#13;
wordt.&#13;
6. DE AANVAARDBAARHEID VAN DE VOORGESTELDE PACHTER&#13;
De geschiktheid van de kandidaat voor de indeplaatsstelling is een beslissende factor&#13;
in het geding. Hij moet volgens art. 54 lid 7 voldoende waarborgen voor een behoorlijke&#13;
bedrijfsvoering bieden.&#13;
De nieuwere rechtspraak brengt in dit opzicht geen verandering. De kandidaat&#13;
moet over zodanige bekwaamheden en mogelijkheden beschikken dat de verwachting&#13;
van een behoorlijke bedrijfsvoering gerechtvaardigd is. Heeft hij bijvoorbeeld&#13;
- zoals in het geval van Hof 12 juli 1982, AR 1983, 3614 - de vierjarige lagere&#13;
landbouwschool doorlopen, maar daarna tien jaar buiten de landbouw gewerkt, afgezien&#13;
van de incidentele hulp in zijn vrije tijd op het litigieuze bedrijf, dan is zijn&#13;
praktische ervaring te beperkt om aan hedendaagse eisen te voldoen. In casu is bovendien&#13;
het bedrijf klein, de exploitatie niet intensief, terwijl de winst terugloopt en&#13;
het onwaarschijnlijk is dat de kandidaat financiële middelen kan aantrekken voor&#13;
uitbreiding. Anderzijds is volgens het Hof niet vereist dat de kandidaat reeds leiding&#13;
heeft gegeven aan een agrarisch bedrijf. In casu wordt indeplaatsstelling op de&#13;
genoemde gronden geweigerd. Toch behoeft een werkkring buiten de landbouw&#13;
niet aan indeplaatsstelling in de weg te staan. Door veeziekte heeft een 43-jarige&#13;
boer, gehuwd, drie kinderen, diploma middelbare landbouwschool, zijn melkvee&#13;
moeten afstoten en is door de schade ad ƒ 100 000,- zijn bankschuld opgelopen tot&#13;
ƒ 240 000,-. Hij heeft een vaste baan buiten de landbouw aanvaard en is inmiddels&#13;
doende weer een eigen veestapel op te bouwen. Binnen afzienbare tijd zal hij weer&#13;
zijn volledige arbeidskracht aan zijn bedrijf besteden. Een en ander leidt zeker niet&#13;
tot de conclusie dat de kandidaat onvoldoende waarborgen biedt voor een behoorlijke&#13;
bedrijfsvoering (Hof 12 december 1983, AR 1985, 3856).&#13;
Verwaarlozing van het gepachte, voor zover deze de voorgestelde pachter valt aan&#13;
te rekenen, betekent afwezigheid van voldoende waarborgen, ook als verzachtende&#13;
omstandigheden worden aangevoerd zoals het overlijden van de erflater op een bepaalde&#13;
datum, het vooruitzicht van de onteigening van het grootste deel van het gepachte,&#13;
de aanleg van een weg op het te onteigenen deel, het slechte weer en de onzekerheid wegens de onteigenings- en pachtbedingen (Hof 27 juni en 14 mei 1984,&#13;
AR 1984, 3816). Is evenwel de slechte onderhoudstoestand (van de gebouwen) toe&#13;
te schrijven aan achterstallig groot onderhoud door de verpachter en is er voorts een&#13;
duidelijke verbetering (ten aanzien van de landerijen) ten opzichte van de toestand&#13;
onder de overleden pachter, tegenover wie de verpachter ter zake nooit aanmerkingen&#13;
heeft gemaakt, dan moet iemand met goede opleiding en ervaring kunnen tonen wat&#13;
hij als zelfstandige boer waard is (Hof 12 februari 1973, P. 1973, 3158). In het arrest&#13;
komt een zekere mate van rechtsverwerking door de verpachter naar voren, maar&#13;
mogelijk niet geheel terecht. Immers, dat de verpachter geen aanmerkingen heeft&#13;
gemaakt tegen de oude pachter, beperkt toch niet zijn mogelijkheden nog te goeder&#13;
trouw te wijzen op feiten waarvan de vermelding een hem onwelgevallige indeplaatsstelling&#13;
door een erfgenaam van de pachter kan verhinderen.&#13;
Sinds de wetswijziging van 1984 hangt de pachter die de 65-jarige leeftijd bereikt,&#13;
niet-verlenging boven het hoofd (art. 38&lt;ar). Dit kan hem er toe brengen zijn echtgenote,&#13;
zeker indien zij aanmerkelijk jonger is, voor te dragen voor (medepacht of) pachtoverneming.&#13;
Feitelijk zal hij dan veelal bij de exploitatie betrokken blijven. Zijn steun&#13;
mag zelfs in aanmerking worden genomen bij de beantwoording van de vraag of de&#13;
echtgenote voldoende waarborgen voor een behoorlijke bedrijfsvoering biedt (Hof 20&#13;
maart 1986, AR 1986, 4000). In dit geval hield het Hof de beslissing over de verlenging&#13;
aan, tot over haar indeplaatsstelling of toelating als medepachtster zou zijn beslist. In&#13;
een ander geval (Hof 7 februari 1986, AR 1987, 4036) werd het verlengings-verzoek&#13;
afgewezen wegens beroep op eigen gebruik door de verpachter, omdat de echtgenote&#13;
van de pachter (na de indeplaatsstelling) door het verlies van het gepachte niet ernstig&#13;
in de grondslag van haar maatschappelijk bestaan zou worden aangetast.&#13;
De positie van de kandidaat&#13;
De pachtkamer wijst in geval van pachtoverneming ex art. 49 vonnis in een geding&#13;
tussen de pachter en de verpachter. Spreekt zij indeplaatsstelling uit, ten behoeve&#13;
van een bepaalde kandidaat dus, dan is deze uiteraard niet (zonder meer) gehouden&#13;
partij te zijn bij de pachtovereenkomst. Hij moet ten minste verklaren dat hij de indeplaatsstelling&#13;
aanvaardt (zie Houwing, P. 1979, blz. 88/89).&#13;
Inmiddels wordt in principe meer geëist. Blijkens Hof 9 mei 1983, AR 1983, 3708&#13;
behoort ook de voorgestelde pachter in het geding te worden betrokken. Geschiedt&#13;
dit niet, dan is er evenwel geen aanleiding tot vernietiging van het indeplaatsstellingsvonnis,&#13;
indien in het geding een verklaring van de kandidaat, dat hij bereid is&#13;
de verplichtingen uit de pachtovereenkomst na te komen, is afgelegd (in casu bevindt&#13;
de verklaring zich bij de stukken in appel).&#13;
7. DE OPVOLGING DOOR DE ERFGENAMEN VAN DE PACHTER&#13;
Overlijdt de pachter zonder dat er een indeplaatsstelling van een van hen bij overeenkomst&#13;
heeft plaats gehad of een vordering tot indeplaatsstelling ex art. 54 lid 2 is ingesteld, dan wordt de pachtovereenkomst voortgezet tussen de verpachter en alle&#13;
erfgenamen van de pachter. Dat één van hen het land gebruikt en de tegenprestatie&#13;
betaalt, terwijl de anderen geen afstand van hun pachtrecht hebben gedaan, doet&#13;
hieraan niet af. Zelfs al zouden de andere erfgenamen de pachtrechten hebben toegescheiden&#13;
aan degene van hen die gebruikt en betaalt, dan nog ware zulks irrelevant&#13;
tegenover de verpachter zolang deze hiermee niet instemt. Komt de pachter-gebruiker-&#13;
betaler te overlijden en heeft geen van de overige dertien pachters ontslag gevorderd&#13;
ex art. 50, dan moet een vordering tot ontbinding door de verpachter dus tegen&#13;
hen allen gezamenlijk worden ingesteld (Hof 8 mei 1978, P. 1979, 3402 en 3405).&#13;
Ook in een later arrest komt tot uiting dat het enkele niet uitoefenen van pachtrechten&#13;
door erfgenamen van de pachter niet betekent dat ten aanzien van dezen de rechten&#13;
en verplichtingen uit de pachtverhouding zouden zijn geëindigd (Hof 27 juni&#13;
1983, AR 1983, 3700).&#13;
Zijn er twee medepachters, van wie één overlijdt, dan kan uiteraard de vordering&#13;
tot ontbinding, in te stellen door de verpachter ex art. 54 lid 3, uitsluitend gericht&#13;
worden tegen de erfgenamen van de overleden medepachter. De pachtovereenkomst&#13;
zou dan toch met de andere pachter blijven bestaan (Hof 26 maart 1984, AR 1985,&#13;
3857). In het onderhavige geval werd de ontbinding op grond van wanprestatie uitgesproken&#13;
zowel tegen laatstgenoemde als tegen de erfgenamen van de overledene.&#13;
Indien alle erfgenamen een testamentaire bepaling van ouderlijke boedelverdeling&#13;
uitvoeren, waarbij het pachtrecht aan een van hen wordt toebedeeld, dan zijn zij allen&#13;
daaraan gebonden. Zij hebben aldus tegenover degene aan wie het pachtrecht&#13;
is toebedeeld, afstand gedaan van hun pachtrecht en daarmee van het recht indeplaatsstelling&#13;
te vorderen ingevolge art. 54 lid 2. Tegenover de verpachter geldt de&#13;
ouderlijke boedelverdeling echter nog niet, zulks zal eerst het geval zijn wanneer de&#13;
verpachter daarna met de overgang van het pachtrecht heeft ingestemd. Weigert hij&#13;
dit, dan rest nog slechts de mogelijkheid dat de pachtkamer op vordering van een&#13;
of meer naastbestaanden uit de in art. 54 lid 2 bedoelde groep de betrokken erfgenaam&#13;
alsnog in de plaats stelt, waardoor deze de pachtovereenkomst mag voortzetten&#13;
met ontslag van de anderen uit de pacht (Hof 28 januari 1985, AR 1987, 4003).&#13;
We merken hierbij op, dat in het laatste geval de verpachter echter niet gebonden&#13;
wordt aan de ouderlijke boedelverdeling, maar aan het indeplaatsstellingsvonnis,&#13;
ook wanneer dat met de boedelverdeling overeenkomt.&#13;
8. INDEPLAATSSTELL1NG EN VERLENGING&#13;
In het bovenstaande is reeds aan de orde geweest dat de rechter bij de beslissing naar&#13;
billijkheid geen rekening behoort te houden met het belang van de verpachter bij&#13;
niet-verlenging. Dit betekent dat partijen in het verlengingsgeding heel goed kunnen&#13;
zijn de verpachter en de indeplaatsgestelde pachter. In het verlengingsgeding gaat&#13;
het dan bij een beslissing naar billijkheid (art. 38 en 41 lid 2) om de belangen van&#13;
de nieuwe pachter. Bijna altijd zullen deze belangen voor de verpachter een grotere&#13;
bedreiging vormen dan die van de pachter die ex art. 49 indeplaatsstelling heeft gevorderd. In principe kunnen in het verlengingsgeding alle belangen van partijen in&#13;
aanmerking komen. De Haan (Pachtrecht, blz. 376/377) geeft aan dat de&#13;
rechtspraak niet consequent is in het bij uitzondering toelaten van&#13;
belangen van derden.&#13;
Ideële belangen van rechtspersonen (van natuurlijke personen hoogst&#13;
zeldzaam) krijgen in de rechtspraak alle kans. Algemene landbouwbelangen&#13;
laat het Hof geen zelfstandige rol spelen. Hierdoor wordt maar al te dikwijls&#13;
de pachtovereenkomst verlengd, terwijl overwegingen van bedrijfsstructuur&#13;
zouden hebben gewezen in de richting van niet-verlenging, gevolgd door een&#13;
nieuwe verpachting aan een nieuwe pachter (zie ook De Haan, blz. 377/378,&#13;
anders Houwing-Rombach nr. 459 en, zij het iets genuanceerd, Brunner&#13;
blz. 434).&#13;
Verlenging en indeplaatsstelling&#13;
Sinds de wetswijziging van 1984 bestaat, naast de indeplaatsstelling&#13;
voorafgaande aan het verlengingsgeding, de verlenging in afwachting van&#13;
mogelijke indeplaatsstelling. De pachtkamer verlengt de pachtovereenkomst&#13;
niet, indien de pachter voor het einde van de lopende pachttermijn 65 jaar&#13;
oud is of zal zijn en de verpachter deswege bezwaar maakt tegen verlenging&#13;
(art. 38a, lid 1). Nochtans kan de verlenging worden uitgesproken op&#13;
verzoek van de pachter, indien deze een kind, stiefkind of pleegkind heeft,&#13;
dat ten minste vijftien jaar oud is en ten behoeve van wie de pachter&#13;
indeplaatsstelling heeft gevorderd (art. 38a,lid 2).&#13;
Het Hof behandelde inmiddels een geval waarin een bijna 65-jarige&#13;
pachter na ontvangst van de kennisgeving (opzegging), verlenging had&#13;
verzocht en tevens indeplaatsstelling had gevorderd van zijn zoon, die 27 jaar&#13;
was, het diploma Middelbare Agrarische School had en vertegenwoordiger&#13;
was bij een bloembollenbemiddelings-bureau. Het Hof overwoog dat slechts&#13;
bij uitzondering art. 38 lid 2 ook kan gelden voor potentiële opvolgers die om&#13;
een andere reden dan hun zeer jeugdige leeftijd niet voldoende ervaring&#13;
hebben om de pacht over te nemen, maar van wie aangenomen mag worden&#13;
dat een vordering tot indeplaatsstelling later wel kans van slagen zou hebben.&#13;
In het algemeen zou volgens het Hof een vordering tot indeplaatsstelling&#13;
ten behoeve van een kind, dat blijkens zijn opleiding en arbeidsverleden&#13;
geen binding met de landbouw heeft, niet een omstandigheid zijn, die&#13;
aanleiding geeft tot verlenging van de pachtovereenkomst op de voet van&#13;
deze bepaling. Derhalve werd in het onderhavige geval het&#13;
verlengingsverzoek afgewezen (Hof 20 maart 1986, AR 1986, 4002).&#13;
De bewoordingen van de wet laten zeker toe dat het stellen van een minder&#13;
jonge kandidaat voor indeplaatsstelling leidt tot verlenging van de&#13;
pachtovereenkomst met de oude pachter. Ook het Hof sluit die&#13;
mogelijkheid niet uit. Het is heel goed dat het Hof niet verder gaat en&#13;
misschien gaat het daarbij al iets te ver. Het tweede lid van art. 38cr is bij&#13;
amendement van het kamerlid Van Noord ingelast om te voorkomen, dat&#13;
jonge potentiële bedrijfsopvolgers de boot van de bedrijfsopvolging zouden&#13;
missen, doordat inmiddels de vader de pensioengerechtigde leeftijd heeft&#13;
bereikt. Het doel van dit amendement was niet laatbloeiers van agrarische&#13;
origine alsnog een kans te geven.</content><legacyfootnotes/><footnotes><footnote/></footnotes><auteurs>Prof. mr. P. de Haan &#13;
mr. D.L. Rodrigues Lopes</auteurs><published>1988-10-01 00:00:00</published><modified>1988-10-01 00:00:00</modified><editiondate>1988-10-01</editiondate><htmlpath>https://denhollander.info/artikel/6294</htmlpath></article>
</articles></edition>