<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2006</searchword><id>3838</id><udhid>UDH:TvAR/3838</udhid><titel>Actualiteiten wetgeving Algemene wet bestuursrecht</titel><searchwords><searchword>TvAR 3/2006</searchword><searchword>UDH:TvAR/3838</searchword></searchwords><attachments><attachment><name>2006_nr 3_Artikel_Brugman.pdf</name><extention>pdf</extention><url>https://denhollander.info/download/3827/ci</url></attachment></attachments><inleiding>1 Inleiding&#13;
De Algemene wet bestuursrecht (Awb) haalt zelden de krant. Toch zijn er over dit&#13;
weinig mediagevoelige onderwerp voor juristen wel actualiteiten te melden. Niet&#13;
alleen voor de bestuursrechtelijk georiënteerden onder hen, die mogelijk meer willen&#13;
weten over wetgevingsontwikkelingen rond niet-tijdig beslissen door bestuursorganen&#13;
en de bestuurlijke boete, maar ook voor civilisten en fiscalisten: hun interesse gaat wellicht&#13;
uit naar de passages over bestuursrechtelijke geldschulden en schadevergoeding.&#13;
In dit overzicht worden puntsgewijs de belangrijkste ontwikkelingen op Awb-wetgevingsgebied&#13;
aangestipt.1 Eerst passeert een aantal recent in werking getreden onderdelen&#13;
van de Awb de revue, vervolgens komen enige wijzigingsvoorstellen aan de orde&#13;
die thans de parlementaire procedure doorlopen, waarna ten slotte de blik op de toekomst&#13;
wordt gericht. Het overzicht is beperkt tot wetenswaardigheden op wetgevingsgebied&#13;
en verwijst niet naar publicaties of rechtspraak over genoemde onderwerpen.&#13;
Daarvoor zij verwezen naar de kronieken in verschillende tijdschriften.2</inleiding><content>2 Recent in werking getreden wetgeving&#13;
Tot voor kort kende de Awb twee varianten van een openbare voorbereidingsprocedure:&#13;
de ‘gewone’ van afdeling 3.4 en de uitgebreide van afdeling 3.5. Een wat onoverzichtelijke&#13;
en soms tot verwarring leidende situatie, die per 1 juli 20053 verleden tijd is:&#13;
vanaf dat moment is er nog maar één uniforme openbare voorbereidingsprocedure&#13;
(uov).4 De uov, die een samenvoeging is van de beide oude openbare voorbereidingsprocedures,&#13;
kent onder meer een verplichte terinzagelegging van het ontwerpbesluit en&#13;
een openbare kennisgeving daarvan. Belanghebbenden kunnen schriftelijk of monde-&#13;
ling hun zienswijze naar voren brengen, waarvoor een standaardtermijn geldt van zes&#13;
weken. Daarna moet het bestuursorgaan zo spoedig mogelijk, doch uiterlijk binnen zes&#13;
maanden na ontvangst van de aanvraag, een beslissing nemen. Is de uov gevolgd (dat kan&#13;
bij wettelijk voorschrift of bij besluit van het bestuursorgaan zijn bepaald), dan kan (en&#13;
moet) belanghebbende die rechtsmiddelen tegen het besluit wil instellen de bezwaarfase&#13;
overslaan (zie artikel 7:1, eerste lid, onder d, van de Awb). Deze uniformering en vereenvoudiging&#13;
van de voorbereidingsprocedure is voor het agrarisch recht niet onbelangrijk.&#13;
De Meststoffenwet, de Flora- en faunawet, de Wet Agrarisch grondverkeer, de&#13;
Reconstructiewet concentratiegebieden, de Onteigeningswet, de Wet milieubeheer, de&#13;
Wet op de ruimtelijke ordening en de Natuurbeschermingswet 1998: in al deze wetten&#13;
wordt voor één of meer besluiten de uov van toepassing verklaard.&#13;
Met de invoering van de uov is ook de ‘actio popularis’ afgeschaft. Dit betekent dat&#13;
beroep niet meer kan worden ingesteld door eenieder die in de openbare voorbereidingsprocedure&#13;
tegen het ontwerpbesluit bedenkingen had ingebracht. Alleen belanghebbenden&#13;
in de zin van artikel 1:2 van de Awb hebben toegang tot de rechter. In verband&#13;
hiermee is ook artikel 6:13 van de Awb gewijzigd. Overigens: ook de toegang tot&#13;
de uov is in beginsel beperkt tot belanghebbenden. Maar de Awb staat wel toe dat de&#13;
kring van personen die zienswijzen mogen indienen ruimer wordt getrokken door de&#13;
bijzondere wetgever of bij besluit van het bestuursorgaan. In veel wetten op het terrein&#13;
van het agrarisch recht is dat gebeurd; daar is bepaald dat eenieder een zienswijze kan&#13;
indienen.5 Maar – en dat is nieuw – degenen die niet tevens als belanghebbenden kunnen&#13;
worden aangemerkt, kunnen na de uov niet meer terecht bij de bestuursrechter.&#13;
Minder recent – maar niet minder belangrijk – is de inwerkingtreding per 1 juli 2004&#13;
van afdeling 2.3 van de Awb, waarin regels worden gegeven voor electronisch bestuurlijk&#13;
verkeer.6 Op grond van deze afdeling is electronische verzending van berichten naar&#13;
een bestuursorgaan mogelijk als dat bestuursorgaan kenbaar heeft gemaakt dat die weg&#13;
(evt. onder voorwaarden) is geopend (zie artikel 2:15 van de Awb). Een bestuursorgaan&#13;
kan zelf van de digitale weg gebruik maken voor communicatie met de geadresseerde&#13;
als deze kenbaar heeft gemaakt dat hij langs die weg voldoende bereikbaar is: dat regelt&#13;
artikel 2:14 van de Awb. De regeling is derhalve in twee opzichten facultatief. Burger&#13;
noch bestuursorgaan kunnen electronische communicatie afdwingen. Geschiedt de&#13;
communicatie electronisch, dan gelden de in artikel 2:16 en 2:17 van de Awb neergelegde&#13;
regels over respectievelijk ondertekening en tijdstip van verzending.&#13;
Een andere noemenswaardige wijziging betreft de per 1 september 2004 ingevoerde&#13;
mogelijkheid rechtstreeks beroep bij de rechter in te stellen (d.w.z. de bezwaarfase&#13;
over te slaan) als – kort gezegd – niet alleen de verzoeker zelf maar ook de eventuele&#13;
andere instellers van het bezwaar én het bestuursorgaan vinden dat de zaak zich hiervoor&#13;
leent.7 Als de rechtbank het oordeel van betrokkenen omtrent de geschiktheid&#13;
niet deelt, kan zij naar de bezwaarprocedure terugverwijzen (artikel 8:55a van de&#13;
Awb). De destijds van diverse kanten geuite vrees dat deze regeling tot extra werkbelasting&#13;
van de rechter zou leiden, blijkt vooralsnog ongegrond. Van de mogelijkheid&#13;
om de bezwaarfase over te slaan wordt nog weinig gebruik gemaakt, zo is gebleken uit&#13;
een evaluatieonderzoek.8 Voor het agrarisch recht is deze mogelijkheid waarschijnlijk&#13;
minder interessant omdat de bezwaarfase in veel gevallen al wordt overgeslagen in verband&#13;
met toepasselijkheid van de uov.&#13;
De invoering van een landelijk dekkend stelsel van extern klachtrecht9 is (nog) verser&#13;
van de pers: per 1 januari 200610 moeten (ook) alle gemeenten en gemeenschappelijke&#13;
regelingen11 beschikken over een onafhankelijke klachtinstantie voor de behandeling&#13;
van klachten. De gemeenten moesten vóór 1 januari van dit jaar hun keuze maken&#13;
voor hetzij een eigen ombudsvoorziening (een ombudsman of ombudscommissie, al&#13;
dan niet gezamenlijk met andere overheden), hetzij aansluiting bij de Nationale&#13;
ombudsman.12 De Nationale ombudsman was al de externe klachtbehandelaar van het&#13;
Rijk, alle provincies en waterschappen, ongeveer de helft van alle gemeenten en een&#13;
enkele gemeenschappelijke regeling. Met deze aanvulling bevat hoofdstuk 9 van de&#13;
Awb nu zowel een procedure voor de (behoorlijke) behandeling van klachten door&#13;
bestuursorganen zelf (het intern klachtrecht) als een procedure voor de behandeling&#13;
van klachten door een ombudsman (het extern klachtrecht).&#13;
3 Wetgeving in parlementaire behandeling&#13;
Bij de Tweede Kamer ligt, in afwachting van de nota naar aanleiding van het verslag,&#13;
het wetsvoorstel inzake de Vierde tranche van de Awb.13 Een wetsvoorstel dat, als het&#13;
in 200814 in werking treedt, de Awb op een drietal nogal belangrijke punten aanvult of&#13;
wijzigt. Bovendien zal het ook gevolg hebben voor veel bijzondere wetten; de aanpassing&#13;
daarvan zal nog een ingrijpende wetgevingsoperatie met zich meebrengen.&#13;
Een eerste belangrijke aanvulling betreft het onderdeel handhaving. In dat kader&#13;
springt vooral een algemene procedurele regeling van de bestuurlijke boete in het&#13;
oog. In de toenemende ‘populariteit’ van de bestuurlijke boete – een mooie illustratie&#13;
daarvan vormt de nieuwe Meststoffenwet! – is aanleiding gezien om in de Awb een&#13;
algemene regeling te geven, waarin de belangrijkste algemene aspecten van deze punitieve&#13;
sanctie zijn geregeld (samenloop met strafrecht; zwijgrecht; cautie; rechtvaardigingsgronden;&#13;
etc.). De nieuwe titel 5.4 over de bestuurlijke boete kent twee procedures:&#13;
een lichte procedure voor overtredingen waarvoor de boete lager dan € 340 is, en&#13;
een zware procedure die in beginsel voor de overige overtredingen geldt. De bijzondere&#13;
wetgever kan de grens zelf anders trekken (zie artikel 5.4.2.6, eerste lid). De&#13;
zwaardere procedure kent meer zorgvuldigheidswaarborgen: zo moet in die procedure&#13;
een rapport of proces-verbaal worden opgemaakt, bestaat een verplichting om de&#13;
overtreder te horen en mag in mandaat geen boete worden opgelegd door degene die&#13;
het rapport of pv heeft opgemaakt (artikel 5.4.2.6, tweede lid).&#13;
Daarnaast zijn nog drie andere, kleinere wijzigingen op het gebied van de handhaving&#13;
van belang. Ten eerste wordt bestuursdwang voortaan aangeduid als ‘last onder&#13;
bestuursdwang’: een terminologische wijziging die naar de mening van de regering&#13;
beter aangeeft dat de kern van deze handhavingsfiguur is gelegen in het bevel (de last)&#13;
aan de overtreder om iets te doen of na te laten. In de tweede plaats krijgt de&#13;
bevoegdheid om een last onder dwangsom op te leggen een zelfstandig karakter. Nu&#13;
mag het bestuursorgaan ingevolge artikel 5:32 van de Awb de last onder dwangsom&#13;
alleen opleggen als ook een (last onder) bestuursdwang mogelijk zou zijn; straks vervalt&#13;
die voorwaarde. Dit kan handig zijn als bestuursdwang praktisch moeilijk voorstelbaar&#13;
is, zoals bijvoorbeeld bij de overtreding van het kartelverbod (artikel 6 van de&#13;
Mededingingswet15). Ten slotte wordt de positie van de derde die om handhaving verzoekt&#13;
versterkt. Naar huidig recht kan een belanghebbende bij handhaving wel een&#13;
handhavingsbesluit afdwingen, maar heeft hij niet de mogelijkheid het bestuur tot&#13;
daadwerkelijk optreden te bewegen. Het nieuwe artikel 5:31a verandert dat.&#13;
Een tweede belangrijke aanvulling van de Vierde tranche betreft een nieuwe titel 4.4.&#13;
over bestuursrechtelijke geldschulden. Heffingen, premies, subsidies en andere uitkeringen:&#13;
al deze betalingen door en aan de overheid vallen straks onder de nieuwe&#13;
regeling. De eerste drie afdelingen van titel 4.4 geven algemene regels over het ontstaan&#13;
en de inhoud van de verplichting tot betaling van een (bestuursrechtelijke) geldsom&#13;
aan of door de overheid en over het intreden en de gevolgen van het niet voldoen aan&#13;
die verplichting. Hiermee zijn onderwerpen als verrekening, de wijze van betaling (in&#13;
beginsel giraal), uitstel van betaling, verzuim, wettelijke rente en verjaring voor&#13;
bestuursrechtelijke geldschulden straks in de Awb geregeld. In de vierde afdeling van&#13;
deze titel is de invordering van schulden aan de overheid geregeld. Indien de bevoegdheid&#13;
tot invordering van een schuld bij dwangbevel in de bijzondere wet is toegekend&#13;
(hetgeen vaak in bijzondere wetten gebeurt, zoals bijv. in artikel 18.16n Wet milieubeheer),&#13;
regelt de Awb de verdere procedure. Voor de executie is aangesloten bij de&#13;
procedure van het Wetboek van Burgerlijke Rechtsvordering (Rv) (zie artikel 4.4.4.2.3&#13;
van de Vierde tranche). Voor eventuele executiegeschillen gelden dan niet meer de&#13;
thans gebruikelijke verzetprocedures maar de procedure van artikel 438 e.v. Rv.16&#13;
Ten derde regelt de Vierde tranche iets over het weerbarstige onderwerp van attributie&#13;
aan ondergeschikten. Dit betreft de figuur waarbij in bijzondere wetgeving een&#13;
bevoegdheid om besluiten te nemen of feitelijke handelingen te verrichten rechtstreeks&#13;
aan een ondergeschikte ambtenaar of ondergeschikt college wordt toebedeeld.&#13;
Het bekendste voorbeeld is de rechtstreeks aan de belastinginspecteur verleende&#13;
bevoegdheid om aanslagen vast te stellen, maar de constructie komt ook vaak voor bij&#13;
toezichthouders/inspecteurs.17 Deze figuur roept de vraag op naar de verhouding&#13;
tussen boven- en ondergeschikte. In de Vierde tranche is de knoop doorgehakt en in&#13;
overeenstemming met de heersende leer en jurisprudentie bepaald dat attributie aan&#13;
ondergeschikten de bestaande hiërarchische verhoudingen niet doorbreekt. De&#13;
bovengeschikte mag de ondergeschikte om inlichtingen vragen en algemene en bijzondere&#13;
instructies geven over de aanwending van de bevoegdheid (zie de nieuwe&#13;
afdeling 10.1.3).&#13;
Naast de Vierde tranche doorloopt nog een tweetal andere wetsvoorstellen over de&#13;
Awb momenteel de wetgevingprocedure. Beide wetsvoorstellen beogen het (hardnekkige)&#13;
probleem van het niet-tijdig beslissen door bestuursorganen aan te pakken,&#13;
maar zij verschillen voor wat betreft de gekozen insteek.&#13;
Het initiatief-wetsvoorstel van de Kamerleden Wolfsen (PvdA) en Luchtenveld&#13;
(VVD)18, waarover de Tweede Kamer op 2 november 2005 een verslag heeft uitgebracht,&#13;
voorziet in een dwangsomoplegging bij het niet naleven van beslistermijnen.&#13;
De burger heeft (na ingebrekestelling) recht op een vergoeding van € 20 per dag dat te&#13;
laat wordt beslist, met een maximum van € 1000.&#13;
De regering heeft onlangs een wetsvoorstel over dit onderwerp bij de Tweede Kamer&#13;
ingediend dat voorziet in rechtstreeks beroep bij de bestuursrechter bij niet-tijdig&#13;
beslissen.20 Dit beroep wordt dan versneld behandeld, waarbij op relatief eenvoudige&#13;
wijze een dwangsom kan worden verkregen. De regeling geldt alleen voor de ‘meest&#13;
ergerlijke gevallen’ (indien niet tijdig is beslist én het bestuursorgaan niet tijdig heeft&#13;
laten weten dat het de beslistermijn niet haalt) of indien dat bij bijzondere wet of besluit&#13;
van het bestuursorgaan is bepaald.&#13;
4 Blik in de toekomst&#13;
In de Nota ‘Naar een slagvaardiger bestuursrecht’21 geeft het kabinet een aardig inkijkje&#13;
in zijn visie op de toekomst van de Awb. In het kader van het streven naar een slagvaardiger,&#13;
eenvoudiger en moderner bestuursrecht, wordt onder meer gemeld dat men&#13;
voornemens is incidenteel (hoger) beroep mogelijk te maken, artikel 6:22 Awb aan te&#13;
passen (en zo de mogelijkheid om vormgebreken te passeren te verruimen) en een zgn.&#13;
bestuurlijke lus te introduceren. Het kabinet is niet van plan om beroep open te stellen&#13;
tegen algemeen verbindende voorschriften en beleidsregels.&#13;
Verder wordt gestudeerd op de vraag of een relativiteitsvereiste in het bestuursrecht&#13;
moet worden ingevoerd. Invoering van een dergelijke Schutznorm, die overigens in&#13;
verschillende gradaties en in verschillende vormen denkbaar is, zou de toegang tot de&#13;
bestuursrechter beperken tot die categorie belanghebbenden wier belangen daadwerkelijk&#13;
zijn geraakt bij het bestreden besluit. Bij wijze van voorbeeld: degene die&#13;
geen asielzoekerscentrum in zijn achtertuin wil, zou dan met zijn stelling dat de voor&#13;
dat centrum verleende bouwvergunning in strijd is met technische voorschriften,&#13;
geen gehoor meer vinden bij de rechter omdat – zo is dan de redenering – deze voorschriften&#13;
niet de belangen van deze klagende buurman beogen te beschermen. Naar&#13;
aanleiding van een door Tilburgse en Groningse wetenschappers verricht onderzoek&#13;
over de mogelijke ‘herijking’ van het belanghebbende-begrip, dat volgens de Minister&#13;
van Justitie aanknopingspunten biedt voor een wettelijke verankering van de invoering&#13;
van een dergelijk vereiste, is – overeenkomstig de gebruikelijke werkwijze bij&#13;
mogelijke wijzigingen en aanvullingen van de Awb – de commissie-Scheltema&#13;
gevraagd om advies uit te brengen en een mogelijke wetswijziging in de vorm van een&#13;
voorontwerp uit te brengen.22&#13;
Tot slot kan nog worden vermeld dat de Awb-ministers23 een studiegroep hebben ingesteld&#13;
die de knelpunten en mogelijke oplossingen inzake schadevergoeding bij onrechtmatige&#13;
overheidsoptreden inventariseert en waar nodig en mogelijk ook de problematiek&#13;
van de nadeelcompensatie – zoals die bijv. in de kokkelvisserij speelt – betrekt. Het&#13;
gaat met name om verbetering en vereenvoudiging van de rechtsbescherming. Dat lijkt,&#13;
afgaande op de literatuur, hard nodig: er is de afgelopen jaren veel geklaagd over de&#13;
onoverzichtelijke situatie die wat betreft de rechtsbescherming bij schadevergoeding bij&#13;
onrechtmatige overheidsdaad zelfs als een ‘labyrinth rond de schatkist’24 is gekenschetst.&#13;
25 In de studiegroep, die wordt voorgezeten door regeringscommissaris prof.&#13;
M. Scheltema, hebben zowel deskundigen met een bestuursrechtelijke als met een&#13;
civielrechtelijke expertise zitting.26&#13;
5 Ter afsluiting&#13;
Met bovenstaande zijn de belangrijkste wetgevingsontwikkelingen geschetst. Voor&#13;
het agrarisch recht springt met name de invoering van de uniforme voorbereidingsprocedure&#13;
per 1 juli 2005 in het oog. Ook de invoering van de Vierde tranche in 2008&#13;
zal op het terrein van het agrarisch recht niet onopgemerkt kunnen geschieden: de&#13;
daarin voorziene algemene regels over de bestuurlijke boete en bestuursrechtelijke&#13;
geldschulden vervangen straks verschillende bijzondere regelingen.</content><legacyfootnotes>* Dorien Brugman is wetgevingsjurist bij het Ministerie van Binnenlandse Zaken en Koninkrijksrelaties,&#13;
directie Constitutionele Zaken en Wetgeving. Zij is adjunct-secretaris van de commissie-Wetgeving algemene&#13;
regels van bestuursrecht (commissie-Scheltema). Met dank aan mr. J.A. Hofman, werkzaam bij&#13;
het Ministerie van Landbouw, Natuur en Voedselkwaliteit, voor zijn tips over relevante wetgeving op&#13;
het terrein van agrarisch recht.&#13;
1. Vollledigheid is niet nagestreefd. Op de website van het Ministerie van Justitie (http://www.justitie.nl/&#13;
themas/wetgeving/dossiers/Awb/diversen/diversen.asp) is meer informatie te vinden.&#13;
2. Zie o.a. het Nederlands Tijdschrift voor Bestuursrecht, het Nederlands Juristenblad en Ars Aequi.&#13;
3. Zie Stb. 2005, 320 voor het inwerkingtredingsbesluit. Oplettendheid is vereist: de wijzigingen zijn niet&#13;
in alle nieuwe drukken van wettenbundels meegenomen.&#13;
4. Opgenomen in afdeling 3.4 (nieuw) van de Awb. De relevante parlementaire stukken zijn te vinden&#13;
onder de nummers 27 023 (Wet uov) en 29 421 (Aanpassingswet). Publicatie van deze wetten in Stb.&#13;
2002, 54 en Stb. 2005, 282.&#13;
5. Zie onder meer de artikelen 4.1a, tweede lid; 4.7, vierde lid en 7.6, tweede lid, van de Wet milieubeheer,&#13;
de artikelen 2a, tweede lid onder b; 4a, derde lid, onder c; 8 onder b, 18a, derde lid, onder a; 19a, vierde&#13;
lid, onder a en 23, eerste lid onder b, van de Wet op de ruimtelijke ordening, artikel 41, tweede lid, van&#13;
de Landinrichtingswet, de artikelen 7; 11, tweede lid en 21, tweede lid, van de Natuurbeschermingswet&#13;
1998; artikel 75a, tweede lid, van de Flora- en faunawet, artikel 15, tweede lid, van de Reconstructiewet&#13;
concentratiegebieden en artikel 63, tweede lid, van de Meststoffenwet.&#13;
6. De parlementaire stukken zijn te vinden onder het nummer 28 483; bekendmaking van de wet in Stb.&#13;
2004, 214.&#13;
7. Parlementaire stukken zijn te vinden onder nummer 27 563. Zie voor de bekendmaking Stb. 2004, 220.&#13;
8. Zie hierover de brief van de Minister van Justitie aan de Tweede Kamer van 21 december 2005, TK&#13;
2005-2006, 27 563, nr. 8.&#13;
9. Parlementaire stukken zijn te vinden onder het nummer 28 747. Publicatie van de wet in Stb. 2005, 71.&#13;
10. In werkelijkheid ligt het iets ingewikkelder. Per 15 maart 2005 geldt het nieuwe hoofdstuk 9 al voor de&#13;
Nationale Ombudsman. Vanaf 1 januari 2006 moeten decentrale overheden verplicht beschikken over&#13;
een ombudsvoorziening. Alle provincies en de -schappen waren al eerder op vrijwillige basis voorzien.&#13;
11. Preciezer gezegd: de decentrale overheden, waaronder ook de gemeenschappelijke regelingen vallen.&#13;
12. Per 1 oktober 2005 is dr. A.F.M. Brenninkmeijer mr. R. Fernhout opgevolgd als Nationale Ombudsman.&#13;
13. Parlementaire stukken zijn te vinden onder het nummer 29 702.&#13;
14. Dat is althans de planning, zoals die op de website van het Ministerie van Justitie wordt vermeld.&#13;
15. Zie daarom ook de zelfstandige dwangsombevoegdheid in artikel 56 van die wet.&#13;
16. Zie bijv. de artikelen 6, vijfde lid; 21, vijfde lid en 47 van de Zaaizaad- en Plantgoedwet.&#13;
17. Zie verder bijv. de artikel 48 en 59 van de Gezondheids- en welzijnswet voor dieren, artikel 15 van de&#13;
Landbouwkwaliteitswet, artikel 10 van de Plantenziektenwet en artikel 9 van de Uitvoeringswet visserijverdrag&#13;
1967.&#13;
18. Parlementaire stukken te vinden onder nummer 29 934.&#13;
19. Zie voortgangsoverzicht op de hierboven genoemde website van het Ministerie van Justitie.&#13;
20. Parlementaire stukken zijn te vinden onder nummer 30 435.&#13;
21. Brief van de Ministers van Justitie en van Binnenlandse Zaken en Koninkrijksrelaties aan de Tweede&#13;
Kamer van 19 juli 2004, TK 2003-2004, 29 279, nr. 16.&#13;
22. Zie de brief van de Minister van Justitie aan de Tweede Kamer van 16 juli 2004, TK 2003-2004, 29 200&#13;
VI, nr. 176.&#13;
23. Dat zijn (dus) de Ministers van Justitie en van Binnenlandse Zaken en Koninkrijksrelaties.&#13;
24. B.J. Schueler, ‘Het labyrinth rond de schatkist. De verhouding tussen de burgerlijke rechter en de&#13;
bestuursrechter’, JB-plus 2004, blz. 83-102. De zaak wordt er niet gemakkelijker op nu de ministers in&#13;
hun brief van 28 april 2004 aan de Tweede Kamer (TK 2003-2004, 25 425, nr. 7) hebben laten weten dat&#13;
de derde fase van de herziening van de rechterlijke macht van de baan is: de verdere integratie van de&#13;
bestuursrechtspraak in de gewone rechterlijke macht gaat dus niet door.&#13;
25. Zie de (overzichts)publicatie van B.J. Schueler, Schadevergoeding en de Awb. Aansprakelijkheid voor&#13;
appellabele besluiten (Monografieën Awb B-7), Kluwer: Deventer, 2005.&#13;
26. Zie voor de samenstelling van de studiegroep het op de website van het Ministerie van Justitie geplaatste&#13;
persbericht.&#13;
</legacyfootnotes><footnotes><footnote/></footnotes><auteurs>mr. drs. Dorien Brugman</auteurs><published>2006-03-01 00:00:00</published><modified>2006-03-01 00:00:00</modified><editiondate>2006-03-01</editiondate><htmlpath>https://denhollander.info/artikel/3838</htmlpath></article>
</articles></edition>