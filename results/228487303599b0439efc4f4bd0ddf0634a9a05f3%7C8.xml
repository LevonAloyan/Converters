<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2020</searchword><id>16295</id><udhid>UDH:TvAR/16295</udhid><titel>De brede blik van Bruil op de pacht1</titel><searchwords><searchword>TvAR 7/8/2020</searchword><searchword>UDH:TvAR/16295</searchword></searchwords><attachments><attachment><name>21221.pdf</name><extention>pdf</extention><url>https://denhollander.info/download/21221/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Weet u waar Willem Bruil gestudeerd heeft en waarover zijn doctoraalscriptie ging? Door Bruil zelf wordt het zorgvuldig verborgen gehouden. Zijn cv op www.rug.nl vermeldt slechts dat hij vanaf 1974 tot en met 1981 rechtsgeleerdheid heeft gestudeerd. Nu dat geloven wij wel. Maar waar? En wie waren zijn leermeesters? Ik besloot het op te zoeken in zijn proefschrift. U weet: elke hoogleraar bezit het &lt;span class="italic"&gt;ius promovendi&lt;/span&gt; en uiteraard is hij, of zij natuurlijk, dan ook zelf gepromoveerd. Ik kwam tot de ontstellende ontdekking dat de bibliotheek van de Hoge Raad der Nederlanden niet beschikt over het proefschrift van de heer D.W. Bruil. Ik heb de bibliothecaris van de Hoge Raad ter verantwoording geroepen. Hij heeft mij verzekerd dat het proefschrift van Bruil het enige juridische proefschrift is dat niet in de bibliotheek van de Hoge Raad aanwezig is. Ik besloot uit te wijken naar www.boekwinkeltjes.nl. Ook daar echter geen exemplaar van het proefschrift van Willem Bruil. Nu, dat komt meer voor. Wie enige tijd op de Nijmeegse faculteit heeft rondgelopen, kent het betrouwbare verhaal van W.C.L. van der Grinten. Nadat deze een denkfout in zijn proefschrift had ontdekt, was hij ertoe overgegaan om elk exemplaar van zijn proefschrift dat hij kon bemachtigen, op te kopen, om het te vernietigen. Iets dergelijks moet de verklaring zijn voor de omstandigheid dat ik, ondanks naarstige pogingen, het proefschrift van Willem Bruil niet heb kunnen inzien. Ik hoop dat u het met mij eens bent, dat dit overmacht oplevert.&lt;/p&gt;&lt;p&gt;Die overmacht kan er intussen niets aan veranderen dat ik u het antwoord schuldig moet blijven waar Willem Bruil gestudeerd heeft, wie zijn leermeesters geweest zijn en waarover zijn doctoraalscriptie ging. Ik kan u dus ook niet zeggen of misschien die scriptie over pacht ging. Ik kan u zelfs niet zeggen of zijn &lt;span class="italic"&gt;proefschrift&lt;/span&gt; over pacht ging en ook niet wie zijn promotor was. Ik moet het er daarom op houden dat Willem Bruil een autodidact is. En inderdaad, een eigenzinnige denker is Bruil zeker. Dat weet hier iedereen. Ook voor de brede blik van Bruil op de pacht geldt daarom in de eerste plaats de kwalificatie: &lt;span class="italic"&gt;zelfstandig gedacht.&lt;/span&gt; Maar hoe is Bruil zover gekomen? Is er een ontwikkeling waar te nemen? Het zou natuurlijk verontrustend zijn als het antwoord ontkennend was, maar u bent terecht nieuwsgierig naar de motivering van mijn bevestigend oordeel.&lt;/p&gt;&lt;h3&gt;2. Het Tijdschrift voor Agrarisch Recht; Bruil schrijft voor het eerst over de pacht (1983)&lt;/h3&gt;&lt;p&gt;Met mijn onderzoek naar de doctoraalscriptie en het proefschrift van Bruil, ben ik begonnen met een historische insteek. Een historische aanpak leek mij verantwoorder dan een waarbij ik enkel wat van mijn herinneringen aan Bruils bijdrage aan de pacht op zou poetsen. &lt;/p&gt;&lt;p&gt;Hoewel het beginpunt van mijn onderzoek dus gemankeerd is, gelukkig is Willem Bruil er niet in geslaagd om ook alle exemplaren van het Tijdschrift voor Agrarisch Recht te vernietigen, noch van de voorganger van dat tijdschrift, dat de verrassende titel Agrarisch Recht draagt en van 1982-2006 verscheen.[3] Evenmin trouwens van de voor-voorganger, het tijdschrift De Pacht, tot en met 1981. Maar in dit laatste tijdschrift heeft Willem Bruil bij mijn weten niet geschreven, omdat hij daarvoor toen nog te jong was. Hij heeft wel ijverig in De Pacht gestudeerd, in ieder geval in 1990, ik kom daarop straks terug. Ik ben dus het (Tijdschrift voor) Agrarisch Recht doorgekropen, om aan Bruil als pachtjurist recht te doen. Dat was behalve een tijdrovende, ook een aangenaam leerzame klus. Ik doe u verslag. &lt;/p&gt;&lt;p&gt;Na zijn studie Rechtsgeleerdheid, waar dan ook, is Bruil in 1981 bij de Raad van Advies voor de Ruimtelijke Ordening in Den Haag gaan werken. Naast zijn drukke arbeid bij dit zeer belangrijke instituut vond hij voor het eerst in 1983 de tijd om te schrijven in Agrarisch Recht. Onder de imponerende titel Wetgeving en literatuur etaleert Willem Bruil meteen zijn brede blik: hij schrijft over de Boswet, de Wet agrarisch grondverkeer, over de bergboerenregeling (Richtlijn 75/268 EEG), Kampeerwet, onroerendgoed-belasting op landbouwgronden, én over pacht. Bruil schrijft naar aanleiding van een rapport van het Centrum Landbouw en Milieu over de moeizame combinatie van natuurbeheer en pacht, als volgt:&lt;/p&gt;&lt;blockquote&gt;‘De Pachtwet zou ‘natuurvriendelijke’ contracten tussen natuurbeschermingsinstanties en boeren onmogelijk maken, omdat er geen beheersvoorschriften in het pachtcontract mogen worden opgenomen. Overheid en particuliere natuurbescherming houden hun cultuurgronden daarom liever in eigen beheer. De Pachtwet, bedoeld ter bescherming van de belangen van de boer, werkt hier juist tegen de boer. Ook de natuurbescherming is de dupe: eigen beheer kost veel meer geld en geeft ook technische problemen.’ [4]&lt;/blockquote&gt;&lt;p&gt;De Pachtwet, vóór de boer, werkt tégen de boer. Dat zal hierna een constante blijken te zijn. &lt;/p&gt;&lt;h3&gt;3. Intermezzo: de wereld van de pacht in 1983&lt;/h3&gt;&lt;p&gt;Laat ons echter bezien waar we in 1983 met de pacht stonden. We kunnen er niet als vaststaand vanuit gaan, dat dit iedereen hier aanwezig kraakhelder voor ogen staat, en velen hier aanwezig zijn vanwege hun jeugdige leeftijd verontschuldigd.&lt;/p&gt;&lt;p&gt;De Pachtwet van 1958 stond in 1983 nog als een huis. Geliberaliseerde pacht bestond nog niet. Zelfs de eenmalige pacht en teeltpacht nog niet, die kwamen pas 12 jaar na 1983, in 1995. Zwarte en grijze pacht? Dat was strafbaar;[5] en welke fatsoenlijke eigenaar van landbouwgrond riskeert er nu een stafblad? Moet u zich voorstellen: Baron van Hier tot Gunter met een strafblad.&lt;/p&gt;&lt;p&gt;Dit was echter niet meer dan de buitenkant. De erosie had reeds een aanvang genomen. Het pachtareaal nam af. Reeds twintig jaar voor 1983, in 1963, was de Wet Vervreemding Landbouwgronden afgeschaft. De pacht – nee, niet de &lt;span class="italic"&gt;reguliere&lt;/span&gt; pacht, gewoon dé pacht – was met zijn gereguleerde prijs op een eiland beland. Als eigenaar kon je de grond verkopen voor een vrije prijs – en de marktprijs voor agrarische grond was sinds 1963 gewoonweg geëxplodeerd. Eventueel kon je de grond ook in langdurende erfpacht geven, tegen eveneens een vrije prijs. Je kón natuurlijk ook de grond verpachten. Daarmee leverde je de helft van de waarde van de grond in, want van pacht kom je bijna nooit meer af, dankzij onder meer het indeplaatsstellingsrecht (boeren zonder opvolger waren er in 1983 nu eenmaal veel minder dan nu). Voor dit offer in het belang van de nationale voedselvoorziening en de inkomensbescherming van de boer, werden eigenaren ‘beloond’ met een hoogst toelaatbare pachtprijs die met een groot aantal factoren rekening hield. In 1983 gingen er nog dagelijks taxatiecommissies van de grondkamer en de Centrale Grondkamer op pad, om de pachtwaarde te taxeren. Bij zo’n taxatie werd met alles rekening gehouden: van de grondwatertrap tot en met de afstand tot winkelvoorzieningen en de bushalte. Nu ja met álles rekening gehouden – &lt;span class="italic"&gt;niet&lt;/span&gt; met de marktwaarde van de grond of een redelijk rendement voor de verpachter. &lt;/p&gt;&lt;p&gt;Natuurlijk hadden vele grondeigenaren dit allemaal van harte voor het goede doel over. Maar toch niet allemaal. Jaar na jaar nam het pachtareaal af, en wel steeds sneller. De zwarte en grijze pacht rezen de pan uit. De strafbaarheid van zwarte en grijze pacht bleek een leeuw zonder tanden, omdat vervolging bij het OM geen enkele prioriteit had: het loze gebrul van de leeuw werd op den duur niet meer gehoord. Ja, inderdaad, de Pachtwet, bedoeld ter bescherming van de belangen van de boer, begon tegen de boer te werken. En niet maar alleen wat betreft de combinatie van pacht met natuurbeheer.&lt;/p&gt;&lt;h3&gt;4. Bruil overziet vijftig jaar pacht en agrarisch recht (1990)&lt;/h3&gt;&lt;p&gt;Het tijdschrift ‘Agrarisch Recht’ viert in 1990 haar gouden jubileum, want telt de jaren van ‘De Pacht’ mee. Bruil – die in de jaren ervoor trouw zijn brede blik op het agrarisch recht had vervolgd, steeds onder de oerdegelijke titel ‘Wetgeving en literatuur’ – trakteert ons nu, dus in 1990, op een overzicht van vijftig jaar tijdschriftinhoud, een bijzondere prestatie. Hij begint met de zaak &lt;span class="italic"&gt;Cromstreijen.[6] &lt;/span&gt;De heerlijkheid ‘Cromstreijen’ besteedde akkerbouwwerkzaamheden aan, en die aanbesteding van werk ging gepaard met bruikleen van het woongedeelte van een boerenbehuizing ten behoeve van de aannemer en diens gezin. Een van deze aannemers vroeg de pachtkamer van het gerechtshof te Arnhem om een verklaring voor recht dat sprake was van pacht. Hij verloor: omdat de aannemer de grond niet naar eigen inzicht mocht gebruiken en ook het teeltrisico niet droeg, was volgens het hof geen sprake van pacht en het hof verklaarde zich onbevoegd. Bruil besprak in 1990 deze zaak en gaf daarbij de observatie:[7]&lt;/p&gt;&lt;blockquote&gt;‘Men krijgt de indruk dat juridische discussies in het verleden met veel meer vuur dan thans gebruikelijk is, gevoerd werden.’&lt;/blockquote&gt;&lt;p&gt;Dit vuur is onder meer te voelen in het volgende citaat. De redactie van ‘De Pacht’ in 1940 is aan het woord, geciteerd door Bruil:[8]&lt;/p&gt;&lt;blockquote&gt;‘Nu hebben wij bij herhaling van groote waardering getuigd voor de rechtspraak van die Pachtkamer. De in haar arresten tot uiting komende nauwgezetheid, vindingrijkheid en tact, kortom haar rechterlijk beleid mogen in bijna elk opzicht voorbeeldig worden genoemd. Maar dat neemt niet weg, dat wij het onzen harden plicht moeten achten en achtten onomwonden in het licht te stellen, dat dezelfde pachtkamer naar onze bescheiden, maar weloverwogen meening ten aanzien van de wetsontduiking, welke haar naam aan de ‘heerlijkheid’ Cromstreijen zal blijven ontleenen, het peil harer beslissingen niet heeft weten te handhaven. Quandoque dormitat bonus Homerus. Zoo nu en dan doet zelfs de goede Homerus een dutje. Het is menschelijk en geen schande, dat men zich een enkele maal door den slaap laat overrompelen op een oogenblik, hetwelk waakzaamheid gebood. Dit geldt ook voor den rechter, al is het te betreuren, indien dit zooals hier gevolgen kan hebben, welke gelijkstaan met buiten werking stellen van de Pachtwet, met vernietiging van een in het belang van de Nederlandsche volksgemeenschap in het leven geroepen rechtsregeling.’&lt;/blockquote&gt;&lt;p&gt;Bruil constateert in 1990 dat de focus van het tijdschrift snel is verbreed. Naast de pacht was er ook veel aandacht voor de vervreemding van landbouwgronden en ruilverkaveling, later volgden ruimtelijke ordening, milieu en belastingen. Een en ander wordt uiteraard weerspiegeld in de wijziging van de titel van het tijdschrift, al even aangestipt: na een tussenstap met een ondertitel in 1979 gaat het tijdschrift ‘De Pacht’ in 1982 ‘Agrarisch Recht’ heten. &lt;/p&gt;&lt;p&gt;Over de toekomst van het tijdschrift is Bruil in 1990 aarzelend. Hij signaleert dat het agrarisch recht zo omvangrijk is geworden dat daarbinnen een sterke mate van specialisatie optreedt. Dat kan met zich brengen dat lezers slechts geïnteresseerd zijn in een klein deel van wat in Agrarisch Recht wordt geschreven. Zo meende Bruil bij de ‘echte’ pachtjuristen weleens een zeker heimwee naar de overzichtelijkheid van de oude Pacht te mogen constateren. Wellicht, zo mijmerde hij, geeft een en ander aanleiding om te komen tot verder gespecialiseerde tijdschriften, wat intussen voor het agrarisch recht als geheel een verarming zou betekenen.[9] Je krijgt uit deze passage de indruk dat Bruil zich tot die ‘echte’ pachtjuristen in 1990 zelf niet rekende. Het is echter anders verder gegaan. Meer en meer werd Bruil ook een ‘echte’ pachtjurist, zonder verlies van breedte in het overige agrarisch recht. Die breedte, zo zal hierna blijken, is voor zijn bijdrage als pachtjurist juist wezenlijk geweest.&lt;/p&gt;&lt;h3&gt;5. De jaren erna; in verwachting van de eenmalige pacht&lt;/h3&gt;&lt;p&gt;Dat Bruil een echte pachtjurist werd, is geleidelijk gegaan. Aanvankelijk zijn de bijdragen van Bruil, nog min of meer inventariserend van aard, gelardeerd met opmerkingen in de bekende vrije, frisse stijl van Willem Bruil. Bijvoorbeeld in 1992 doet Bruil verslag van een symposium ‘Agrarisch recht leeft in Wageningen’ met tweehonderd belangstellenden.[10] Misschien kunnen we zeggen: dit is de voorloper van de jaarlijkse actualiteitendag. Ik las met enige emotie in het verslag van Bruil dat vrijwel niemand in 1992 de voordelen van de mogelijkheid van cassatie in pachtzaken kon zien, omdat bij de Hoge Raad de deskundigheid zou ontbreken en pachtzaken nu eenmaal ‘feitelijk’ van karakter zijn.[11] Op het symposium kwam natuurlijk ook de beperkte herziening van het pachtrecht aan de orde,[12] die de figuur van de eenmalige pacht introduceerde (trouwens ook de teeltpacht), in art. 70f Pachtwet, uiteindelijk per 1 januari 1995 in werking getreden. De gedachten over die nieuwigheid waren zeer verschillend. Bruil deed er 1995 nogal neutraal verslag van.&lt;/p&gt;&lt;p&gt;Inmiddels weten we beter. De eenmalige pacht is het paard van Troje geweest, dat de pacht – dat vanbuiten reeds bedreigd werd – vanbinnen heeft uitgehold. Ik bedoel dit niet alleen in feitelijke zin: vanaf 1995 zijn er nauwelijks nieuwe reguliere pachtovereenkomsten gesloten (vanaf nu inderdaad ‘reguliere’ pacht tegenover de toenmalige eenmalige pacht), maar ook in een betekenis die men zou kunnen duiden als een kwestie van ‘rechtsethiek’. Vóór 1995 kon men in een vastleggingsprocedure nog beweren dat de door de grondeigenaar zo gevreesde vastlegging van een pachtovereenkomst nu eenmaal de consequentie was van de democratisch gelegitimeerde opvatting van de wetgever dat pachters een zo vergaande bescherming dienen te ontvangen. Dat consequente, hoewel bij grondeigenaren niet zeer populaire verhaal, verwerd in 1995 tot de boodschap dat het allemaal best van de wetgever mocht, maar alleen in de juiste vorm (eenmalige pacht, inclusief tijdige inzending naar de grondkamer). Kortom: ‘De door u zo gevreesde reguliere pacht wordt vastgelegd omdat u geen goede adviseur hebt gehad.’ Het heeft pacht bij grondeigenaren nog meer gehaat gemaakt. En het onthutsende vervolg, twaalf jaar later, is in dit gezelschap natuurlijk welbekend: de pachtersorganisaties, bevreesd dat de spoedig aflopende eenmalige pacht-&lt;br/&gt;overeenkomsten geen vervolg meer zouden krijgen, vroegen in 2005 ook zelf om geliberaliseerde pacht en hebben die dan ook gekregen. Maar zeker dit laatste konden Bruil noch de andere bezoekers van het symposium uiteraard nog niet weten.&lt;/p&gt;&lt;h3&gt;6. Pacht en suiker (1995)&lt;/h3&gt;&lt;p&gt;Als ik het goed zie is het eerste écht grote wapenfeit van Bruil op het terrein van het pachtrecht zijn kritische bespreking[13] van een arrest van de pachtkamer van het hof over suikerbietenquotum.[14] In dat arrest had het hof dat quotum zozeer grondgebonden geoordeeld, dat anders dan volgens de rechtspraak over het melkquotum, de afgaande pachter geen aanspraak had op enige vergoeding. Willem Bruil fileert het arrest van het hof en komt tot de conclusie dat het hof te grote nadruk heeft gelegd op de verschillen tussen suiker en melk. Met dit betoog heeft Bruil gescoord. Tien jaar later is het hof omgegaan.[15] Nu dat arrest in het AVG-tijdperk niet meer bij de partijnamen mag worden genoemd (appellanten zijn natuurlijke personen), stel ik voor het arrest uit 2005 de roepnaam te geven: ‘Het gelijk van Bruil’. Dat gelijk is ook vastgelegd, eerst in twee drukken van Asser/Snijders[16] en thans ook in Asser/Snijders &amp; Valk.[17]&lt;/p&gt;&lt;p&gt;Ik merk op dat het tijdschrift Agrarisch Recht aanvankelijk niet de vorm van annotaties kende. Men publiceerde een selectie van de rechtspraak en in andere bijdragen werd die rechtspraak soms besproken. Dergelijke besprekingen waren vanaf het begin – de zaak ‘Cromstreijen’ uit 1940, reeds besproken, illustreert het krachtig – zo nodig kritisch van toon. Dat bleef zo, maar werd na het afscheid van de grote mannen van de vorige generatie, in het bijzonder van Houwing[18] en De Haan,[19] wel merkbaar minder. Het is vooral Bruil die met een voortzetting van de kritische houding ten opzichte van de rechtspraak van het hof de ontwikkeling van het pachtrecht heeft gediend. Die kritische houding is het &lt;span class="italic"&gt;tweede&lt;/span&gt; handelsmerk van de bijdrage van Bruil aan het pachtrecht, naast de zelfstandigheid van zijn denkkracht, reeds genoemd. Beide hangen natuurlijk met elkaar samen. &lt;/p&gt;&lt;p&gt;Na een periode waarin in bijzondere gevallen de rechtspraak wel werd geannoteerd,[20] is vanaf eind 2007 het beleid van de redactie van het tijdschrift gewijzigd: rechtspraak werd nu consequent (of vrijwel consequent) mét annotatie in het tijdschrift opgenomen. Vanaf dat moment heeft Bruil als kritisch annotator gefloreerd, ook op het terrein van het pachtrecht. &lt;/p&gt;&lt;p&gt;Maar nu ga ik te snel. Enkele bijdragen van Bruil in de periode vanaf 1995 tot 2007 behoren eerst te worden genoemd. In 1996 verscheen ‘Gemeenten en agrarische grond’,[21] een vooral praktisch artikel dat naar ik vermoed een tijdlang op het bureau van menig gemeenteambtenaar te vinden is geweest. In 1998 is Bruil in een uiterste kritische rol te vinden, overigens samen met De Haan en Snijders, maar het betreft geen pacht. Ik bedoel de bijdrage onder de titel: ‘Varkensrecht of varkensonrecht? Herstructureringswet: onrechtmatig en ondoelmatig’.[22] Dat is nog eens gespierde taal! In 2002 bespreekt Bruil twee handboeken over de pacht: Snijders en Rodrigues Lopes.[23] Geïnspireerd door het toenmalige WK in Zuid-Korea geeft Willem Bruil als een ware scheidsrechter de doelpunten aan. In grootse mildheid van de scheidsrechter krijgt het ene boek 4 punten. Het andere, volgens Bruil van een andere categorie dan het eerste, want ‘voortreffelijk’, krijgt er 5.&lt;/p&gt;&lt;h3&gt;7. Op naar een regeling van de pacht in het BW&lt;/h3&gt;&lt;p&gt;Vanaf 2004 verkeren de pachtjuristen in Nederland in een voortdurende toestand van koorts en wel om drie redenen. De eerste reden daarvoor was dat de wetgever vastbesloten was om de Pachtwet op te heffen en de inhoud ervan voor het grootste deel naar het Burgerlijk Wetboek over te hevelen. In 2004 werd een voorontwerp gepubliceerd. In de Reehorst hier in Ede werd een studiedag gehouden. Een systeem van bedrijfspacht en losse pacht, dus van twee typen pacht met elk een eigen beschermingsniveau, was de belangrijkste vernieuwing die de wetgever op het oog had. Willem Bruil deed verslag van de studiedag in het tijdschrift onder de opwekkende titel ‘Op naar een nieuwe Pachtwet’.[24] De juristen waren niet negatief en ook Bruil niet:&lt;/p&gt;&lt;blockquote&gt;‘Met een aantal verbeteringen kan het wetsvoorstel wat mij betreft naar de Tweede Kamer. En dan is het maar te hopen dat men aldaar de tegenwoordig gebruikelijke ‘spookrijdersneigingen’ weet te bedwingen. De begin 2004 aangenomen moties doen echter het ergste vrezen.’&lt;/blockquote&gt;&lt;p&gt;Het is heel anders gelopen. De organisaties van verpachters noch die van pachters waren tevreden. Opgestookt door hun achterban hebben ze in achterkamertjes een akkoord bereikt. Ieder wat wils: de pachters het behoud van de reguliere pacht: in theorie ook voor nieuwe gevallen, en de verpachters geliberaliseerde pacht. Het was een erbarmelijk resultaat, zeg ik nu met de blik achteruit, maar hoe dan ook, de wetgever heeft zich eraan geconformeerd. Want als er draagvlak is in de polder, dan kan men weer verder. &lt;/p&gt;&lt;h3&gt;8. Toeslagrechten&lt;/h3&gt;&lt;p&gt;De koorts onder pachtjuristen werd vanaf 2005 nog opgezweept door een tweede kwestie. De inkomenssteun vanuit de EU werd gestold in de figuur van toeslagrechten. De grote vraag was of de rechtspraak van de pachtkamer van het gerechtshof over het melkquotum mutatis mutandis ook van toepassing zou zijn op toeslagrechten. Snijders had de parallellen tussen melkquotum en toeslagrechten uit de doeken gedaan.[25] Bruil zat er gedeeltelijk anders in en signaleerde een belangrijk verschil:[26]&lt;/p&gt;&lt;blockquote&gt;‘We moeten constateren dat de EG-regelgeving eenvoudigweg niets zegt over de verhouding pachter/verpachter. Hier valt een verschil met de melkquotering waar te nemen, waar de Europese regeling als uitgangspunt lijkt te hanteren dat de verpachter bij het einde van de pachtovereenkomst de met de grond samenhangende referentiehoeveelheid overgedragen moet krijgen. In het Wachauf-arrest werd dit met zoveel woorden overwogen.’&lt;/blockquote&gt;&lt;p&gt;Zijn overpeinzingen leidden Bruil tot het volgende voorstel voor een wettelijke regeling, die zeker moest stellen dat de toeslagrechten anders zouden gaan worden behandeld dan het melkquotum:[27]&lt;/p&gt;&lt;p class="inspringen"&gt;&lt;span class="italic"&gt;‘Artikel 25, derde lid, Pachtwet: &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;De in het eerste en tweede lid bedoelde verplichtingen hebben geen betrekking op met het gepachte samenhangende overdraagbare vermogensrechten, welke zijn verkregen door de pachter als gevolg van het landbouwmarktbeleid van de overheid.’&lt;/span&gt;&lt;/p&gt;&lt;p&gt;De wetgever deed niets met het voorstel van Bruil. In de lijn van Snijders besliste de pachtkamer van de Rechtbank Zwolle: toeslagrechten worden net zo behandeld als melkqotum.[28] Volgens Bruil in zijn annotatie van het vonnis van de rechtbank was die uitkomst bevredigend, hoewel dus niet in overeenstemming met zijn voorstel ten behoeve van de wetgever uit 2005. De pachtkamer van het gerechtshof sloeg in 2008 een andere weg in en stelde vragen aan het Hof van Justitie in Luxemburg. Bruil zag dat als een dwaalspoor: de antwoorden op de gestelde vragen kon hij ons zo wel zeggen en die antwoorden zouden de vraag niet beslissen, omdat nationaal recht de doorslag moest geven:[29]&lt;/p&gt;&lt;blockquote&gt;‘Als we de vragen in de gestelde volgorde beantwoorden, dan levert dat het volgende beeld op. De eerste vraag (moeten de rechten worden overgedragen aan de verpachter?) kan zonder meer met nee worden beantwoord. Het staat niet in de verordening en het Europese standpunt is nooit anders geweest. In zijn algemeenheid zou deze verplichting ook in strijd komen met de verordening, bijvoorbeeld als de verpachter geen landbouwer is. Aan de tweede vraag komen we vervolgens niet meer toe. Ook de derde vraag (moet de pachter aan de verpachter een vergoeding betalen?) is vervolgens gemakkelijk te beantwoorden. Als de verpachter geen aanspraken heeft op de rechten valt moeilijk in te zien dat de pachter ongerechtvaardigd zou worden verrijkt. Het Europese recht kan eenvoudigweg geen oplossing bieden. Ook als de vragen volgens de verwachting zullen worden beantwoord is daaruit geen conclusie te trekken. Dan nog zal de kwestie volgens nationaal pachtrecht moeten worden opgelost…’&lt;/blockquote&gt;&lt;p&gt;U weet het, Bruil heeft in dit dossier geen gelijk gekregen. Het antwoord van het Hof van Justitie[30] was volgens de pachtkamer van het hof wel degelijk van belang voor het nationale pachtrecht, omdat een nationale regel die ertoe leidt dat het toeslagrecht bij gelegenheid van het einde van de pacht aan de verpachter moet worden overgedragen het Unierecht zou doorkruisen.[31] &lt;/p&gt;&lt;p&gt;Nu ja, Bruil heeft geen gelijk gekregen? Dat is betrekkelijk: de sleutel voor zijn ongelijk in de kritiek op de prejudiciële vragen die het Arnhemse hof stelde, ligt in het door hem zelf in 2005 aangeduide verschil tussen melkquotum en toeslagrecht en het resultaat van de rechtspraak was ook in overeenstemming met de wettelijke regeling die Bruil toen voorstelde. Je kunt dus ook zeggen dat het hof trouwer op de lijn van Bruil uit 2005 is gaan zitten, dan Bruil zelf.&lt;/p&gt;&lt;h3&gt;9. Nieuwe pachtnormen&lt;/h3&gt;&lt;p&gt;De derde reden voor koorts onder pachtjuristen had betrekking op pachtprijzen. In 2001 was er een patstelling ontstaan. Het streven naar een pachtprijs van 2% van de vrije verkeerswaarde moest worden losgelaten omdat de prijzen voor agrarisch onroerend goed de pan uitrezen. De politiek raakte verlamd. Hoe moest het verder? Een commissie onder voorzitterschap van de buitenstaander Van Hall, met vertegenwoordigers van belangenorganisaties en de stille kracht van de toenmalige griffier van de Centrale Grondkamer, Jan Bongers, bracht uitkomst. Bruil verbreedde opnieuw zijn blik en verdiepte zich in de voorstellen van de commissie. Hij was overwegend positief:[32]&lt;/p&gt;&lt;blockquote&gt;‘De Commissie heeft eensgezind de weg gewezen naar een nieuw systeem van pachtnormen. Het 2%-plafond is overeind gebleven en ook voor lopende overeenkomsten absoluut geworden. De belangrijkste wettelijke en politieke elementen (voortbrengend vermogen, behoorlijke bedrijfsvoering, redelijk rendement) zijn verwerkt in de prijsnormering. Dat is op zich al een knap stukje werk.’&lt;/blockquote&gt;&lt;p&gt;Intussen hing de geliberaliseerde pacht boven de markt. En Bruil doorzag heel goed wat die ons zou gaan brengen:[33]&lt;/p&gt;&lt;blockquote&gt;‘Zetten we dan tenslotte het nieuwe pachtnormensysteem naast de nieuwe pachtregeling in het BW, dan kunnen we constateren dat de nieuwe pachters niet veel zullen hebben aan de verlaging van de regionorm. Zij zullen namelijk meestal niet aan een reguliere pachtovereenkomst kunnen komen, maar genoegen moeten nemen met een geliberaliseerde pachtovereenkomst zonder prijstoetsing.’&lt;/blockquote&gt;&lt;p&gt;Het zal duidelijk zijn dat Bruil gelijk heeft gekregen. Geliberaliseerde pacht is – in ieder geval wat betreft de pachtersorganisaties &lt;span class="italic"&gt;onbedoeld &lt;/span&gt;– feitelijk de ‘norm’ geworden. Dat is volgens velen een probleem, ook volgens mij. Bruil heeft het voorzien.&lt;/p&gt;&lt;h3&gt;10. Vanaf 2008: een gestage stroom van kritische annotaties&lt;/h3&gt;&lt;p&gt;Ik ben nu beland in 2008, dus het jaar waarin het beleid bij het tijdschrift wijzigde: voortaan worden alle uitspraken die in het tijdschrift worden opgenomen geannoteerd. Het tijdschrift verkeerde in de luxe positie om te beschikken over drie bekwame pachtannotatoren: Snijders, Harbers en Bruil. De laatste was en is ongetwijfeld de meest kritische. In 2007 was ik, na het vertrek van mijn voorganger Toon Heisterkamp naar de Hoge Raad, zelf aangetreden als voorzitter van de pachtkamer van het gerechtshof en van de Centrale Grondkamer. Ik ga hier niet beweren dat ik altijd blij was met de noten van Willem Bruil. Het was integendeel niet zelden stevig slikken. Maar in ieder geval op de langere termijn is de betekenis van de kritische annotator voor de ontwikkeling van een rechtsgebied in de regel het grootst. Ik bedoel niet dat de rechtspraak vaak omgaat en kritische annotatoren op die wijze openlijk gelijk geeft. Dát is een zeldzame zaak, en &lt;span class="italic"&gt;terecht&lt;/span&gt;. De praktijk kan niet uit de voeten met een steeds wisselende rechtspraak. Niettemin is het wat betreft het suikerbietenquotum wel gebeurd. Dat is dus te meer een prestatie van formaat van Bruil. Maar dat is de uitzondering, de regel is anders. De invloed van een kritische annotator is er dan ook, zij het veel subtieler: formuleringen worden voorzichtig bijgesteld, uitzonderingen worden toegevoegd, argumenten worden gerelativeerd, enzovoort. Meetbaar is het allemaal niet echt. Maar voor de insider is het toch onmiskenbaar. Ik weet dat het op mijn nieuwe speelveld, dat van de Hoge Raad, niet anders is. Annotaties worden zowel door het Parket bij de Hoge Raad als door de civiele kamer van de Raad nauwlettend gevolgd en hebben op dezelfde subtiele wijze een veel grotere invloed dan velen denken.&lt;/p&gt;&lt;p&gt;Ik noem twee voorbeelden uit de pachtannotaties van Willem Bruil.&lt;/p&gt;&lt;p&gt;Een rentmeester nam het initiatief om voor zichzelf een pachtrecht te kopen van de Gemeente Dordrecht. Dat zou niet moeten kunnen, maar het gebeurt toch. Nadat de nieuwbakken pachter zich op de door hem zo vurig gewenste hoeve had gevestigd, beriep hij zich plotsklaps op de nietigheid van de afspraak over het sleutelgeld. Bij het hof verloor hij. Bruil las het hof de les:[34]&lt;/p&gt;&lt;blockquote&gt;‘De conclusie in de casus lijkt evident: de pachter betaalt voor de pacht immers (veel) meer dan de maximale pachtprijs. Maar nee: het Hof komt dan met de boven reeds genoemde redenering dat het beding door de beugel kan als de vergoeding van de opkomende pachter min of meer overeenkomt met de vergoeding aan de vertrekkende pachter. Het hof lijkt dus te zeggen, dat als de verpachter het geld niet in eigen zak steekt, zo’n beding is toegelaten. Deze conclusie van het hof wordt nog voorafgegaan door de overweging dat in maatschappelijk verkeer aan het pachtrecht een vermogenswaarde wordt toegekend en dat deze waardering ook in de belastingen wordt meegenomen. Beide argumenten zijn niet sterk. Fiscaal recht is nog geen pachtrecht. Bovendien: in het maatschappelijk verkeer wordt natuurlijk betaald voor pachtrechten, maar dat wil nog niet zeggen dat dat past in de wettelijke regeling van de pacht. Als een partij – ook al is dat dan een rentmeester, zie r.o. 4.11 – een beroep doet op die wettelijke regeling, kan hij niet worden afgestraft met het feit dat velen in het maatschappelijk verkeer de wettelijke bescherming niet inroepen. Niettemin kan wel worden erkend dat wetgeving aan moet sluiten op maatschappelijke ontwikkelingen. Daarin past misschien ook een zekere liberalisatie op dit punt. Al met al is door dit arrest de bescherming van de pachter verder uitgehold.’&lt;/blockquote&gt;&lt;p&gt;De zaak eindigde met een sisser bij de Hoge Raad. In verband met het overgangsrecht werd de kwestie in cassatie niet inhoudelijk behandeld.[35] &lt;/p&gt;&lt;p&gt;De nieuwe rechtspraak van de pachtkamer van het hof over het melkquotum, over de boeg van art. 6:80 BW, heeft bij Bruil een zeer kritische ontvangst ontmoet. Ik citeer zijn annotatie bij het arrest van 9 februari 2010:[36]&lt;/p&gt;&lt;blockquote&gt;‘Dat is meteen ook wel een – toegegeven: rechtspolitiek – bezwaar tegen deze tournure van het hof. Een duidelijke lijn uit het verleden – hoewel er nog steeds casuïstiek opduikt die nieuwe rechtsvragen opwerpt en antwoorden vergt – wordt verlaten ten gunste van een niet erg duidelijke lijn, waarvan de consequenties behoorlijk groot (kunnen) zijn, terwijl de hele melkquotering binnen zeer afzienbare termijn zal verdwijnen. Dat leidt tot onnodige onrust, nieuwe procedures, nieuwe onzekerheden. Het kan natuurlijk gebeuren dat de rechtspraak een verandering doormaakt. De rechter kan ‘om’ gaan. Dat zoiets zuur is voor degenen die onder het oude recht ongelijk hebben gekregen, is daarbij niet te vermijden. Men zou zeggen: voor dat alles moet dan wel een goede reden zijn. Verklaard dient te worden, wat er niet deugde aan de oude rechtspraak en vervolgens dient de nieuwe lijn te worden beargumenteerd en uiteengezet. Het hof doet dat eigenlijk niet, ook niet in de twee eerdere arresten.’&lt;/blockquote&gt;&lt;p&gt;Bewijsbaar is het niet, maar ik voel mij toch wel vrij het vermoeden uit te spreken, dat deze stevige kritiek invloed heeft gehad op het arrest van het hof van 11 januari 2011, waarin het hof de nieuwe koers alsnog uitlegt en ook de verschillen tussen de oude en de nieuwe opvatting van het hof relativeert.[37]&lt;/p&gt;&lt;h3&gt;11. Een andere constante: visie op nieuwe landbouwkundige ontwikkelingen; de pachtevaluatie&lt;/h3&gt;&lt;p&gt;De verdienste van Willem Bruil voor het pachtrecht is niet alleen gelegen in zijn zelfstandige denkwijze en kritische houding, in de derde plaats is Bruil als geen ander in staat om vooruit te blikken. Nieuwe ontwikkelingen in de landbouw volgt hij op de voet en hij brengt ze in verband met het bestaande recht. In dit verband kan worden genoemd zijn bijdrage over Pacht en multifunctionele landbouw, dus zeg maar ‘verbrede landbouw’.[38] Dergelijke visionaire bijdragen zijn van groot belang voor de rechtsontwikkeling, ook als die ontwikkeling uiteindelijk een andere kant op gaat. Het is een onaantrekkelijk perspectief voor de rechtspraak om als eerste onontgonnen terrein te betreden. Als de rechter op de schouders van anderen kan staan, van juristen van de statuur van Bruil, is de kans dat de praktijk uit de voeten kan met wat in raadkamer is gecomponeerd, aanzienlijk groter.&lt;/p&gt;&lt;p&gt;Ook de wetgever heeft Bruil met zijn vooruitziende blik gediend. Buiten het pachtrecht bijvoorbeeld op het terrein van de landinrichting, binnen het pachtrecht met zijn roemruchte Evaluatie pachtregelgeving.[39] Ik zeg roemrucht. In het mijnenveld dat het pachtrecht inmiddels is geworden, is het ook Bruil niet gelukt om met een totaalvisie te komen die op brede steun kan rekenen.[40] Dat is vervolgens ook niet iemand anders gelukt, ook de initiatiefnemers van de akkoorden van Spelderholt niet. We wachten nu al enkele jaren op de wetgever. Het lijkt inmiddels onwaarschijnlijk dat dit kabinet het pachtdossier nog verder zal kunnen brengen. Maar er is wel het een en ander uit het advies van Bruil dat, denk ik, blijvend op de kaart staat. En zo heeft Bruil ons toch duidelijk verder geholpen. Ik noem twee punten, het eerste groot en het tweede klein. &lt;/p&gt;&lt;p&gt;Eerst het grote punt: Bruil heeft in zijn evaluatie niet alleen zijn visie gegeven op oude discussies over met name wel of niet verder gaan op het pad van liberalisering, maar hij heeft ook een verband gelegd tussen het pachtrecht en duurzaam grondgebruik. Dat was in 2014. Nu in 2020 zal iedere insider het met mij eens zijn: dát perspectief is een blijvertje. De term kringlooplandbouw, of circulaire landbouw was in 2014 nog onbekend, maar veel van het perspectief werd reeds gevonden bij Bruil, denkelijk met meer focus dan de rudimentaire gedachten over het verband tussen de gewenste kringloop en pacht zoals die tot nu toe in politiek Den Haag lijken te bestaan. We kunnen er zeker van zijn dat een hernieuwde discussie over de juiste wettelijke regeling van de pacht in ieder geval mede vanuit dit perspectief van kringlooplandbouw, althans duurzaam grondgebruik, zal worden gevoerd.&lt;/p&gt;&lt;p&gt;Nog zo’n blijvertje, maar nu klein maar fijn, is het zogenaamde ‘lijstje van Bruil’. Achteloos gepresenteerd als bijlage bij het rapport, voor het geval de grote visie van Bruil geen navolging zou vinden, somde Bruil op wat er in de huidige regeling in ieder geval zou moeten veranderen.[41] Daarbij bouwde hij voort op anderen, onder meer op Nijman.[42] Wat hij ermee heeft bereikt is in ieder geval dat iedere belangenbehartiger weet wat het lijstje van Bruil is en ook dat bij alles wat omstreden is, dit lijstje dat niet is.&lt;/p&gt;&lt;h3&gt;12. Fosfaatrechten&lt;/h3&gt;&lt;p&gt;Wat betreft het fosfaatrechten, het nieuwe productierecht heeft Bruil volgens mij een uitgesproken mening, zoals hij over alles een uitgesproken mening heeft. Maar daarvan is nog maar weinig naar buiten gekomen. In 2016 heeft Willem Bruil aan de kwestie een redactioneel Kort &amp; Bondig van precies één pagina gewijd.[43] Zijn voorkeur was dat de wetgever de fosfaatrechten niet overdraagbaar zou hebben gemaakt, maar dat is niet de realiteit. Als ik hem goed lees neigde hij tot een andere behandeling van fosfaatrechten dan de traditionele productierechten met betrekking tot melk en suiker. De pachtkamer van het gerechtshof is inmiddels een andere weg ingeslagen.[44] Annotator in het tijdschrift was Van Bommel, niet Bruil. Eigenlijk hoop ik dat Bruil er nog eens een keer goed voor gaat zitten, ook al voelt dat misschien als napleiten. Want u weet: er is van de arresten van het hof geen cassatie ingesteld. Terzijde: ik hoop persoonlijk niet dat dit nog steeds berust op de gedachte dat de Hoge Raad van pacht geen verstand heeft…&lt;/p&gt;&lt;h3&gt;13. Een kwantitatieve benadering&lt;/h3&gt;&lt;p&gt;Ik begon deze bijdrage met mijn ambitie uit te spreken om vandaag met een wetenschappelijk verantwoorde bijdrage te komen. Ik zei dat een historische aanpak aan de hand van onder meer de jaargangen van het Tijdschrift voor Agrarisch Recht mij aanzienlijk verantwoorder voorkwam dan u alleen op mijn persoonlijke herinneringen en indrukken te trakteren. Tegenwoordig zijn er echter velen voor wie een bijdrage alleen wetenschappelijk is als het ook kwantitatief onderzoek omvat. Bij de voorbereiding van deze lezing ontkwam ik aan die mode niet. Ik deed kwantitatief onderzoek dat de opkomst van Bruil als pachtauteur onomstotelijk aantoont. Wat ik u laat zien is een citaatindex aan de hand van de opvolgende drukken van het Asserdeel over pacht (bovenaan deze pagina). &lt;/p&gt;&lt;p&gt;Zeker, er zijn auteurs die over de pacht meer hebben geschreven dan Bruil. Maar de toenemende bemoeienis van Bruil met de pacht – naast al die andere onderdelen van het agrarisch recht, waarop de brede blik van Bruil ziet – is onmiskenbaar en ook de toenemende receptie van Bruil in de vakliteratuur. &lt;/p&gt;&lt;h3&gt;14. Conclusies&lt;/h3&gt;&lt;p&gt;Ik rond af. De bijdrage van Bruil aan het pachtrecht is in de afgelopen decennia wezenlijk geweest. De kenmerken die daarvoor de sleutel vormen, heb ik benoemd. In de eerste plaats is wat Bruil schrijft en zegt altijd zelfstandig gedacht. In de tweede plaats heeft Bruil de kritische houding van de grote mannen van weleer – ik noemde u Houwing en De Haan – willen voortzetten, een kritische houding zowel ten opzichte van de wetgever als de rechter, waaronder de pachtkamer van het gerechtshof. Dat is zeer waardevol, ook als dat zich niet vertaalt in een omgaan van bekritiseerde rechtspraak. Intussen kan Bruil één keer omgaan ten volle op zijn conto schrijven, namelijk wat betreft het suikerbietenquotum. Dat reeds is een grote verdienste. In de derde plaats is Bruil in staat gebleken nieuwe landbouwkundige ontwikkelingen – die voor anderen vaak nog ónmerkbaar zijn – te verbinden met een toekomstvisie op het pachtrecht. Dat is knap. Daarvoor is de breedte van Bruils oriëntatie – die niet alleen op de pacht, maar het gehele agrarisch recht ziet – uiteraard wezenlijk. Zo’n brede blik is zeldzaam.&lt;/p&gt;&lt;p&gt;U begrijpt dat ik het toejuich dat Willem Bruil geen afscheid neemt van het agrarisch recht en naar ik hoop en vertrouw dus ook niet van het pachtrecht. Bruil maakt een doorstart. Wie weet wat we dus nog tegemoet kunnen zien. Intussen is er een nieuwe generatie aangetreden, die zich eveneens met pacht en agrarisch recht is gaan bezig houden. Ik moedig hen van harte aan om even zelfstandig, kritisch en visionair het pachtrecht tegemoet te treden als Willem Bruil.&lt;/p&gt;</content><legacyfootnotes/><footnotes><footnote>1 Bijdrage bij gelegenheid van de studiemiddag ‘Bruils Brede Blik’, 20 februari 2020 in Papendal, Arnhem.</footnote><footnote>2 Mr. W.L. Valk (Lodewijk) is advocaat-generaal bij de Hoge Raad.</footnote><footnote>3 Op praktische gronden wordt in de elektronische omgeving van bijvoorbeeld Rechtsorde en Legal Intelligence het tijdschrift Agrarisch Recht (1982-2006) aangeduid met dezelfde afkorting als zijn opvolger: TvAR. Ik zal in het belang van de lezer die mijn verwijzingen wil nazien, hierna diezelfde afkorting hanteren.</footnote><footnote>4 D.W. Bruil, Wetgeving en literatuur, &lt;span class="italic"&gt;TvAR &lt;/span&gt;1983, p. 155.</footnote><footnote>5 Art. 11a Pachtwet (sinds 1969).</footnote><footnote>6 Hof Arnhem 23 mei 1939, &lt;span class="italic"&gt;De Pacht&lt;/span&gt; 1940/67.</footnote><footnote>7 &lt;span class="italic"&gt;TvAR &lt;/span&gt;1990, p. 597 e.v.</footnote><footnote>8 &lt;span class="italic"&gt;TvAR &lt;/span&gt;1990, p. 597 en &lt;span class="italic"&gt;De Pacht&lt;/span&gt; 1940, p. 101.</footnote><footnote>9 &lt;span class="italic"&gt;TvAR &lt;/span&gt;1990, p. 605.</footnote><footnote>10 &lt;span class="italic"&gt;TvAR &lt;/span&gt;1992, p. 81 e.v.</footnote><footnote>11 &lt;span class="italic"&gt;TvAR &lt;/span&gt;1992, p. 81.</footnote><footnote>12 &lt;span class="italic"&gt;TvAR &lt;/span&gt;1992, p. 82.</footnote><footnote>13 D.W. Bruil, ‘Pacht en suiker’, &lt;span class="italic"&gt;TvAR &lt;/span&gt;1995, p. 125 e.v.</footnote><footnote>14 Hof Arnhem 29 november 1994, TvAR 1995/4742.</footnote><footnote>15 Hof Arnhem 1 maart 2005, TvAR&lt;span class="italic"&gt; &lt;/span&gt;2005/5282.</footnote><footnote>16 Asser/Snijders 5-IIB 2001/376-368 en Asser/Snijders 7-III 2009/367-368.</footnote><footnote>17 Asser/Snijders &amp; Valk 7-III 2016/600-601.</footnote><footnote>18 P.A.N. Houwing (1897-1965), raadsheer in de Hoge Raad, eerder hoogleraar privaatrecht te Rotterdam. Hij was auteur van het losbladige commentaar op de Pachtwet (uitgever A.E. Kluwer, Deventer) , waarnaar thans meestal wordt verwezen als Houwing/Heisterkamp. In het tijdschrift De Pacht besprak Houwing jarenlang opbouwend kritisch de rechtspraak van de pachtkamer van het Gerechtshof Arnhem en van de Centrale Grondkamer.</footnote><footnote>19 P. de Haan (1927-2005), hoogleraar administratief recht te Delft en grondgebruikersrecht aan de Vrije Universiteit te Amsterdam. Auteur van het handboek Pachtrecht (uitgever W.E.J. Tjeenk Willink), 1969, en van vele bijdragen in de tijdschriften De Pacht en Agrarisch Recht.</footnote><footnote>20 Bijvoorbeeld: Hof Den Haag 20 januari 2000, TvAR 2000/5001 m.nt. D.W. Bruil (Staat/NVV) en Hof Den Haag 30 november 2000, TvAR 2001/5055 m.nt. D.W. Bruil (NVV/Staat). Kenmerkend in deze periode is dat de noot geheel in cursieve letter werd gezet, waarmee de afwijking van het gewone patroon dus werd gemarkeerd.</footnote><footnote>21 D.W. Bruil &amp; H.W. de Wolf, Gemeenten en agrarische grond, &lt;span class="italic"&gt;TvAR &lt;/span&gt;1996, p. 282 e.v., wat betreft pacht in het bijzonder p. 290 e.v.</footnote><footnote>22 P. de Haan, G.M.F. Snijders &amp; D.W. Bruil, ‘Varkensrecht of varkensonrecht? Herstructureringswet: onrechtmatig en ondoelmatig’, &lt;span class="italic"&gt;TvAR &lt;/span&gt;1998, p. 59 e.v.</footnote><footnote>23 D.W. Bruil, Boekbespreking: Snijders – Rodrigues Lopes: 5-4, &lt;span class="italic"&gt;TvAR &lt;/span&gt;2002, p. 386 e.v.</footnote><footnote>24 &lt;span class="italic"&gt;TvAR &lt;/span&gt;2004, p. 759 e.v.</footnote><footnote>25 G.M.F. Snijders, ‘Toeslagrechten en pacht’, &lt;span class="italic"&gt;TvAR &lt;/span&gt;2005, p. 66 e.v.</footnote><footnote>26 D.W. Bruil, ‘Pacht en toeslagrechten: een voorstel’, &lt;span class="italic"&gt;TvAR &lt;/span&gt;2005, p. 330 e.v., het citaat staat op p. 331.</footnote><footnote>27 Idem, p. 336.</footnote><footnote>28 Rb. Zwolle 25 september 2007, TvAR 2007/5408 m.nt. D.W. Bruil.</footnote><footnote>29 Hof Arnhem 28 oktober 2008, TvAR 2008/5476 m.nt. D.W. Bruil (Van Dijk/Gemeente Kampen I).</footnote><footnote>30 HvJ EG 21 januari 2010, TvAR 2010/5558.</footnote><footnote>31 Hof Arnhem 22 juni 2010, TvAR 2010/5584 m.nt. D.W. Bruil (Van Dijk/Gemeente Kampen II).</footnote><footnote>32 D.W. Bruil, ‘Naar nieuwe pachtnormen’, &lt;span class="italic"&gt;TvAR &lt;/span&gt;2006, p. 352 e.v., citaat op p. 357.</footnote><footnote>33 Idem, overgang p. 357 en 358.</footnote><footnote>34 Hof Arnhem 19 augustus 2008, TvAR 2008/5455 m.nt. D.W. Bruil (Van der Eijk/Gemeente Dordrecht).</footnote><footnote>35 HR 11 september 2009, TvAR 2009/5539 m.nt. D.W. Bruil (Van der Eijk/Gemeente Dordrecht). Voor een bespreking van de kwestie, alsook van de kritiek van Bruil op de rechtspraak van de pachtkamer van het hof, zie Asser/Snijders &amp; Valk 2016/132.</footnote><footnote>36 Hof Arnhem 9 februari 2010, TvAR 2010/5565 m.nt. D.W. Bruil (Beelaerts van Blokland/Dimmendaal).</footnote><footnote>37 Hof Arnhem 11 januari 2011, TvAR 2011/5634 m.nt. G.M.F. Snijders (Barendse/Barendse).</footnote><footnote>38 D.W. Bruil, ‘Pacht en multifunctionele landbouw’, &lt;span class="italic"&gt;TvAR &lt;/span&gt;2009, p. 496 e.v. De kwestie is in de rechtspraak aan de orde onder meer in Hof Arnhem 7 februari 2012, &lt;span class="italic"&gt;TvAR &lt;/span&gt;2012/5686 m.nt. D.W. Bruil (Backbier c.s./Dassen).</footnote><footnote>39 &lt;span class="italic"&gt;Kamerstukken I&lt;/span&gt; 30 448, nr. G.</footnote><footnote>40 Zie onder meer de kritieken in het zomernummer van 2014 van het Tijdschrift voor Agrarisch Recht. Ook zelf was ik kritisch, meer dan mij lief was: W.L. Valk, ‘De evaluatie gewogen’, &lt;span class="italic"&gt;TvAR &lt;/span&gt;2014, p. 261 e.v.</footnote><footnote>41 ‘Sleutelen aan de huidige regeling’, Bijlage 1 bij het rapport Evaluatie pachtregelgeving, Instituut voor Agrarisch Recht Wageningen, maart 2014, p. 41 e.v.</footnote><footnote>42 B. Nijman, ‘Het pachtrecht met een schaartje geknipt: Preadvies voor de jaarvergadering van de Vereniging voor Agrarisch Recht 2012’, &lt;span class="italic"&gt;TvAR &lt;/span&gt;2012, p. 62 e.v.</footnote><footnote>43 D.W. Bruil, ‘Pacht en fosfaatrechten’, &lt;span class="italic"&gt;TvAR &lt;/span&gt;2016, p. 393.</footnote><footnote>44 Hof Arnhem 26 maart 2019, ECLI:NL:GHARL:2019:2544, TvAR 2019/5982 m.nt. H.A. Verbakel-van Bommel (ASR/Qualm).</footnote></footnotes><auteurs>mr. W.L. Valk</auteurs><published>2020-08-25 09:47:09</published><modified>2020-08-26 09:57:08</modified><editiondate>2020-08-25</editiondate><htmlpath>https://denhollander.info/artikel/16295</htmlpath></article>
</articles></edition>