<edition><articles><article><jaar>1980</jaar><naam>Tijdschrift voor Agrarisch Recht</naam><uitgave>8</uitgave><aflevering>8</aflevering><searchword>TvAR 8/1980</searchword><id>6562</id><udhid>UDH:TvAR/6562</udhid><titel>HET ONTWERP LANDINRICHTINGSWET ENKELE ALGEMENE ASPECTEN VAN WETGEVING</titel><searchwords><searchword>TvAR 8/1980</searchword><searchword>UDH:TvAR/6562</searchword></searchwords><attachments><attachment><name>1980_nr 8_Artikel_Polak.pdf</name><extention>pdf</extention><url>https://denhollander.info/download/6335/ci</url></attachment></attachments><inleiding>Juristen zijn doorgaans mee geïteresseerd in rechtspraak (concreet) dan&#13;
in wetgeving (abstract). Daarin lijkt de laatste jaren enige verandering te&#13;
komen. In elk geval krijgen de algemene organisatorische zowel als inhoudelijke&#13;
aspecten van de wetgeving opvallende aandacht. Op verzoek van de&#13;
Minister-President heeft in 1978 een gespreksgroep een rapport uitgebracht&#13;
waarin een aantal problemen rond wetgeving op een rijtje is gezet en enkele&#13;
voorstellen zijn gedaan. In de memories van toelichting bij de begrotingen&#13;
voor 1980 van Algemene Zaken, Justitie en Binnenlandse Zaken is dit rapport&#13;
aan de orde gesteld. Bij de parlementaire behandelingen is er verder&#13;
over gesproken. De Nederlandse Juristen Vereniging heeft in 1979 over de&#13;
voorbereiding en totstandkoming van wetgeving aan de hand van preadviezen&#13;
van J.M. Polak en M. Scheltema beraadslaagd. Ook andere activiteiten&#13;
onderstrepen de groeiende belangstelling.&#13;
Nu een zo omvangrijk en ingrijpend wetsontwerp als het ontwerp-Landinrichtingswet&#13;
is ingediend, lijkt het gepast in een themanummer het ontwerp&#13;
niet alleen aan kritische beschouwingen over de inhoud zelf te onderwerpen&#13;
maar het ook te toetsen aan enkele algemene legislatieve wensen.</inleiding><content>De voorbereiding.&#13;
Het ontwerp komt niet uit de lucht vallen. Al bij de voorbereiding en totstandkoming&#13;
van de Ruilverkavelingswet 1954 werd erkend dat met deze&#13;
derde ruilverkavelingswet het laatste woord niet was gezegd en dat een vierde&#13;
wet binnen afzienbare tijd te verwachten was. In de 25 jaar die sindsdien zijn&#13;
verstreken, is de wet steeds sterk bekritiseerd. De memorie van toelichting bij&#13;
het thans ingediende ontwerp somt de tekortkomingen op. Daarbij wordt&#13;
niet gerefereerd aan de litteratuur. Met name het voor de gedachten-vorming&#13;
zo belangrijke rapport van de Werkgroep Balans Ruilverkavelingswet van&#13;
1968 wordt pas verderop en passant genoemd.&#13;
Ziet men af van deze merkwaardige - overigens in vele, ook van andere&#13;
departementen afkomstig toelichtingen aan te treffen - eenzijdigheid die de&#13;
indruk wekt alsof ontwerpers van wetten alles zelf bedenken, dan mag de&#13;
voorbereiding van dit ontwerp een ruime voldoende krijgen. In 1972 is een&#13;
interdepartementale commissie, de zgn. Commissie Landinrichtingswet ingesteld.&#13;
Zij heeft in maart 1976 een interimnota uitgebracht die naast een&#13;
inventarisatie van tekortkomingen van de Ruilverkavelingswet tevens voorstellen&#13;
bevatte voor een nieuwe Landinrichtingswet. Nadat de Regering te kennen had gegeven zich voor haar wetgevende arbeid te kunnen verenigen&#13;
met de hoofdlijnen van de nota, is de nota aan een groot aantal organisaties&#13;
en instanties om advies gezonden. Op deze adviezen, alsmede op de&#13;
commentaren van organisaties en particulieren die ongevraagd zijn ingezonden,&#13;
wordt in de toelichting uitvoerig ingegaan.&#13;
Mag deze wijze van voorbereiding andere ontwerpers tot voorbeeld&#13;
strekken, er is één belangrijk manco. De Commissie Landinrichtingswet&#13;
had er beter aan gedaan in de interimnota een voorontwerp van wet op te&#13;
nemen. Het is een feit van algemene bekendheid - althans onder wetgevingsambtenaren&#13;
- dat pas duidelijkheid over bedoelingen ontstaat als ze in&#13;
wetsteksten worden omgezet. De uitgebrachte adviezen zouden aan betekenis&#13;
en concreetheid hebben gewonnen als er wetsteksten waren bijgevoegd.&#13;
Discussies over de verhouding van landinrichting tot andere aspecten van&#13;
ruimtelijke ordening en over de mate van decentralisatie verliezen hun vrijblijvendheid&#13;
en worden reëel als er wetsredacties zijn. Bovendien hadden&#13;
dan ook de wetsteksten zelf voorwerp van kritiek kunnen vormen. In het&#13;
proces van voorbereiding van wetgeving komen voorontwerpen in toenemende&#13;
mate voor. Terecht, omdat op die manier geprofiteerd wordt van de&#13;
inbreng van buiten de departementen staande deskundigen.&#13;
Ook als de kritiek niet tot wijzigingen van de tekst leidt, kan zij van nut&#13;
zijn. De Tweede Kamer kan er namelijk op inhaken en zo een bijdrage tot&#13;
een beter wetgevingsproduct leveren. Nu heeft alleen de Raad van State&#13;
tekstkritiek kunnen leveren en die kan, omdat zijn adviezen pas per 1 mei&#13;
1980 openbaar zijn, geen rol meer spelen.&#13;
Voorziening bij wet of op andere wijze?&#13;
In het rapport van de gespreksgroep wordt onder dit kopje een eerste&#13;
reeks van problemen aangeduid. De vraag is in welke gevallen tot wetgeving&#13;
moet worden overgegaan en welke alternatieven zich aandienen. De&#13;
gespreksgroep brengt hierbij o.m. de regelgeving die als pseudo-wetgeving&#13;
bekend staat, ter sprake.&#13;
Het Departement van Landbouw kent veel pseudo-wetgeving. Er bestaat&#13;
daar een sterke voorkeur voor regelgeving door middel van richtlijnen voor&#13;
het beleid. Die voorkeur moge begrijpelijk zijn omdat soepel en zonder formaliteiten&#13;
aanpassing aan gewijzigde omstandigheden kan plaatsvinden, de&#13;
bezwaren overwegen. De gespreksgroep signaleert: de procedure van&#13;
totstandkoming en wijziging biedt geen garantie voor demokratische besluitvorming,&#13;
de rechtszekerheid is zwak en de rechtsbescherming onzeker.&#13;
Vandaar de aandrang om pseudo-wetgeving in echte wetgeving van Regering&#13;
en Parlement om te zetten. In het ontwerp wordt op enkele plaatsen een dergelijke omzetting voorgesteld.&#13;
De richtlijnen voor het plan van toedeling worden in de artikelen&#13;
183 - 187 wettelijk erkend en aan procedurevoorschriften onderworpen.&#13;
Met de wettelijke regeling van het plan van tijdelijk gebruik (artt. 177 -182)&#13;
is een in de praktijk gegroeide handelwijze vastgelegd. De inspraak die in&#13;
de praktijk van de ruilverkaveling gebruikelijk is, wordt in het ontwerp op&#13;
een drietal plaatsen gelegaliseerd: bij het voorontwerp van het landinrichtingsprogramma&#13;
(art. 37), het voorontwerp van het landinrichtingsplan&#13;
(art. 72) en het voorontwerp van de aanpassingsplan (art. 93).&#13;
Ik meen dat op deze goede weg moet worden voortgegaan door nog meer&#13;
pseudo-wetgeving te legaliseren. Ik denk dan speciaal aan de procedure&#13;
projectontwikkeling openluchtrecreatie. Op p. 19 van de memorie van toelichting&#13;
wordt over deze procedure voor de regionale planning en uitvoering&#13;
van het openluchtrecreatiebeleid bericht en wordt zij met de procedures&#13;
van het ontwerp vergeleken. Toepassing van de procedure projectontwikkeling&#13;
verdient volgens de toelichting de voorkeur „als het gaat om recreatieve&#13;
inrichtingsbehoeften die zelfstandig kunnen worden gerealiseerd,&#13;
dat wil zeggen zonder dat van verwevenheid met inrichtingsbehoeften of&#13;
met maatregelen vanuit andere functies van het gebied sprake is." Juist&#13;
vanwege de samenhang en mogelijke concurrentie hadden de ontwerpers&#13;
ook deze procedure moeten regelen. Maar daar zal C.R.M, wel bezwaar tegen&#13;
hebben gemaakt.&#13;
Tot de nieuwerwetse regelgeving behoort ook de planning. Het ontwerp&#13;
is daarmee niet scheutig. Er is volgens art. 6 een Structuurschema Landinrichting&#13;
dat wordt aangemerkt als een zgn. planologische kernbeslissing.&#13;
Dan is er een Voorbereidingsschema Landinrichting dat de gebieden aangeeft&#13;
met betrekking waartoe herinrichting of ruilverkaveling wordt voorbereid&#13;
(art. 17). Voor een gebied waarvoor herinrichting dan wel ruilverkaveling&#13;
wordt voorbereid, wordt een landinrichtingsprogramma vastgesteld&#13;
(art. 32). Tenslotte komt art. 68 met de bepaling dat voor een gebied, met&#13;
betrekking waartoe het besluit tot herinrichting, onderscheidenlijk ruilverkaveling,&#13;
is genomen een landinrichtingsplan wordt vastgesteld.&#13;
Omdat in de andere bijdragen op de betekenis van deze documenten&#13;
wordt ingegaan, ga ik er in mijn beschouwing aan voorbij. Laat ik mogen&#13;
volstaan met de opmerking dat mijn indruk is dat de onderlinge verhouding&#13;
goed is doordacht en voor zover nodig duidelijk nader is toegelicht.&#13;
De verhouding tussen wet, algemene maatregel van bestuur en ministeriële&#13;
regeling.&#13;
Vele wetten kennen vergaande delegaties. De wet bevat dan zelf slechts enkele algemeenheden, de kern is in algemene maatregelen van bestuur en&#13;
ministeriële regelingen te vinden.&#13;
De meergenoemde gespreksgroep heeft dit verschijnsel aan een onderzoek&#13;
onderworpen en o.a. aangegeven op welke manieren kan worden gewaarborgd&#13;
dat het parlement en (groepen van) burgers op deze gedelegeerde&#13;
produkten invloed kunnen uitoefenen.&#13;
Het ontwerp-Landinrichtingswet geeft in dit opzicht geen reden tot bezorgdheid.&#13;
Net als de Ruilverkavelingswet gaat het ontwerp nog al ver in de&#13;
details. Gemakzucht kan men de ontwerpers in elk geval niet verwijten.&#13;
Het aantal algemene maatregelen van bestuur dat in uitzicht is gesteld, is&#13;
betrekkelijk gering. Een voorbeeld is de regeling van de inspraak (artt. 37&#13;
en 72). Gelet op de algemene belangstelling juist voor dit onderwerp zou&#13;
het mij verstandig lijken dat deze algemene maatregel zelf ook aan inspraak&#13;
zou worden onderworpen, bijv. door deze in voorontwerp te publiceren&#13;
en pas na het verstrijken van een bepaalde termijn tot afkondiging&#13;
over te gaan.&#13;
De algemene maatregel van bestuur moet voorrang hebben boven de ministeriële&#13;
regeling. Daarom verbaast mij art. 11. In dit artikel wordt bepaald&#13;
dat de Minister van Landbouw en Visserij regelen kan stellen met betrekking&#13;
tot het verlenen van een toeslag terzake van de overdracht in eigendom&#13;
of ter zake van de verpachting aan het bureau beheer landbouwgronden.&#13;
De toelichting vermeldt dat aldus een wettelijke basis wordt verschaft&#13;
aan de praktijk die zich de afgelopen jaren heeft gevormd op grond&#13;
van de Beschikking afkoop potentiële toedelingsrechten (Stc. 1970 no.&#13;
123). Weer dus een voorbeeld van verheffing van pseudo-wetgeving tot&#13;
echte. Maar waarom niet gekozen voor de algemene maatregel van&#13;
bestuur?&#13;
Het ontwerp wetstechnisch beschouwd.&#13;
De Ruilverkavelingswet heeft wetstechnisch steeds een slechte naam gehad.&#13;
In de rechtsgeleerde litteratuur en in de praktijk is bij herhaling opgemerkt&#13;
dat de wetten van 1924, 1938 en 1954 slecht zijn geredigeerd en moeilijk&#13;
leesbaar zijn. Vooral die van 1954 moet het ontgelden. Er wordt ook&#13;
een gedeeltelijke verklaring voor deze gebreken gegeven. Omdat slechts&#13;
restauratiewerkzaamheden zijn verricht en niet een geheel nieuwe wet is&#13;
ontworpen, is de kans gemist een wetstechnisch gaaf produkt af te leveren.&#13;
Ik vrees dat het oordeel over de nieuwe Landinrichtingswet niet veel gunstiger&#13;
zal zijn. In zekere zin is dit verwijt niet helemaal eerlijk. Als men bezwaar&#13;
maakt tegen vergaande delegatie moet men aanvaarden dat de wet&#13;
zelf dan uitvoeriger moet zijn. Een wet van 231 artikelen is uitzonderlijk&#13;
omvangrijk maar men heeft dan ook bijna alles bij elkaar. De wijdlopigheid van de Ruilverkavelingswet was voor een deel toe te&#13;
schrijven aan de uitvoerige, grotendeels verouderde, regeling van de procedures&#13;
betreffende de lijst van rechthebbenden, het register van schattingsuitkomsten,&#13;
het plan van toedeling en de lijst der geldelijke regelingen.&#13;
Het ontwerp neemt deze bepalingen bijna geheel over. Iets van de wijdlopigheid&#13;
wordt weggenomen door verwijzingen (zie artt. 194 en 208) maar&#13;
een aantrekkelijk geheel is het toch niet geworden. Ook verder is het beeld&#13;
van bestuurslagen, instanties en procedures verwarrend. Zo er ooit een wet&#13;
is waarbij het dienstig is eerst de memorie van toelichting grondig te bestuderen&#13;
en dan pas een blik te slaan in de wetstekst dan is het wel deze. Maar&#13;
bij al deze kritiek zal men zich wel moeten realiseren dat zij pas echt gerechtvaardigd&#13;
is als men heeft laten zien dat het anders en beter kan. Ware&#13;
een voorontwerp gepubliceerd dan zou er nog tijd zijn geweest een poging in&#13;
die richting te wagen.&#13;
Nu zal men er zich, dunkt mij, bij moeten neerleggen dat ook de vierde -&#13;
verruimde - Ruilverkavelingswet geen schoonheidsprijs zal krijgen en kan&#13;
men ten hoogste bij de sinds kort op gang komende opleiding en vorming&#13;
van wetgevingsjuristen de cursisten een prijs in uitzicht stellen als zij een&#13;
beter ontwerp kunnen samenstellen.&#13;
Het ontwerp en de harmonisatie van wetgeving.&#13;
Wellicht het belangrijkste thema van wetgeving is de harmonisatie. De&#13;
gespreksgroep verstaat daaronder de innerlijke consistentie en de onderlinge&#13;
afstemming van afzonderlijke regelingen. „Daarmee is zowel de doorzichtigheid&#13;
van het bestuur als de rechtszekerheid van de burger gediend.&#13;
Thans vertonen regelingen vaak grote verscheidenheid in opbouw en systematiek,&#13;
begrippenapparaat, rechtsbescherming, inspraakmogelijkheden,&#13;
mate van decentralisatie e.d. Het gaat hierbij niet alleen om wetgevingstechniek&#13;
in enge zin maar ook om behoorlijke wetgeving in het&#13;
algemeen."&#13;
Harmonisatie is een uiterst moeizaam proces. In iedere nieuwe wet worden&#13;
zoveel dingen meegenomen waarvan al bij voorbaat wordt toegegeven dat zij&#13;
op gespannen voet staan met voorzieningen in omliggende wetgeving maar&#13;
die voorlopig moeten worden gehandhaafd omdat gewacht moet worden op&#13;
de uitkomsten van aanhangig beraad, dat reeds daarom de verscheidenheid&#13;
onontkoombaar is. De rechtsbescherming is een goed voorbeeld. Hierboven&#13;
wees ik op de aan de Ruilverkavelingswet ontleende rechtbankprocedures.&#13;
Aan wijziging kan alleen al daarom niet worden gedacht omdat gewacht&#13;
dient te worden op een afgeronde mening - o.a. over de suggestie bij de&#13;
rechtbanken een gespecialiseerde ruilverkavelingskamer in te stellen - van de Staatscommissie Herziening Rechterlijke Organisatie.&#13;
De rechtsbescherming wordt overigens niet alleen bij deze procedures gevonden.&#13;
Op p.27-33 van de memorie van toelichting wordt de rechtsbescherming&#13;
besproken en wordt uiteengezet in welke gevallen niet die bijzondere&#13;
rechtbankprocedures maar Kroonberoep en A.R.O.B. beroep mogelijk&#13;
is. Omdat de A.R.O.B. rechter in een aantal gevallen tot niet-ontvankelijkverklaring&#13;
is gekomen, kan nog de gewone burgelijke rechter aan het&#13;
arsenaal van mogelijkheden worden toegevoegd. Al met al een duidelijk&#13;
bewijs dat wij op het stuk van de rechtsbescherming nog ver verwijderd zijn&#13;
van een harmonieus stelsel.&#13;
Harmonie is er ook allerminst met de wetten die met de landinrichting&#13;
verband houden en die in de memorie van toelichting besproken worden.&#13;
Het zijn de Wet op de ruimtelijke ordening, de Natuurbeschermingswet en&#13;
de Ontgrondingenwet als mede het ontwerp-Kaderwet specifiek welzijn.&#13;
Speciaal de Wet op de ruimtelijke ordening wijkt op essentiële punten van&#13;
het ontwerp af. En ook hier is het weer de voorgeschiedenis die de verschillen&#13;
verklaart. De Ruilverkavelingswet heeft steeds een uitgesproken&#13;
centralistische inslag gehad. Dit kenmerk is in het ontwerp-&#13;
Landinrichtingswet overgegaan al moet worden erkend dat de ontwerpers&#13;
gepoogd hebben de provincies in het gehele gebeuren een sterkere positie&#13;
toe te kennen dan deze in de Ruilverkavelingswet hebben. Maar de gemeenten&#13;
komen er nog steeds bekaaid af. De kritiek van de Vereniging van Nederlandse&#13;
Gemeenten op de interim-nota is dan ook te begrijpen.&#13;
Over het ontwerp zal de V.N.G. wel niet anders denken1). Nu kan men&#13;
voor de preponderante positie van de centrale overheid wel goede argumenten&#13;
aanvoeren maar er blijft een merkwaardig groot verschil met de Wet&#13;
ruimtelijke ordening die het zwaartepunt bij de gemeenten heeft gelegd.&#13;
Wie meer eenheid in de ruimtelijke wetgeving wil aanbrengen, moet met&#13;
dit historische gegeven rekening houden. Toch zal men er zich niet bij mogen&#13;
neerleggen. Zowel de decentralistie als de harmonisatie zal tegen de gevestigde&#13;
belangen in bevochten moeten worden. Voor wat de harmonisatie&#13;
betreft, biedt de Wet algemene bepalingen milieuhygiëne een goed voorbeeld&#13;
dat langs de weg der geleidelijkheid op een terrein van onderling samenhangende&#13;
wetten meer eenheid te bereiken is. In elk geval zullen de bewindslieden&#13;
die dit veel omvattende wetsontwerp hebben ingediend, zich er&#13;
over moeten uitspreken hoe zij zich voorstellen de harmonisatie en coördinatie van de wetgeving betreffende bestemming, inrichting en beheer van&#13;
onroerend goed te bevorderen. Er is - zo deelt de memorie van toelichting&#13;
mee - nog een ontwerp-Beheerswet te verwachten waarin regels zullen worden&#13;
gesteld met betrekking tot de beheersovereenkomsten die thans zijn geregeld&#13;
bij de Beschikking beheersovereenkomsten 1977 (Stc. 107). Het&#13;
wordt nu tijd te weten waar we aan toe zijn. Is er van de zijde van de betrokken&#13;
departementen enig initiatief te verwachten om de gedachten die&#13;
vooral door prof. mr. P. de Haan zijn gelanceerd, te gaan uitwerken? Nu&#13;
de memorie van toelichting daarover zwijgt, zal de memorie van antwoord&#13;
ons daarover moeten inlichten.</content><legacyfootnotes>') Bij de correctie van de drukproef kan ik mededelen dat die verwachting is uitgekomen. Zie het advies van&#13;
27 mei 1980, opgenomen in het supplement van de Ned. Gemeente van 20 juni 1980.</legacyfootnotes><footnotes><footnote/></footnotes><auteurs>mr. J. M. POLAK</auteurs><published>1980-08-01 00:00:00</published><modified>1980-08-01 00:00:00</modified><editiondate>1980-08-01</editiondate><htmlpath>https://denhollander.info/artikel/6562</htmlpath></article>
</articles></edition>