<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2006</searchword><id>4145</id><udhid>UDH:TvAR/4145</udhid><titel>Maasdam-Hoogenboom / Hoogenboom (TvAR 2006/5354)</titel><searchwords><searchword>TvAR 7/8/2006</searchword><searchword>TvAR 2006/5354</searchword><searchword>UDH:TvAR/4145</searchword></searchwords><attachments><attachment><name>2006_nr 78_Rechtspraak_5354.pdf</name><extention>pdf</extention><url>https://denhollander.info/download/4104/ci</url></attachment></attachments><inleiding>[Pachtwet art. 25]&#13;
&#13;
Tussenarrest: Vraag of pachter is tekortgeschoten&#13;
in zijn verplichting tot persoonlijk&#13;
gebruik van het gepachte. Pachter beroept&#13;
zich op twee schriftelijke stukken, waarin&#13;
hem toestemming zou zijn gegeven tot&#13;
ingebruikgeving aan derden. Verpachtster&#13;
heeft echtheid van die stukken betwist. Het&#13;
hof heeft beide verklaringen ter griffie doen&#13;
deponeren. De gedeponeerde stukken lijken&#13;
originele stukken en dragen geen zichtbare&#13;
sporen van manipulatie. De op die stukken&#13;
voorkomende handtekeningen gelijken op&#13;
die welke zijn geplaatst onder de pachtovereenkomst&#13;
en de wijzigingsakte van de&#13;
grondkamer. Voor het oog bevatten de&#13;
stukken als zodanig geen aanwijzing dat zij&#13;
achteraf zijn gemaakt en daarop valse&#13;
handtekeningen zijn gezet en het hof kan&#13;
evenmin tekenen van een andere vorm van&#13;
manipulatie ontwaren. Gelet op een en&#13;
ander geeft alleen de betwisting door de&#13;
verpachtster van de echtheid van die&#13;
verklaringen nog geen aanleiding de stukken&#13;
op authenticiteit te laten onderzoeken. Door&#13;
de verpachtster gesignaleerde onduidelijkheden&#13;
ten aanzien van één verklaring geven&#13;
echter aanleiding de pachter een reactie te&#13;
laten geven. Indien deze reactie onbevredigend&#13;
zal zijn, zal alsnog worden overgegaan&#13;
tot een onderzoek naar authenticiteit van de&#13;
verklaringen.&#13;
Aan vordering tot ontbinding van de pachtovereenkomst&#13;
is niet (voldoende duidelijk)&#13;
ten grondslag gelegd dat deze reeds hierom&#13;
zou moeten plaatsvinden omdat de pachter&#13;
tekortschiet in zijn verplichting tot betaling&#13;
van de verschuldigde pachtprijs. Aan de&#13;
enkele vermelding dat de pachter heeft&#13;
verklaard geen pacht aan de boedel te&#13;
betalen en dat dit samen met andere&#13;
omstandigheden met pacht “niets van&#13;
doen” heeft kan die betekenis niet worden&#13;
toegekend.&#13;
Indien niet van de bevoegdheid tot&#13;
ingebruikgeving aan derden zou worden&#13;
uitgegaan is de pachter tekortgeschoten in&#13;
zijn verplichting tot persoonlijk gebruik van&#13;
het gepachte. Het feit dat de pachter – uiteraard&#13;
– wèl instemt met die ingebruikgeving&#13;
mag niet in zijn voordeel meewegen. De&#13;
vordering van de verpachtster strekt&#13;
immers, naar objectieve maatstaven&#13;
gemeten, tot het geldend maken van een&#13;
belang van de gemeenschap (het doen&#13;
eindigen van een pachtovereenkomst met&#13;
een pachter die niet aan zijn verplichtingen&#13;
voldoet) en het louter door de positie als&#13;
pachter ingegeven standpunt van de andere&#13;
deelgenoot kan niet aan die zijde meewegen.&#13;
Ook wordt verweer van pachter dat&#13;
bepaalde percelen nog wél door hem&#13;
worden gebruikt verworpen, mede aan de&#13;
hand van getuigenverklaringen uit de eerste&#13;
aanleg en het achterwege laten van voldoende&#13;
gegevens (onder meer omdat de&#13;
pachter zijn jaarstukken niet heeft willen&#13;
inbrengen).&#13;
Eindarrest: reactie pachter wordt uiteindelijk&#13;
afdoende bevonden, zodat van echtheid van&#13;
verklaringen zal worden uitgegaan. Voor&#13;
nader onderzoek naar nieuw standpunt van&#13;
verpachtster is, gelet op hetgeen is aangevoerd&#13;
en het stadium van het geding,&#13;
geen aanleiding meer. Uitgegaan wordt van&#13;
toestemming voor ingebruikgeving aan&#13;
derden.</inleiding><content>ARREST VAN 8 JUNI 2004 IN DE ZAAK&#13;
VAN:&#13;
Neeltje Willemina Lena Maasdam-Hoogenboom,&#13;
wonende te Numansdorp, gemeente&#13;
Cromstrijen,&#13;
appellante,&#13;
procureur: mr. J.M.J. Huver,&#13;
tegen&#13;
Willem Leo Hoogenboom, wonende te Schoten&#13;
(België),&#13;
geïntimeerde,&#13;
procureur: mr. J.C.N.B. Kaal.&#13;
1 De procedure in eerste aanleg&#13;
De pachtkamer van het kantongerecht Oud-&#13;
Beijerland heeft op 1 oktober 2001 en 15 juli&#13;
2002 vonnissen gewezen tussen appellante&#13;
(verder te noemen: Maasdam) als eiseres en&#13;
geïntimeerde (verder te noemen: Hoogenboom)&#13;
als gedaagde. Van die vonnissen is een&#13;
afschrift aan dit arrest gehecht. Naar die vonnissen&#13;
wordt verwezen voor de procesgang in&#13;
eerste aanleg, de in die instantie genomen&#13;
beslissing en de gronden daarvoor.&#13;
2 De procedure in hoger beroep&#13;
2.1 Bij exploot van 1 augustus 2002, in persoon&#13;
aan Hoogenboom betekend op 12 augustus&#13;
2002, is Maasdam in hoger beroep gekomen&#13;
van genoemde vonnissen met dagvaarding van&#13;
Hoogenboom voor dit hof.&#13;
2.2 Bij memorie van grieven heeft Maasdam&#13;
tegen het vonnis van 1 oktober 2001 vier grieven&#13;
en tegen het vonnis van 15 juli 2002 drie&#13;
grieven aangevoerd en toegelicht, heeft zij&#13;
bewijs aangeboden, en heeft zij geconcludeerd&#13;
dat het hof beide vonnissen zal vernietigen, en&#13;
opnieuw rechtdoende bij arrest, voor zover&#13;
wettelijk toelaatbaar uitvoerbaar bij voorraad,&#13;
de ten processe bedoelde pachtovereenkomst&#13;
zal ontbinden per 1 april 2001, althans deze&#13;
ontbonden zal verklaren per 1 april 2001,&#13;
althans deze zal ontbinden met ingang van&#13;
een zodanig tijdstip als het hof in goede justitie&#13;
zal vermenen te behoren, met veroordeling&#13;
van Hoogenboom in de kosten van beide&#13;
instanties.&#13;
2.3 Hoogenboom heeft bij memorie van antwoord&#13;
verweer gevoerd, bewijs aangeboden&#13;
en geconcludeerd dat het hof Maasdam in&#13;
haar vordering niet-ontvankelijk zal verklaren,&#13;
althans haar deze als ongegrond zal ontzeggen&#13;
dan wel zal afwijzen, met veroordeling&#13;
van Maasdam in de kosten van (het hof leest:)&#13;
het hoger beroep.&#13;
2.4 Ter zitting van het hof van 8 september&#13;
2003 hebben partijen hun zaak doen bepleiten,&#13;
Maasdam door mr. M.A.V. van Aardenne,&#13;
advocaat te Dordrecht, en Hoogenboom door&#13;
mr. A.J.J.M. Hermans, advocaat te Delft. Van&#13;
weerskanten zijn daarbij pleitnotities in het&#13;
geding gebracht. Mr. Van Aardenne heeft op&#13;
voorhand een aantal producties aan het hof en&#13;
aan de wederpartij doen toekomen.&#13;
2.5 Hoogenboom is vervolgens akte verleend&#13;
van het in het geding brengen van een aantal&#13;
producties. Maasdam is hierop akte verleend&#13;
van een reactie op die producties en van het in&#13;
het geding brengen van producties harerzijds.&#13;
Hoogenboom is akte verleend van diens reactie&#13;
op de door Maasdam in het geding gebrachte&#13;
producties.&#13;
2.6 Ten slotte hebben partijen de stukken aan&#13;
het hof overgelegd voor het wijzen van arrest.&#13;
3 De grieven&#13;
Deze luiden:&#13;
Tegen het vonnis van 1 oktober 2001:&#13;
I Ten onrechte heeft de pachtkamer in r.o. 5&#13;
beslist dat, hoewel wordt vastgesteld dat perceel&#13;
F69 wordt verhuurd aan een hondenvereniging&#13;
en derden, dit niet een zodanige&#13;
tekortkoming is dat deze ontbinding rechtvaardigt.&#13;
II Ten onrechte heeft de pachtkamer geoordeeld&#13;
dat geen ontbinding gevorderd kan&#13;
worden op grond van verhuur c.q. deelbouw&#13;
in de jaren 1996 en 1997 nu Maasdam toen&#13;
geen bezwaar heeft gemaakt.&#13;
III Ten onrechte heeft de pachtkamer Maasdam&#13;
belast met het bewijs dat Hoogenboom&#13;
de percelen F37 en F14 ook thans [in 2001;&#13;
proc] niet zelf exploiteert en daarover de zeggenschap&#13;
heeft verloren.&#13;
IV Ten onrechte heeft de pachtkamer besloten&#13;
zoals gedaan.&#13;
Tegen het vonnis van 15 juli 2002:&#13;
V Ten onrechte heeft de pachtkamer besloten&#13;
dat Maasdam niet in haar bewijsopdracht is&#13;
geslaagd.&#13;
VI Ten onrechte heeft de pachtkamer geen&#13;
aanleiding gezien om aan Hoogenboom te&#13;
bevelen zijn boekhouding over te leggen.&#13;
VII Ten onrechte heeft de pachtkamer besloten&#13;
zoals gedaan.&#13;
4 De vaststaande feiten&#13;
4.1 Tussen partijen staat als van de ene zijde&#13;
gesteld en van de andere zijde erkend dan wel&#13;
niet of onvoldoende betwist en mede op&#13;
grond van de in zoverre niet betwiste inhoud&#13;
van overgelegde producties, het navolgende&#13;
vast.&#13;
4.2 Bij overeenkomst van 30 april 1977 heeft&#13;
C.W. Hoogenboom-de Koning, de moeder&#13;
van partijen, voor een duur van twaalf jaren,&#13;
ingaande 1 januari 1975, aan Hoogenboom&#13;
verpacht drie percelen grond, gelegen aan&#13;
respectievelijk de Langeweg te Oud-Beijerland&#13;
(kadastraal bekend sectie F nr. 69, groot&#13;
0.82.70 ha), de Achterweg Zuid te Mijnsheerenland&#13;
(kadastraal bekend sectie F, nr. 37,&#13;
groot 6.27.10 ha) en aan de Achterweg Noord&#13;
te Mijnsheerenland (kadastraal bekend sectie&#13;
F, nr. 14, groot 2.09.70 ha). Deze overeenkomst&#13;
is op 17 mei 1977 bij de grondkamer&#13;
voor Zuid-Holland ingekomen en op 12 augustus&#13;
1977 na schrappen van enige voorwaarden&#13;
door die grondkamer goedgekeurd.&#13;
4.3 C.W. Hoogenboom-Koning is overleden&#13;
op 11 juni 1992. Partijen in deze procedure&#13;
zijn haar erfgenamen. De nalatenschap is nog&#13;
niet verdeeld.&#13;
5 Beoordeling van het geschil in&#13;
hoger beroep&#13;
5.1 De grondslag van de vordering van Maasdam&#13;
is dat Hoogenboom is tekortgeschoten in&#13;
zijn verplichting tot persoonlijk gebruik van&#13;
het gepachte. Die vordering is door de pachtkamer&#13;
in eerste aanleg, deels na bewijslevering,&#13;
afgewezen. Het hoger beroep stelt die afwijzing&#13;
ter discussie.&#13;
5.2 Hoogenboom heeft zich in eerste aanleg&#13;
verweerd, onder meer met een beroep op twee&#13;
schriftelijke stukken (producties 5 en 7 bij conclusie&#13;
van dupliek). In het eerste stuk, gedateerd&#13;
10 januari 1980, wordt aan Hoogenboom&#13;
onder meer de bevoegdheid verleend voor de&#13;
percelen F37, F14 en F69 contracten zoals&#13;
verhuur en deelbouw af te sluiten en opstallen&#13;
te plaatsen. Het tweede stuk, gedagtekend&#13;
8 januari 1992, bevat een akkoordverklaring&#13;
met de verhuur van perceel F69 aan de hondenvereniging.&#13;
Het eerste stuk bevat twee&#13;
handtekeningen (verpachtster en pachter), het&#13;
tweede stuk één handtekening (verpachtster).&#13;
Het hof beschouwt het beroep van Hoogenboom&#13;
op die stukken als het meest verstrekkende&#13;
verweer en zal dat dan ook als eerste&#13;
beoordelen.&#13;
5.3 Maasdam heeft de echtheid van de door&#13;
Hoogenboom overgelegde producties betwist&#13;
(akte 18 juni 2001, pleitnota in hoger beroep&#13;
onder nr. 12). Zij heeft in eerste aanleg gesteld&#13;
dat het niet registreren reeds een aanwijzing&#13;
in die richting oplevert. Bovendien heeft zij&#13;
onderbouwd gesteld dat de hondenvereniging&#13;
pas in 1995 is opgericht. Verder heeft zij aangevoerd&#13;
dat, ook al zouden de door Hoogenboom&#13;
overgelegde producties echt zijn, daaruit&#13;
geen toestemming kan worden afgeleid om&#13;
de bedrijfsvoering geheel aan derden over te&#13;
laten zoals Hoogenboom dat heeft gedaan. In&#13;
hoger beroep heeft zij toegevoegd dat de&#13;
stukken niet door de grondkamer zijn goedgekeurd&#13;
en derhalve geen rechtskracht bezitten&#13;
en dat haar moeder begin jaren ’90 niet&#13;
compos mentis was.&#13;
5.4 Het hof heeft beide verklaringen ter griffie&#13;
doen deponeren. De gedeponeerde stukken&#13;
lijken originele stukken – geen kopieën – en&#13;
zij dragen geen zichtbare sporen van manipulatie.&#13;
De op die stukken voorkomende handtekeningen&#13;
“Hoogenboom-De Koning” gelij-&#13;
ken op die welke zijn geplaatst onder de&#13;
pachtovereenkomst en de wijzigingsakte van&#13;
de grondkamer (productie 3 bij conclusie van&#13;
antwoord). Voor het oog bevatten de stukken&#13;
als zodanig geen aanwijzing dat zij achteraf&#13;
zijn gemaakt en daarop valse handtekeningen&#13;
zijn gezet en het hof kan evenmin tekenen van&#13;
een andere vorm van manipulatie ontwaren.&#13;
Gelet op een en ander geeft alleen de betwisting&#13;
door Maasdam van de echtheid van die&#13;
verklaringen nog geen aanleiding deze stukken&#13;
op authenticiteit te laten onderzoeken.&#13;
5.5 Maasdam heeft aangevoerd dat het niet&#13;
laten registreren van deze verklaringen een&#13;
aanwijzing voor hun valsheid oplevert. Het&#13;
hof is van oordeel dat weliswaar het laten&#13;
registreren de positie van Hoogenboom zou&#13;
kunnen hebben versterkt, maar dat het achterwege&#13;
laten van zo’n registratie nog geen aanwijzing&#13;
van valsheid van de verklaringen geeft.&#13;
Maasdam heeft niet aangegeven dat registratie&#13;
van dit soort verklaringen gebruikelijk is of in&#13;
de gegeven omstandigheden voor de hand zou&#13;
hebben gelegen. Waar Maasdam aanvoert dat&#13;
de verklaringen aan de grondkamer ter toetsing&#13;
hadden moeten worden gezonden, miskent&#13;
zij dat schriftelijke toestemming volstaat&#13;
voor afwijking van de artikelen 30 en 32 van&#13;
de Pachtwet en dat ook overigens – bijv. voor&#13;
art. 25 Pw – een gegeven toestemming voor&#13;
bepaalde handelingen eraan in de weg zal&#13;
staan dat de verpachter zich er met succes op&#13;
beroept dat die handelingen een tekortkoming&#13;
opleveren die ontbinding van de pachtovereenkomst&#13;
rechtvaardigt. Het achterwege laten&#13;
van toetsing vormt dus geen aanleiding om de&#13;
stukken buiten beschouwing te laten en levert&#13;
evenmin een aanwijzing op voor hun valsheid.&#13;
5.6 Maasdam voert nog aan dat zij het uitermate&#13;
onwaarschijnlijk acht dat Hoogenboom&#13;
nota bene met zijn eigen moeder dergelijke&#13;
uitgebreide aanhangsels zou zijn overeengekomen.&#13;
Het hof acht het echter niet op&#13;
voorhand opmerkelijk dat Hoogenboom een&#13;
regeling als vervat in de overeenkomst als die&#13;
van 1980 – die de pachter nogal vergaande&#13;
bevoegdheden geeft om van de wettelijke&#13;
bepalingen af te wijken – op schrift heeft willen&#13;
vastleggen. Bij de verklaring van 1992 is&#13;
niet ondenkbaar dat verwachtingen ontleend&#13;
aan de fysieke en/of psychische gesteldheid&#13;
van Hoogenboom-De Koning een rol hebben&#13;
gespeeld. Ook in zoverre ziet het hof dan ook&#13;
geen aanleiding tot een ander oordeel.&#13;
5.7 Inzake de hondenvereniging heeft Hoogenboom&#13;
tegen het onder 5.3 weergegeven betoog&#13;
van Maasdam aangevoerd dat het gebruik aanvankelijk,&#13;
in 1992, was toegezegd aan een&#13;
hondenvereniging uit Rotterdam, die uiteindelijk&#13;
echter van gebruik heeft afgezien.&#13;
Maasdam heeft dit betwist. Het hof is van&#13;
oordeel dat, gelet op deze betwisting, van&#13;
Hoogenboom een nadere onderbouwing van&#13;
de gang van zaken rond de voorgenomen&#13;
ingebruikgeving aan de hondenvereniging te&#13;
Rotterdam kan worden gevergd. Hij dient&#13;
nauwkeurig aan te geven aan welke hondenvereniging&#13;
het gebruik was toegezegd, hoe hij&#13;
met de desbetreffende vereniging in contact is&#13;
gekomen en met welke personen van die vereniging&#13;
hij contact heeft gehad, een en ander&#13;
zo mogelijk vergezeld van onderbouwende&#13;
stukken. Maasdam zal in de gelegenheid zijn&#13;
tot reageren op de door Hoogenboom ingebrachte&#13;
informatie. Indien het hof die informatie&#13;
ontoereikend acht, zal alsnog een (deskundigen)&#13;
onderzoek naar de echtheid van&#13;
beide ter griffie gedeponeerde verklaringen&#13;
worden ingesteld (ouderdom stukken en echtheid&#13;
handtekening). Wordt de informatie wel&#13;
toereikend geacht, dan zal van de echtheid van&#13;
die verklaringen worden uitgegaan.&#13;
5.8 Wat betreft de inhoud van de overgelegde&#13;
verklaringen is het hof – anders dan Maasdam&#13;
– van oordeel dat zij blijkens hun bewoordingen&#13;
(“het afsluiten van kontrakten zoals verhuur&#13;
en deelbouw” respectievelijk “verhuurd”)&#13;
de bevoegdheid geven de bedrijfsvoering geheel&#13;
uit handen te geven. Partijen zijn daar als erfgenamen&#13;
aan gebonden. Ook de stelling dat&#13;
Hoogenboom-De Koning begin jaren ’90 niet&#13;
compos mentis was kan Maasdam in dit verband&#13;
niet baten. Zij draagt daarvoor geen&#13;
enkele onderbouwing aan, hetgeen zeker in&#13;
het stadium van de procedure waarin zij die&#13;
stelling naar voren heeft gebracht van haar&#13;
kon worden gevergd. Bovendien zou haar&#13;
stelling de verklaring van 1980, waaraan de&#13;
verklaring van 1992 slechts weinig toevoegt,&#13;
onaangetast laten.&#13;
5.9 Maasdam heeft aan haar vordering tot&#13;
ontbinding van de pachtovereenkomst niet,&#13;
althans niet voldoende duidelijk, ten grondslag&#13;
gelegd de stelling dat deze reeds hierom&#13;
zou moeten plaatsvinden omdat Hoogenboom&#13;
tekortschiet in zijn verplichting tot&#13;
betaling van de verschuldigde pachtprijs. De&#13;
pachtkamer in eerste aanleg is op dit aspect&#13;
(dan) ook niet ingegaan en het hoger beroep&#13;
bevat geen voldoende duidelijke grief of&#13;
klacht op dit punt. Aan de enkele vermelding&#13;
dat Hoogenboom heeft verklaard geen pacht&#13;
aan de boedel te betalen en dat dit samen met&#13;
andere omstandigheden met pacht “niets van&#13;
doen” heeft (memorie van grieven, nr. 11) kan&#13;
die betekenis niet worden toegekend. Ook uit&#13;
datgene wat Maasdam doet stellen in de pleitnota,&#13;
nr. 22, volgt – indien dit al als een toelaatbare&#13;
nieuwe grief zou kunnen worden&#13;
beschouwd – onvoldoende dat zij het niet&#13;
betalen van de pachtprijs als een zelfstandige&#13;
grond voor ontbinding wil aanvoeren. Het&#13;
hof gaat daarvan dan ook niet uit.&#13;
5.10 Het bovenstaande betekent dat de aanname&#13;
van echtheid van de ter griffie gedeponeerde&#13;
verklaringen zou leiden tot bekrachtiging&#13;
van de vonnissen waarvan beroep.&#13;
Anders dan Maasdam in haar akte van 18 juni&#13;
2001 onder 5 zonder verdere onderbouwing&#13;
aanvoert is het hof van oordeel dat die verklaringen&#13;
Hoogenboom toestemming geven de&#13;
bedrijfsvoering geheel aan derden over te&#13;
laten, nu zij hem de bevoegdheid tot verhuur&#13;
geven. Indien de echtheid van die verklaringen&#13;
evenwel niet zou worden aangenomen is&#13;
er aanleiding in te gaan op de mate waarin&#13;
Hoogenboom het gepachte zelf gebruikt. Het&#13;
hof overweegt daaromtrent uit doelmatigheidsoogpunt&#13;
reeds thans het volgende.&#13;
5.11 Uit hetgeen over en weer is gesteld volgt&#13;
afdoende, dat Hoogenboom het gebruik van&#13;
perceel F69 (nagenoeg) geheel aan derden en&#13;
in het bijzonder aan de hondenvereniging&#13;
heeft gelaten. Dat gebruik door de hondenvereniging&#13;
is aangevangen nadat Hoogenboom-&#13;
De Koning was overleden. Niet dan&#13;
wel onvoldoende onderbouwd is aangevoerd&#13;
dat Maasdam het gebruik heeft geconstateerd&#13;
en bij Hoogenboom gerechtvaardigd vertrouwen&#13;
van instemming heeft gewekt. Het feit&#13;
dat voordien geen bezwaar is gemaakt tegen&#13;
het gebruik van de grond voor volkstuintjes&#13;
brengt nog niet mee, dat van verpachterszijde&#13;
ook het gebruik door de hondenvereniging&#13;
zou moeten worden gedoogd. Anders dan de&#13;
pachtkamer in eerste aanleg is het hof van&#13;
oordeel dat het feit dat Hoogenboom – uiteraard&#13;
– wèl instemt met de ingebruikgeving&#13;
aan de hondenvereniging niet in zijn voordeel&#13;
mag meewegen. De vordering van Maasdam&#13;
strekt immers, naar objectieve maatstaven&#13;
gemeten, tot het geldend maken van een belang&#13;
van de gemeenschap (het doen eindigen van&#13;
een pachtovereenkomst met een pachter die&#13;
niet aan zijn verplichtingen voldoet) en het&#13;
louter door zijn positie als pachter ingegeven&#13;
standpunt van Hoogenboom kan niet aan die&#13;
zijde meewegen. Ook de mogelijke omstandigheid&#13;
dat het perceel moeilijk bewerkbaar is&#13;
brengt nog niet mee, dat het in gebruik geven&#13;
daarvan aan derden zonder toestemming van&#13;
de verpachter een pachter minder zwaar zou&#13;
moeten worden aangerekend. Al met al zou&#13;
er, indien zou moeten worden aangenomen&#13;
dat de ter griffie gedeponeerde stukken niet&#13;
authentiek zijn, aanleiding zijn de pachtovereenkomst&#13;
wat betreft perceel F69 te ontbinden.&#13;
5.12 Ten aanzien van de percelen F14 en F37&#13;
overweegt het hof het volgende. Anders dan&#13;
de pachtkamer in eerste aanleg kennelijk heeft&#13;
geoordeeld, is het hof van oordeel dat bij deze&#13;
vordering ook een uit handen geven van het&#13;
gebruik in het verleden dient mee te wegen,&#13;
aangezien Hoogenboom niet dan wel onvoldoende&#13;
onderbouwd aanvoert dat hij erop&#13;
mocht vertrouwen dat Maasdam het gebruik&#13;
door derden kende en daartegen geen bezwaar&#13;
had. Dit betekent dat het gebruik door Schelling&#13;
van perceel F14 in 1996 en 1999 en het&#13;
gebruik door Schelling van perceel F37 in&#13;
1997 Hoogenboom wel degelijk kan worden&#13;
aangerekend. Het hof beschouwt dat gebruik&#13;
als bewezen op grond van de verklaring van&#13;
Schelling. Wat betreft het gebruik in de jaren&#13;
nadien heeft Hoogenboom, die van dat&#13;
gebruik goed op de hoogte zou moeten zijn&#13;
en over bewijsstukken zou moeten beschikken,&#13;
tegenover hetgeen Maasdam heeft aangevoerd&#13;
te sterke twijfels over zijn persoonlijke&#13;
betrokkenheid bij het gebruik laten bestaan.&#13;
Uit zijn getuigenverklaring en uit die van&#13;
Dekker volgt, dat de feitelijke bewerking in&#13;
(zeer) vergaande mate aan Dekker is overgela-&#13;
ten. Ook wordt blijkens die verklaringen de&#13;
opbrengst van de grond regelmatig aan Dekker&#13;
verkocht. Er zijn echter geen stukken&#13;
overgelegd waaruit dat duidelijk volgt, terwijl&#13;
zowel Hoogenboom als Dekker belang (kunnen)&#13;
hebben bij het niet laten blijken van&#13;
eventueel gebruik van de grond door Dekker.&#13;
Uit de verklaring van Naaktgeboren volgt dat&#13;
deze regelmatig schapen op perceel F37 heeft&#13;
geweid en dat hij dit met Dekker regelde.&#13;
Hoogenboom zelf heeft verklaard dat de percelen&#13;
voor de meitelling worden opgegeven&#13;
door zijn zoon. Ook wordt gebruik gemaakt&#13;
van het mestnummer van die zoon en betaalt&#13;
die zoon kennelijk de aanslagen van enkele&#13;
productschappen ten aanzien van deze percelen.&#13;
Hoewel hij dit op de pleitzitting had toegezegd,&#13;
heeft Hoogenboom “wegens hem&#13;
moverende redenen” geen jaarstukken overgelegd&#13;
waaruit kan blijken in hoeverre hij c.q.&#13;
zijn BV nog een landbouwbedrijf voert en dat&#13;
de opbrengst van percelen meetelt voor zijn&#13;
bedrijfsresultaat dan wel voor zijn inkomen.&#13;
Hoogenboom heeft bij akte een groot aantal&#13;
facturen overgelegd, maar deze kunnen voor&#13;
het grootste gedeelte niet, althans niet met&#13;
voldoende duidelijkheid, in verband worden&#13;
gebracht met de percelen waarover het hier&#13;
gaat. Verder zijn de stukken die betrekking&#13;
hebben op (afrekeningen met) Dekker niet&#13;
vergezeld van betalingsbewijzen. Gelet op het&#13;
belang van zowel Hoogenboom als Dekker&#13;
bij de uitkomst van deze procedure en op de&#13;
op voorhand te verwachten tegenwerpingen&#13;
van Maasdam, kon enig bewijs van afrekening&#13;
van Hoogenboom worden gevergd. Al deze&#13;
omstandigheden leiden tot dusdanige twijfels&#13;
omtrent de persoonlijke betrokkenheid van&#13;
Hoogenboom bij de exploitatie, dat er voldoende&#13;
aanleiding zou zijn om ook wat betreft de&#13;
percelen F14 en F37 de pachtovereenkomst te&#13;
ontbinden. Ten overvloede wijst het hof, met&#13;
inachtneming van datgene wat hierover onder&#13;
5.9 is overwogen, in dit verband nog op de&#13;
omstandigheid dat Hoogenboom ter zake van&#13;
deze percelen niet de pachtprijs betaalt, maar&#13;
als tegenprestatie alleen – en kennelijk zonder&#13;
medewerking van Maasdam – de volledige&#13;
waterschapslasten (ook het eigenaarsdeel) voldoet.&#13;
5.13 De slotsom luidt, dat de zaak zal worden&#13;
verwezen naar de rol voor het onder 5.7 aangegeven&#13;
doel.&#13;
5.14 Iedere verdere beslissing zal worden aangehouden.&#13;
6 De beslissing&#13;
Het hof, recht doende in hoger beroep,&#13;
verwijst de zaak naar de rol van 6 juli 2004&#13;
voor akte van de zijde van Hoogenboom als&#13;
aangegeven in rechtsoverweging 5.7 van dit&#13;
arrest;&#13;
houdt iedere verdere beslissing aan.&#13;
ARREST VAN 21 JUNI 2005&#13;
1 Voortzetting van de procedure in&#13;
hoger beroep&#13;
1.1 Ter uitvoering van het tussenarrest van dit&#13;
hof van 8 juni 2004 (verder: het tussenarrest)&#13;
is Hoogenboom ter rolle van 14 september&#13;
2004 akte verleend van het overleggen van&#13;
enkele producties met toelichting daarop.&#13;
1.2 Maasdam heeft bij akte gereageerd op de&#13;
akte van Hoogenboom, eveneens onder overlegging&#13;
van producties.&#13;
1.3 Hoogenboom heeft zich vervolgens bij&#13;
akte uitgelaten over de door Maasdam overgelegde&#13;
producties en heeft daarbij zijnerzijds&#13;
wederom een productie in het geding gebracht.&#13;
1.4 Maasdam heeft hierop bij akte gereageerd&#13;
op de door Hoogenboom in het geding&#13;
gebrachte productie onder overlegging van&#13;
één nieuwe productie.&#13;
1.5 Ten slotte hebben partijen wederom de&#13;
stukken aan het hof overgelegd voor het wijzen&#13;
van arrest.&#13;
2 Voortzetting van de beoordeling&#13;
van het geschil in hoger beroep&#13;
2.1 Het hof verwijst naar zijn tussenarrest en&#13;
volhardt bij hetgeen in dat arrest is overwogen&#13;
en beslist.&#13;
2.2 In dat tussenarrest is de zaak verwezen naar&#13;
de rol teneinde Hoogenboom in de gelegenheid&#13;
te stellen de gang van zaken rond de voorgenomen&#13;
ingebruikgeving aan de hondenvereniging&#13;
te Rotterdam nader te onderbouwen.&#13;
Hem is verzocht nauwkeurig aan te geven aan&#13;
welke hondenvereniging het gebruik was toegezegd,&#13;
hoe hij met de desbetreffende vereniging&#13;
in contact is gekomen en met welke per-&#13;
sonen van die vereniging hij contact heeft&#13;
gehad, een en ander zo mogelijk vergezeld van&#13;
onderbouwende stukken. Overwogen is dat&#13;
alsnog een (deskundigen)onderzoek naar de&#13;
echtheid van beide ter griffie gedeponeerde&#13;
verklaringen (ouderdom stukken en echtheid&#13;
handtekening) zal worden ingesteld indien de&#13;
informatie ontoereikend wordt geacht.&#13;
2.3 Hoogenboom heeft bij akte van 14 september&#13;
2004 een brief van P.J. Vrijenhoek,&#13;
voorzitter van de Vereniging van Fokkers en&#13;
Liefhebbers van Duitse Herdershonden,&#13;
Kringgroep Rotterdam, in het geding gebracht.&#13;
In deze brief staat vermeld dat er in 1991&#13;
sprake van is geweest dat de huurovereenkomst&#13;
voor de huisvesting van die vereniging&#13;
zou worden opgezegd en dat toen Hoogenboom&#13;
met een bestuurslid van de vereniging,&#13;
K. Bastemeijer, contact heeft gehad met de&#13;
voormalige eigenaar van de locatie, B. van der&#13;
Meer. Volgens Hoogenboom zou laatstgenoemde&#13;
zijn opgetreden als bemiddelaar en&#13;
zou het verzoek zijn gedaan of Hoogenboom&#13;
het perceel F69 aan de hondenvereniging zou&#13;
willen verhuren. In verband hiermee heeft&#13;
Hoogenboom, naar hij aanvoert, in januari&#13;
1992 aan zijn moeder gevraagd de desbetreffende&#13;
verklaring te ondertekenen.&#13;
2.4 Maasdam heeft een brief van Bastemeijer&#13;
in het geding gebracht. Bastemeijer schrijft&#13;
daarin dat hij nimmer gesprekken met Van der&#13;
Meer en Hoogenboom heeft bijgewoond en&#13;
dat hij beiden niet eens kent. Hoogenboom&#13;
heeft hierop gereageerd door aan te voeren&#13;
dat Vrijenhoek zich kennelijk vergist en van&#13;
een ander bestuurslid sprake moet zijn geweest.&#13;
Het hof leidt uit hetgeen Hoogenboom aanvoert&#13;
af dat hij zelf zich niet meer herinnert&#13;
wie bij dit gesprek aanwezig is geweest.&#13;
2.5 Het geheel overziende is het hof van oordeel&#13;
dat Hoogenboom voldoende is tegemoetgekomen&#13;
aan de opdracht om informatie&#13;
over de voorgenomen ingebruikgeving aan de&#13;
hondenvereniging te verschaffen. Hij heeft de&#13;
naam van die vereniging genoemd, heeft zijn&#13;
verklaring voor de gang van zaken gedocumenteerd&#13;
met een de brief van Vrijenhoek en&#13;
de in die brief geschetste gang van zaken geeft&#13;
een afdoende verklaring voor een indertijd&#13;
door C.W. Hoogenboom-de Koning aan&#13;
Hoogenboom gegeven toestemming tot ingebruikgeving&#13;
aan “de hondenvereniging”. Dat&#13;
in de brief ten onrechte de naam van Bastemeijer&#13;
wordt genoemd maakt de geschetste&#13;
gang van zaken nog niet ongeloofwaardig; het&#13;
hof acht het niet onaannemelijk dat Vrijenhoek&#13;
zich heeft vergist in de naam van een&#13;
persoon die heeft deelgenomen aan een – meer&#13;
dan tien jaren geleden gehouden – bespreking,&#13;
die niet heeft geleid tot verdere contacten. Het&#13;
hof overweegt hierbij voorts, dat uit hetgeen&#13;
Maasdam aanvoert nog niet volgt dat ook&#13;
Vrijenhoek en/of Van der Meer Hoogenboom&#13;
niet kennen en/of zich niets van besprekingen&#13;
in 1991/1992 herinneren.&#13;
2.6 Maasdam heeft in haar akte na tussenarrest&#13;
nog een brief van F. Schoute overgelegd. In&#13;
deze brief staat vermeld dat de aan Hoogenboom-&#13;
De Koning toegeschreven verklaring&#13;
van 1980 is geschreven op een computer, doch&#13;
dat de computer in dat jaar zijn intrede nog&#13;
niet had gedaan. Hoogenboom heeft dat laatste&#13;
gedocumenteerd bestreden. Na nadere discussie&#13;
tussen partijen is door Maasdam niet voldoende&#13;
duidelijk aangevoerd dat de brief niet&#13;
kan zijn geschreven op een vóór 1980 bestaande&#13;
computer voor thuisgebruik (niet zijnde een&#13;
“personal computer”), zoals Hoogenboom&#13;
stelt daarover destijds te hebben beschikt. Nu&#13;
in het tussenarrest het debat reeds zonder&#13;
voorbehouden was verengd tot het onder 2.2&#13;
aangegeven onderwerp en deze nadere discussie&#13;
buiten dat thema valt, ziet het hof geen aanleiding&#13;
tot nader onderzoek op dit punt. Nu&#13;
hier onduidelijkheid is blijven bestaan, geeft&#13;
het nadere standpunt van Maasdam ook geen&#13;
aanleiding tot een herbezinning op de geloofwaardigheid&#13;
van Hoogenbooms stellingen. Ook&#13;
overigens ziet het hof hiertoe geen gronden.&#13;
2.7 Uit een en ander volgt dat voor het vervolg&#13;
zal worden uitgegaan van de echtheid&#13;
van de in rechtsoverweging 5.10 van het tussenarrest&#13;
bedoelde verklaringen. Hetgeen in&#13;
rechtsoverwegingen 5.11 en 5.12 van dat arrest&#13;
is beslist is dan niet meer van belang.&#13;
2.8 De slotsom luidt, dat de grieven van Maasdam&#13;
haar niet kunnen baten en dat de vonnissen&#13;
waarvan beroep met wijziging van gronden&#13;
zullen worden bekrachtigd. Maasdam zal&#13;
als de ook in hoger beroep in het ongelijk&#13;
gestelde partij worden veroordeeld in de kosten&#13;
van deze instantie.&#13;
3 De beslissing&#13;
Het hof, recht doende in hoger beroep,&#13;
bekrachtigt de tussen partijen gewezen vonnissen&#13;
van de pachtkamer van het kantongerecht&#13;
te Oud-Beijerland respectievelijk van de&#13;
rechtbank te Dordrecht, sector kanton, locatie&#13;
Oud-Beijerland van 1 oktober 2001 respectievelijk&#13;
van 15 juli 2002, waarvan beroep;&#13;
veroordeelt Maasdam in de kosten van het&#13;
hoger beroep, aan de zijde van Hoogenboom&#13;
tot op heden begroot op € 193,– wegens griffierecht&#13;
en € 2.682,– wegens salaris.</content><legacyfootnotes/><footnotes><footnote/></footnotes><auteurs/><published>2006-07-01 00:00:00</published><modified>2006-07-01 00:00:00</modified><editiondate>2006-07-01</editiondate><htmlpath>https://denhollander.info/artikel/4145</htmlpath></article>
</articles></edition>