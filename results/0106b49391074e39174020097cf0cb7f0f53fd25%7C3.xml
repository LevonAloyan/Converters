<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2000</searchword><id>5656</id><udhid>UDH:TvAR/5656</udhid><titel>Gedachten over wetgeving: pacht naar het BW</titel><searchwords><searchword>TvAR 5/2000</searchword><searchword>UDH:TvAR/5656</searchword></searchwords><attachments><attachment><name>2000_nr 5_Artikel_Rodrigues Lopes.pdf</name><extention>pdf</extention><url>https://denhollander.info/download/5588/ci</url></attachment></attachments><inleiding>Inleiding&#13;
Onlangs (januari 2000) las ik een onopvallend bericht in mijn dagblad (NRC Handelsblad).&#13;
In enkele regels werd aangegeven dat de Commissie Pachtbeleid tot de aanbeveling&#13;
was gekomen de Pachtwet op te heffen en enkele bepalingen van pachtrecht&#13;
op te nemen in het Burgerlijk Wetboek.&#13;
Nu zou men kunnen denken aan een terugkeer tot het verleden. In de periode&#13;
vóór de invoering van onze pachtwetgeving (Crisispachtwet 1932, Pachtwet 1937,&#13;
Pachtbesluit 1941, Pachtwet 1958) bevatte het BW oud namelijk enkele bepalingen&#13;
(art. 1624 t/m 1636) over de huur van landerijen. Ze hadden de pachter niets goeds te&#13;
bieden.&#13;
Rechtsgeschiedenis&#13;
De werkelijke pachtwetgeving heeft zich buiten het BW voltrokken, met als gevolgen&#13;
een belangrijke mate van specialisatie en ook van isolatie. Naast afzonderlijke wetgeving&#13;
kwamen er een afzonderlijk bestuur (grondkamers, Centrale Grondkamer) en&#13;
een afzonderlijke rechterlijke macht (pachtkamers bij de kantongerechten en bij Hof&#13;
Arnhem), kortom een pacht-trias politica. Daarnaast kwam een eigen vereniging en&#13;
een eigen tijdschrift (De Pacht geheten van 1940 tot 1982). Gelukkig waren de betrokken&#13;
kantonrechters gewoonlijk doende met ander recht en hield men zich in Arnhem&#13;
(pachtkamer Hof, Centrale Grondkamer) meestal met (ander) burgerlijk recht bezig.&#13;
Zo isoleerden de pachtrechters zich niet van de hoofdstroom van het burgerlijk recht&#13;
en van het recht in het algemeen. Dat deden de pachtwetgevingsjuristen misschien&#13;
ook niet, maar de pachtgeleerden, de schrijvers, vaak wel.&#13;
Reeds in de jaren zestig waren geluiden te horen over de wenselijkheid van de&#13;
terugkeer van de pacht in het BW en maakte P. de Haan het materiële deel van de&#13;
Pachtwet klaar voor opneming in het ontwerp voor een nieuw BW (het procesrecht&#13;
zou een plaats moeten vinden in het Wetboek van Burgerlijke Rechtsvordering). Op&#13;
een wetenschappelijke bijeenkomst in de jaren tachtig (denk ik) zei J.M. Polak dat&#13;
agrarisch recht eigenlijk onvoldoende onderscheidend vermogen heeft om aanspraak&#13;
te kunnen maken op een eigen plaats in het recht en hij zal daarbij zeker aan de pacht&#13;
ten opzichte van andere overeenkomsten hebben gedacht.&#13;
Typering materiële wetgeving&#13;
De Pachtwet en de bijbehorende Pachtnormenbesluiten zijn een toonbeeld van&#13;
sociaal-economische wetgeving. Hierbij ligt de nadruk op sociaal, zeker tot in de jaren&#13;
tachtig. Geleidelijk begon toen het maatschappelijke en politieke klimaat te veranderen. Zo werd het in 1984 voor de verpachter mogelijk zich van een gezonde pachter&#13;
van 65 jaar oud te ontdoen (“pachterspensioen”, art. 38a) en een kandidaat voor indeplaatsstelling&#13;
als pachter van die leeftijd te weigeren (art. 49 lid 6). Een zeer belangrijk&#13;
jaar werd 1995. Er kwamen nieuwe pachtvormen (art. 70f en 70g, liberalisatie, versoepeling)&#13;
en het kleine perceel als object van een pachtovereenkomst met veel minder&#13;
dwingend recht mocht minder klein zijn (art. 58). Nieuwe pachtnormen konden van&#13;
rechtswege onmiddellijk na invoering in de pachtprijs doorwerken (art. 19, zie ook&#13;
pachtersomslag in waterschapslasten). De pachter kon tegen de wil van de verpachter&#13;
niet meer het voorkeursrecht gebruiken om daar een financiële slag uit te slaan (antispeculatiebepaling,&#13;
art. 56i, van aanvullend recht). Voor de pachtnormen kwam een&#13;
nieuw stelsel, gericht op een netto-rendement van 2%, weinig ten opzichte van een&#13;
belegging in ander onroerend goed, maar toch veel meer dan voorheen.&#13;
Overgang naar nieuwe regeling&#13;
Zo is een goede uitgangspositie ontstaan, dacht ik (zie mijn opmerkingen daarover in&#13;
mijn Pacht, Kluwer, derde druk, 1997), voor verdergaande liberalisatie, voor een&#13;
overgang in enkele stappen naar een pachtovereenkomst met weinig dwingend recht&#13;
en met een vrije marktprijs, zoals bij de huur van bedrijfsruimte. Een en ander zal&#13;
kunnen leiden tot de opheffing van de pachtkamers en de grondkamers.&#13;
Mijn gedachten tot dusverre waren globaal. Zo dacht ik al het goede van onze vertrouwde&#13;
Pachtwet voor belanghebbenden te behouden door wijziging van artikel 57.&#13;
Bijna alle bepalingen van de wet zouden van aanvullend recht kunnen worden. Het&#13;
artikel zou dan een gering aantal bepalingen noemen die van dwingend recht zijn.&#13;
Partijen zouden dan in de meeste gevallen kunnen kiezen tussen een eigen regeling en&#13;
geen regeling. In het laatste geval zou dan de Pachtwet gelden, zij zou een soort&#13;
modelreglement zijn geworden.&#13;
Maar nu wil ik mij afvragen hoe een pachttitel in het BW zou kunnen worden&#13;
vormgegeven.</inleiding><content>Algemeen&#13;
De terugkeer van het wettelijk pachtrecht naar het BW zou gepaard moeten gaan met&#13;
de eliminatie van het overheidsingrijpen, niet zozeer omdat die niet in het BW zouden&#13;
kunnen voorkomen, maar omdat dat in onze huidige samenleving zeker kan&#13;
worden gemist. De toetsing, uitmondend in goedkeuring, al dan niet met bindende&#13;
wijziging, van de door partijen overeengekomen bedingen, en in uitzonderlijke gevallen&#13;
zelfs in nietigverklaring van de overeenkomst, komt alleen bij de pacht voor, niet&#13;
bij de in maatschappelijk opzicht toch zeer vergelijkbare huur van woonruimte, huur&#13;
van bedrijfsruimte en de arbeidsovereenkomst. Een overeenkomst, waarvan de&#13;
inhoud, behalve door de wet en door partijen, door de overheid bepaald wordt, past&#13;
in een geleide economie, in een planeconomie.&#13;
We kunnen nu de specifieke trias politica in de pacht wel opheffen. Dat betekent&#13;
een compacte regeling in het BW, rechtspraak door de kantonrechter, gelijk bij de&#13;
huur, en verrichting van bestuurstaken door dezelfde kantonrechter. Het hoger&#13;
beroep zou of, zoals bij de huur, kunnen worden behandeld door de arrondissementsrechtbank&#13;
of, zoals nu, blijvend kunnen worden toevertrouwd aan een pachtkamer&#13;
bij een Hof, dat te Arnhem. Dezelfde keuze zou kunnen worden gemaakt voor hoger beroep van bestuurshandelingen. We zouden ons nog kunnen afvragen of&#13;
ook pachtzaken voor cassatie in aanmerking behoren te komen.&#13;
Pachtovereenkomst en totstandkoming&#13;
De pachttitel moet aanvangen met de pachtdefinitie, onder andere omdat nog steeds&#13;
moet worden voorkomen dat een partij of misschien soms beide partijen aan bepaald&#13;
pachtrecht willen ontkomen of, andersom, een ándere overeenkomst als een pachtovereenkomst&#13;
erkend willen zien.&#13;
De pachtdefinitie (art. 1 lid 1 onder d) behoeft geen wijziging. Wel zou het aan te&#13;
bevelen kunnen zijn hoeve of los land te vervangen door onroerende zaak. Blijkens&#13;
sommige rechtspraak kan een huurobject een pachtobject worden doordat het met&#13;
goedvinden van de eigenaar gebruikt wordt ter uitoefening van de landbouw. Dat&#13;
impliceert dat een (aanvankelijk) niet-agrarisch object agrarisch kan worden gebruikt,&#13;
met andere woorden dat het vereiste van het agrarische karakter van het pachtobject&#13;
kan worden gemist. Het verschil tussen hoeve en los land vervolgens laat zich alleen&#13;
gelden bij de lengte van de eerste gebruiksperiode (art. 12 lid 1).&#13;
Van de overige begripsomschrijvingen in artikel 1 moet slechts die van landbouw&#13;
worden gehandhaafd (lid 1 onder b, 4, 5 en 6).&#13;
Vorm overeenkomst&#13;
Met vele anderen voel ik voor een door partijen in vrijheid te bepalen tegenprestatie&#13;
of pachtprijs dan wel beheersvergoeding. Hierdoor verdwijnen in mijn gedachten niet&#13;
alleen de bepalingen van de artikelen 3, 4 en 4a, maar ook de prijstoetsing van artikel&#13;
5 lid 1 onder a. Dan resteren de toetsing van pachtersverplichtingen op buitensporigheid&#13;
(art. 5 lid 1 onder b, zie ook leden 10 en 11), de toetsing van de gevolgen van de&#13;
pachtovereenkomst voor de agrarische structuur (lid 1 onder c en d) en voor algemene&#13;
landbouwbelangen (onder e), met verdere uitwerking in lid 2 t/m 5, en de toetsing&#13;
van bepalingen in de overeenkomsten op strijdigheid met de Pachtwet zelf (lid 1&#13;
onder f en lid 6).&#13;
De pachter kan het zonder buitensporigheidstoetsing stellen. Hij kan zich te zijner&#13;
tijd tot de rechter wenden met een beroep op bedreiging, dwaling, bedrog, misbruik&#13;
van omstandigheden en dan zijn er nog de maatstaven van redelijkheid en billijkheid&#13;
(art. 6:2 en 248 BW). Met mogelijke strijdigheid van bepalingen met de wet, bovendien&#13;
met de openbare orde en goede zeden kan een partij eveneens bij de rechter terecht.&#13;
De verdwijning van de landbouwkundige toetsing zou zeker niet worden betreurd.&#13;
De grondkamers hebben haar vrijwel nooit toegepast. Bovendien zal het marktmechanisme&#13;
reeds gunstige structurele gevolgen hebben, zeker voor de schaalfactor.&#13;
Artikel 5 lid 7 dat voor de toetsing de wijzigings- en beëindigingsovereenkomst&#13;
met de pachtovereenkomst gelijk stelt, moet dus ook verdwijnen.&#13;
Zo kan artikel 5 (leden 8 en 9 zijn niet ingevoerd) in zijn geheel worden verwijderd&#13;
en daarmee ook artikel 6 (verlengstuk van art. 5) en artikel 7 (ontwerpovereenkomst).&#13;
Nu komen we terug bij artikel 2. Lid 2 daarvan over het vereiste van goedkeuring&#13;
door de grondkamer en lid 3 als uitzondering daarop moeten, nu de toetsing is geëlimineerd,&#13;
eveneens worden geschrapt.&#13;
Van paragraaf 2 blijft aldus alleen artikel 2 lid 1, dat de schriftelijke vorm voorschrijft&#13;
voor de pachtovereenkomst, de wijzigings- en de beëindigingsovereenkomst, over. Vooralsnog lijkt het mij verstandig deze bepaling te handhaven en een tweede&#13;
lid toe te voegen dat bepaalt dat het ontbreken van de schriftelijke vorm de overeenkomst&#13;
niet nietig maakt. Ten slotte zou ik de voorkeur geven aan de formulering dat&#13;
de overeenkomsten bij akte moeten worden aangegaan.&#13;
Uit het voorafgaande volgt dat ook artikel 8 (inzending overeenkomsten aan&#13;
grondkamer), artikel 9 (sancties bij niet-inzending) en artikel 10 (niet door grondkamer&#13;
goedgekeurde wijzigings- en beëindigingsovereenkomst) geschrapt moeten worden.&#13;
De keuze voor handhaving van de schriftelijke vorm (art. 2) of, beter, akte, leidt tot&#13;
de erkenning van het blijvende nut van artikel 11 leden 1 en 2 (lid 3 over toetsing&#13;
door grondkamer vervalt). Zo kan een gebruiker die zichzelf als pachter ziet, via de&#13;
rechter die status verwerven, indien de overeenkomst aan de pachtdefinitie beantwoordt&#13;
en een partij die, ook gegeven bepaalde rechtsgevolgen, een pachtakte respectievelijk&#13;
pachtwijzigings- of beëindigingsakte wenst, die realiseren. Ik merk op dat de&#13;
conversie door de rechter (lid 2) van veel beperkter omvang zal worden, omdat nietige&#13;
bepalingen uitzonderlijk zullen worden.&#13;
Tussentijdse conclusie&#13;
Inmiddels zie ik voor mij een reductie van de eerste elf artikelen tot:&#13;
artikel 1 lid 1 de pachtdefinitie (art. 1 lid 1 onder d), bij voorkeur met vervanging&#13;
van “hoeve of los land” door “onroerende zaak”.&#13;
lid 2 Omschrijving van landbouw.&#13;
artikel 2 lid 1 De pachtovereenkomst, de wijzigings- en de beëindigingsovereenkomst&#13;
moeten bij akte worden aangegaan.&#13;
lid 2 Het ontbreken van een akte maakt de overeenkomst echter niet nietig.&#13;
lid 3 Zolang een overeenkomst niet bij akte is aangegaan, kan de meest&#13;
gerede partij schriftelijke vastlegging daarvan vorderen. Bij een vastlegging&#13;
brengt de rechter nietige bedingen, zoveel mogelijk overeenkomstig&#13;
de bedoeling van partijen, in overeenstemming met de wet.&#13;
Zo is er dus een pachtakte c.q. een pachtvonnis respectievelijk een mondelinge pacht.&#13;
De grens is dus verschoven, waar thans immers een pachtakte an sich (niet door de&#13;
grondkamer goedgekeurd dus) tot de mondelinge pacht moet worden gerekend.&#13;
Mondelinge pacht in de toekomst zal zijn letterlijk mondelinge pacht, althans zuiver&#13;
consensuele pacht, en pacht aangegaan in de schriftelijke vorm, doch niet bij akte.&#13;
Globaal betekent dit laatste een akte, minus een dagtekening en/of de handtekeningen&#13;
van partijen. De onzorgvuldig gekozen term “mondelinge pacht” zou dus aanmerkelijk&#13;
minder misplaatst worden.&#13;
Evenals het nieuwe artikel 1 moet het nieuwe artikel 2 van dwingend recht zijn.&#13;
We kunnen aan de bij akte aangegane overeenkomst onder andere de duurbepalingen&#13;
(thans art. 12 en art. 36 t/m 48), de wederopbouwplicht van de verpachter (art. 29) en&#13;
het voorkeursrecht (art. 56a e.v.) koppelen.&#13;
Pachtprijs&#13;
Als gevolg van de opheffing van de prijstoetsing, maar eigenlijk reeds door de beoogde&#13;
vrijheid van partijen ter zake van de prijs moet artikel 13 worden opgeheven. Die vrijheid leidt ook tot het schrappen van artikel 14 (geen doorberekening publiekrechtelijke&#13;
lasten).&#13;
Artikel 15 over correctie van de pachtprijs (werkelijke oppervlakte pachtobject),&#13;
artikel 16 over het remissierecht en de artikelen 17 en 18 over incidentele verhoging&#13;
van de pachtprijs wegens voordeel van de pachter als gevolg van buitengewone, indirect&#13;
of direct door de verpachter bekostigde, werken lenen zich tot handhaving als&#13;
bepalingen van aanvullend recht (art. 15 is dat reeds thans).&#13;
Het opheffen van pachtprijsnormen en van de grondkamer heeft ingrijpende&#13;
gevolgen voor artikelen 19 en 19a over herziening van de pachtprijs of de beheersvergoeding.&#13;
Alleen artikel 19 lid 3 en artikel 19a lid 2 komen voor handhaving in aanmerking,&#13;
zij het in ingrijpend gewijzigde vorm en als bepaling van aanvullend recht.&#13;
Zij zouden kunnen luiden: “De pachter of de verpachter kan de rechter verzoeken de&#13;
pachtprijs respectievelijk de beheersvergoeding te herzien. Deze doet dat indien redelijkheid&#13;
en billijkheid dit verlangen of gewijzigde omstandigheden dit rechtvaardigen”.&#13;
Nog beter is misschien de artikelen 19, 19a en ook 19b geheel te schrappen,&#13;
waardoor terzake artikel 6:258 BW over onvoorziene omstandigheden gaat gelden.&#13;
Duur en verlenging&#13;
Van artikel 12 zou slechts lid 1 over de duur van de eerste gebruiksperiode van de bij&#13;
akte aangegane pachtovereenkomst moeten overblijven en dat als bepaling van aanvullend&#13;
recht. Mede daardoor kan men het waarschijnlijk stellen zonder een definitie&#13;
van hoeve. Het artikel zou dan in lid 1 luiden: “De bij akte aangegane pachtovereenkomst&#13;
geldt voor een bepaalde tijd. Deze bedraagt twaalf jaren voor een hoeve en zes&#13;
jaren voor los land”. Een tweede lid zou kunnen bepalen: “Een niet bij akte aangegane&#13;
pachtovereenkomst geldt voor onbepaalde tijd.” Deze laatste bepaling zou van dwingend&#13;
recht kunnen zijn.&#13;
Ter zake van de verlenging zouden we weer moeten onderscheiden tussen bij akte&#13;
aangegane en niet bij akte aangegane pachtovereenkomsten. De eerste zouden dan&#13;
onder het bestaande regime (art. 36 t/m 48) moeten vallen, tenzij de partijen in hun&#13;
akte anders bepalen. De tweede zouden geen verlenging kennen, waar immers geen&#13;
bepaalde tijd loopt.&#13;
In de artikelen 38 t/m 48 moet telkens “pachtkamer” worden vervangen door&#13;
“rechter”.&#13;
Artikel 36 lid 1 zou kunnen luiden: “De bij akte aangegane pachtovereenkomst,&#13;
welke geldt voor de duur van ten minste twaalf jaren voor een hoeve en ten minste&#13;
zes jaren voor los land, wordt telkens van rechtswege met zes jaren verlengd”. De&#13;
leden 2 (opzegging) en 3 (verzoek pachter aan rechter) kunnen worden gehandhaafd.&#13;
Artikel 37 zou betrekking hebben op bij akte aangegane pachtovereenkomsten&#13;
welke gelden voor korter dan twaalf jaar (hoeve) respectievelijk zes jaar (los land),&#13;
doch voor ten minste een jaar (zie lid 2). Er heeft aan het einde van die termijn geen&#13;
verlenging van rechtswege plaats, doch de pachter kan binnen, zeg een maand, aan de&#13;
rechter verzoeken de overeenkomst te verlengen. Artikel 42 vervalt, het gaat immers&#13;
om een door partijen overeengekomen periode, niet meer om een door de grondkamer&#13;
goedgekeurde duur.&#13;
Artikel 38 (beslissing naar billijkheid) kan worden gehandhaafd, de verplichte&#13;
afwijzingsgronden (art. 38a t/m 42) behoeven echter nadere overweging. Zo zouden de artikelen 39 (wanprestatie) en 40 (niet-agrarische bestemming) – en met dit laatste&#13;
ook artikel 48 (schadeloosstelling bij niet-verlenging of met zeer korte duur) kunnen&#13;
vervallen. Het komt mij voor dat niet-verlenging niet behoeft te bestaan naast ontbinding&#13;
die op elk tijdstip kan worden gevorderd (art. 55 resp. art. 51).&#13;
Dan blijven als verplichte afwijzingsgronden bestaan de “pensioenleeftijd” van de&#13;
pachter (art. 38a) en het beroep op eigen gebruik (art. 41). Artikel 44 over vergoeding&#13;
door de verpachter aan de pachter wegens simulatie van wil zal betrekking hebben op&#13;
de artikelen 41 en 51.&#13;
Het lijkt redelijk het ingewikkelde artikel 43 over de bescherming van de pachter&#13;
tegen de opvolger van zijn verpachter te handhaven, zij het als aanvullend recht.&#13;
In artikel 45 over de duur van de verlenging moet lid 1 slechts inhouden de vermelding&#13;
van een termijn van zes jaar c.q. een kortere termijn, alsmede in het laatste&#13;
geval van de tijd waarbinnen verlenging van de pachtovereenkomst kan worden&#13;
gevraagd, tenzij de rechter deze met een termijn van een jaar of korter verlengt. De&#13;
leden 2 t/m 6 behoeven geen wijziging, evenmin als artikel 46.&#13;
Artikel 47 zou moeten vervallen. We hebben in gedachten immers afscheid genomen&#13;
van de landbouwkundige toetsing en van de grondkamer.&#13;
Overige rechten en verplichtingen uit pachtovereenkomst&#13;
De artikelen 20 en 25 lid 2 (staat van onderhoud), 21 (pachtobject aan water), de vrijwaringsartikelen&#13;
22 (rechtsgebreken) en 24 (feitelijke gebreken) en artikel 23 (feitelijke&#13;
stoornis) zouden alle als bepalingen van aanvullend recht een plaats kunnen vinden&#13;
in een voor huur en pacht tezamen geldend algemeen deel. Ik herinner er even aan dat&#13;
voor de huur de bepalingen van het BW oud gelden en dat vernieuwing in voorbereiding&#13;
is.&#13;
Gebruik en beheer&#13;
Dan de artikelen 25 lid 1 (goed gebruik), 26 (onderhoud) en 27 (gedogen groot&#13;
onderhoud). Deze kunnen, maar nu alle als van aanvullend recht, worden gehandhaafd&#13;
met substitutie van “pachtkamer” door “kantonrechter”. Daaraan voeg ik toe&#13;
dat ook deze bepalingen kunnen worden ondergebracht in een algemeen deel voor&#13;
huur en pacht.&#13;
Schadevergoeding&#13;
Artikel 28, over specifiek schadevergoedingsrecht voor pachtobjecten, lijkt mij, zoals&#13;
eerder genoemde specifieke elementen, gemist te kunnen worden. Dan geldt toch het&#13;
algemene wanprestatierecht (art. 6:74 e.v. BW) en (denk in het bijzonder aan art. 28&#13;
lid 3) de wettelijke aansprakelijkheid (art. 6:162 e.v. BW).&#13;
Wederopbouw&#13;
Vervolgens artikel 29 over de verplichting van de verpachter tot wederopbouw van&#13;
opstallen na een calamiteit. Deze kan blijven bestaan, nu als van aanvullend recht.&#13;
Daarbij kan de uitzondering voor de pacht voor korter dan de wettelijke duur vervangen&#13;
worden door “de bij akte aangegane pachtovereenkomst voor korter dan&#13;
twaalf (hoeve) respectievelijk zes jaar (los land)”. De “grondkamer” in lid 2 en de&#13;
“pachtkamer” in lid 3 zouden moeten worden vervangen door de “kantonrechter”. Investeringen&#13;
De artikelen 30 en 31 (investeringsregime) kunnen blijven bestaan. Daarbij moet de&#13;
kantonrechter in artikel 30 lid 3, dat van dwingend recht moet blijven, c.q. de machtiging&#13;
gaan verlenen en in artikel 31 lid 3 c.q. het verzet van de verpachter ongegrond&#13;
verklaren respectievelijk de termijn stellen waarbinnen de verpachter zijn verzet nog&#13;
kan doen. Overigens zou dit regime waarschijnlijk ook heel geschikt zijn voor huurobjecten&#13;
en dus een plaats in een gemeenschappelijk deel kunnen vinden.&#13;
Ingebruikgeving aan derden&#13;
Artikel 32 over de bevoegdheid tot onderverpachting zou kunnen worden uitgebreid&#13;
tot alle ingebruikgeving aan derden, van aanvullend recht kunnen worden en misschien&#13;
in een algemeen deel samen met huur kunnen worden opgenomen.&#13;
Herziening&#13;
Het lijkt mij dat de artikelen 33 en dus ook 33a kunnen vervallen. Daardoor gaat artikel&#13;
6:258 BW gelden over wijziging van de gevolgen van of ontbinding van de overeenkomst&#13;
door de rechter op grond van onvoorziene omstandigheden.&#13;
Zakelijk kenmerk pachtrecht&#13;
Artikel 34 zou samen met art. 7A:1612 BW (“Koop breekt geen huur”) in een algemeen&#13;
huur- en pachtdeel moeten worden opgenomen.&#13;
Afgaan en opkomen&#13;
Het typisch agrarische artikel 35 over de wederzijdse verplichtingen bij pachtersopvolging&#13;
moet blijven bestaan.&#13;
Indeplaatsstelling en medepachters&#13;
De indeplaatsstelling van de pachter, zowel die op vordering van de pachter zelf&#13;
(art. 49) en die na zijn dood (art. 54), alsmede de erkenning van een of meer van zijn&#13;
naasten als medepachter (art. 49a) zijn, evenals het investeringsregime (art. 30 en 31),&#13;
typische pachtfiguren die zich lenen tot navolging, zoals in het huurrecht blijkt (art.&#13;
7A:1623g, 1623h, 1623i en 1635 BW). Zij moeten dus, met hun dwingendrechtelijk&#13;
karakter, blijven bestaan. Uiteraard moet “pachtkamer” telkens door “kantonrechter”&#13;
vervangen worden en de landbouwkundige toetsing verdwijnen (art. 49 leden 4, 7 en&#13;
9; aanpassing art. 49a lid 2; art. 54 leden 7, 9 en 11).&#13;
Artikel 50 (ontslag medepachters) moet, met zijn dwingendrechtelijk karakter,&#13;
worden gehandhaafd met vervanging weer van “pachtkamer” door kantonrechter.&#13;
Ontbinding wegens andere bestemming object&#13;
In de artikelen 51 en 52 moet “pachtkamer” door “kantonrechter” vervangen worden.&#13;
Artikel 51 lid 3 moet in plaats van de verwijzing bepalen dat de verpachter tot&#13;
schadevergoeding is gehouden in geval van simulatie van de wil, dit als verlengstuk&#13;
van mijn voorstel de bestemmingsverandering als grond voor niet-verlenging (art. 40)&#13;
te elimineren.&#13;
Artikel 52 gaat over de schadeloosstelling. Lid 2 moet dan betrekking hebben op de bij pachtakte aangegane of via rechterlijke vastlegging tot stand gekomen (art. 11)&#13;
overeenkomst met een duur van twaalf (hoeve) of zes jaar (los land) dan wel met een&#13;
kortere duur, doch nadien met zes jaar verlengd (art. 37 en 45). Lid 5 moet worden&#13;
aangepast, nu de gelding van de mondelinge pacht voor onbepaalde tijd (art. 9 lid 1)&#13;
in mijn voorstel geen sanctie meer is, maar een regel (zie boven). De c.q. overeengekomen&#13;
duur blijft terzake bepalend. In lid 7 moet het tweede lid van het door mij&#13;
geëlimineerde artikel 48 worden overgenomen in plaats van van toepassing verklaard.&#13;
Wanprestatie pachter&#13;
Zouden we artikel 55 lid 1 doen verdwijnen, dan zou de verpachter c.q. de pachtovereenkomst&#13;
kunnen ontbinden (art. 6:265 BW), zoals thans de pachter dat zou kunnen&#13;
doen in geval van wanprestatie van de verpachter (art. 55 lid 7). Nu kan ook de huurovereenkomst&#13;
slechts door de rechter worden ontbonden (woonruimte art. 7A:1623n,&#13;
bedrijfsruimte art. 7A:1636 BW). Het ligt voor de hand voor huur en pacht dezelfde&#13;
beslissing te nemen. De keus is dan die tussen een terugval op de algemene ontbindingsregel&#13;
en opneming in het algemene huur- en pachtdeel van de bepaling dat alleen&#13;
de rechter de overeenkomst kan ontbinden in geval van wanprestatie door de huurder&#13;
of de pachter.&#13;
Verder wordt de “pachtkamer” weer vervangen door de “kantonrechter”.&#13;
De bepaling van lid 2, over c.q. enig uitstel van betaling van de pachtprijs, kan&#13;
alleen bestaan indien de rechter degene is die de ontbinding uitspreekt.&#13;
Het stelsel van rechterlijke plaatsopneming, van onderzoek naar de staat van het&#13;
gepachte, verslag en eventuele aanwijzingen (art. 55 leden 3 t/m 5) zou heel goed als&#13;
van aanvullend recht kunnen worden gehandhaafd. Lid 6 moet anders worden geformuleerd&#13;
indien lid 1 vervalt. Kortgesloten zou niet-opvolging van de aanwijzingen&#13;
wanprestatie betekenen.&#13;
Voorkeursrecht&#13;
Het voorkeursrecht van de pachter, ook weer typerend voor het pachtrecht, zou als&#13;
dwingend recht moeten blijven bestaan.&#13;
Het komt dan toe aan de pachter wiens bij akte aangegane overeenkomst geldt&#13;
voor ten minste twaalf (hoeve) of zes jaar (los land) dan wel is aangegaan voor ene&#13;
kortere duur, doch nadien voor zes jaar verlengd (aanpassing art. 56a onder d).&#13;
De taxatie, thans door de grondkamer (art. 56c lid 1), zou moeten worden verricht&#13;
door bijvoorbeeld drie door de kantonrechter aangewezen taxateurs.&#13;
De vaststelling van een ernstige reden de pachter te passeren (art. 56e lid 2) en van&#13;
de aannemelijkheid dat de derde aan wie de verpachter het verpachte vervreemdt, dat&#13;
voor niet-agrarische doeleinden zal (doen) gebruiken (art. 56f lid 2) zouden door de&#13;
kantonrechter moeten geschieden. Ook in artikel 56f lid 7 moet het dan uiteraard om&#13;
deze rechter gaan.&#13;
Het anti-speculatieartikel (art. 56i) zou, evenals thans (art. 57) van aanvullend&#13;
recht moeten blijven. Bepalingen van algemene aard&#13;
Artikel 61 zou komen te vervallen als gevolg van de nieuwe wijze van ontstaan van de&#13;
overeenkomst, zonder goedkeuring en zonder grondkamer.&#13;
Maar artikel 60 (kosten openbare verpachting) kan worden gemist. Betrokkenen&#13;
kunnen zelf wel tot een regeling van een en ander komen.&#13;
Aanvullend en dwingend recht&#13;
Artikel 57 zou de bepalingen moeten opsommen waaraan in het bovenstaande het&#13;
dwingendrechtelijk karakter wordt toegedicht.&#13;
Kleine percelen&#13;
Het komt mij voor dat, in het licht van al het door mij zojuist voorgestelde, artikel 58&#13;
kan verdwijnen. Wel gaan dan ook voor die percelen artikel 30 lid 3 (plaatsvervangende&#13;
machtiging voor investering), artikel 31 (melioratierecht), artikel 6:258 BW (onvoorziene&#13;
omstandigheden), artikel 36 e.v. (verlengingsrecht), artikel 49 en 54 (indeplaatsstelling),&#13;
artikel 49a (benoeming medepachter) en artikel 56a e.v. (voorkeursrecht)&#13;
gelden, althans in het geval van het ontstaan van de overeenkomst bij pachtakte dan&#13;
wel bij vastleggingsvonnis. Zonder die akte of vonnis is het verlengingsrecht en het&#13;
voorkeursrecht niet van toepassing.&#13;
Kortlopende zakelijke genotsrechten&#13;
Met de verdwijning van veel dwingend pachtrecht vervalt de noodzaak ook zakelijke&#13;
genotsrechten op hoeven of los land voor 25 jaar of korter aan de Pachtwet te onderwerpen&#13;
(art. 59). De eigenaar zal in de meeste gevallen in het geheel niet afwijzend&#13;
staan tegenover ingebruikgeving onder het regime van het geschetste moderne pachtregime.&#13;
Verpachting door openbare lichamen&#13;
De artikelen 62 t/m 64 beogen, grof gezegd, openbare lichamen de gelegenheid te&#13;
geven pachtovereenkomsten te sluiten die op tijd eindigen om het mogelijk te maken&#13;
op korte termijn de niet-agrarische bestemming van de objecten te realiseren. De speciale&#13;
bedingen moeten door de grondkamer vooraf worden goedgekeurd.&#13;
Dit kan nu anders en niet alleen omdat ik in gedachten de grondkamer heb opgeheven&#13;
(daardoor verdwijnt art. 63 reeds). Een van de mogelijkheden is de eliminatie&#13;
van alle drie artikelen. Dan kunnen openbaar lichaam en kandidaat-pachter tot een&#13;
formulering terzake komen of kan het lichaam eenzijdig voorwaarden stellen die de&#13;
kandidaat al dan niet aanvaardt; in het laatste geval komt de overeenkomst niet tot&#13;
stand.&#13;
Wanneer het “zover is” en het lichaam de overeenkomst verklaart te beëindigen&#13;
(vergelijk art. 62 onder d), dan zou de pachter bijvoorbeeld in kort geding (president&#13;
rechtbank) een verklaring voor recht kunnen vorderen dat, gegeven de actuele toestand,&#13;
de beëindiging voorbarig is subsidiair dat de verklaring onrechtmatig is.&#13;
Zetboercontract en naweidepacht&#13;
De artikelen 65, 69 en 70 kunnen vervallen.&#13;
De “nieuwe pacht” brengt de eigenaar niet meer op de gedachte aan een zetboer (of, zoals vroeger, aan inscharing of verkoop van gras of hooi op stam). De keuze&#13;
voor een zetboer zal niet meer bepaald zijn door te vrezen ongewenste gevolgen van&#13;
verpachting.&#13;
Artikel 69 lid 1 heeft alleen betrekking op de maximale duur van de overeenkomst.&#13;
Algemene voorschriften (grondkamer, lid 2 en art. 70) zijn niet nodig, het gaat om&#13;
niet meer dan een speciaal geval van pacht voor zeer korte duur.&#13;
Pacht in reservaten&#13;
De artikelen 70a t/m 70e lijken te kunnen vervallen. De natuurbeschermingsorganisaties&#13;
kunnen in standaardpachtovereenkomsten de benodigde beheersbepalingen&#13;
opnemen. In de “nieuwe pacht” bestaat de toetsing van pachtersverplichtingen op&#13;
buitensporigheid niet meer (zie boven) noch de prijstoetsing en de landbouwkundige&#13;
toetsing. En de beheersbepalingen zullen bijna niet op gespannen voet met de openbare&#13;
orde of de goede zeden kunnen staan.&#13;
Met een duurbepaling van aanvullend recht voor bij akte aangegane pachtovereenkomsten&#13;
(“nieuw” art. 12, zie boven) ontvalt aan art. 70c alle betekenis. Het verlengingsrecht&#13;
(art. 70d) is nauwelijks specifiek. Er is een kortere opzeggingstermijn (lid&#13;
2; mag ook langer dan drie jaar, vergelijk art. 36 lid 2), van de verplichte afwijzingsgronden&#13;
is het beroep op eigen gebruik (art. 41) vervangen door, om het zo te zeggen,&#13;
het beroep op eigen beheer c.q. op ander beheer (art. 70d lid 4). De tweede en laatste&#13;
zin van artikel 70d lid 4 zou aan het huidige artikel 41 kunnen worden toegevoegd.&#13;
Ook voor artikel 70e (herziening) kan het algemene artikel 6:258 BW (onvoorziene&#13;
omstandigheden) in de plaats treden.&#13;
Wat overblijft, is de uitsluiting (art. 70d lid 1) van de indeplaatsstelling (art. 49 en&#13;
54) en van de benoeming van een medepachter (art. 49a). Het voornaamste bezwaar&#13;
voor de natuurbeschermer tegen een nieuwe pachter of de toevoeging van een nieuwe&#13;
pachter is dat hij minder kans heeft op niet-verlenging (denk aan art. 38a over “pensioen”).&#13;
Mocht dit of een ander bezwaar zich doen gelden, dan kan de toevoeging van&#13;
een bepaling aan de artikelen 49, 54 en 49a overwogen worden, iets in de trant van:&#13;
“De vordering tot indeplaatsstelling wordt afgewezen, indien de gevolgen van toewijzing&#13;
in de weg zouden staan aan de instandhouding of ontwikkeling van de op het&#13;
land aanwezige waarden van natuur en landschap en de verpachtende natuurbeschermingsorganisatie&#13;
daarop een beroep doet”.&#13;
Bijzondere kortlopende pacht&#13;
De artikelen 70f en 70g zijn, in het licht van mijn voorstellen, achteraf gezien een eerste&#13;
stap van enige betekenis in de richting van de “nieuwe pacht”. Nu reeds komen zij&#13;
dus te vervallen.&#13;
Verbodsbepalingen&#13;
Met de afschaffing van de pachtprijsnormen, van de prijstoetsing en van de grondkamer&#13;
kan artikel 71 lid 1 niet blijven bestaan.&#13;
Anders kan dit zijn met artikel 71 lid 2. De bepaling zou kunnen worden toegevoegd&#13;
aan het huidige artikel 35 (afgaande en opkomende pachter). Ook artikel 71 lid 3, dat zich richt tegen sleutelgeld en dergelijke uitwassen, verdient&#13;
het te overleven. Het zou het beste in het algemeen huur- en pachtdeel kunnen&#13;
worden opgenomen. Bij huur doen zich immers dezelfde ongewenste verschijnselen&#13;
voor.&#13;
Apparaat&#13;
Ik was begonnen met de afschaffing van de pacht-trias politica. Dan zijn er geen&#13;
grondkamers en een Centrale Grondkamer en vervalt dus de regeling over de samenstelling&#13;
en de werkwijze, hoofdstuk IV, paragraaf 1, artikelen 72 t/m 87 en ook de&#13;
artikelen 92 en 93.&#13;
Het lijkt mij wel verstandig onder een andere naam de Centrale Grondkamer&#13;
(art. 81 en 82) te behouden. Dat kan door artikel 125 op te nemen in de Wet op de&#13;
Rechterlijke Organisatie (Wet RO), bijvoorbeeld als toevoeging aan artikel 60.&#13;
Procesrecht “bestuur”&#13;
Van de verzoeken (art. 88 t/m 91) resteren (alle in art. 90 lid 1) in mijn voorstel die tot&#13;
ontheffing van de wederopbouwverplichting (art. 29 lid 2), tot machtiging tot investering&#13;
(art. 30 lid 3), tot taxatie in verband met het voorkeursrecht (art. 56c), tot vaststelling&#13;
van een ernstige reden (geen voorkeursrecht, art. 56e lid 2) en tot vaststelling&#13;
van de aannemelijkheid van niet-agrarisch gebruik (art. 56f lid 2). In mijn voorstel&#13;
beslist de kantonrechter hierover. Hij kan desgewenst een onderzoek gelasten, zie&#13;
artikelen 93 en 94 (thans met grondkamer), die, voor zover de inhoud specifiek is en&#13;
dat zou moeten blijven, moeten worden opgenomen in het Wetboek van Burgerlijke&#13;
Rechtsvordering (Rv). Dit geldt ook voor de artikelen 97 (derden-belanghebbenden),&#13;
98 en 99 (mondelinge behandeling, verslag door griffier, vaststelling en ondertekening&#13;
door kantonrechter en griffier), 100 en 101 (bijstand, vertegenwoordiging, getuigen,&#13;
eventueel bevel kantonrechter in art. 101 lid 3, oordeel kantonrechter in lid 4, bepalingen&#13;
Rv reeds van toepassing in lid 5 en 6, rol voor kantonrechter en griffier in lid&#13;
6), 104 (beschikkingen kantonrechter gemotiveerd, art. 103 geëlimineerd, verval lid&#13;
2). Artikel 105 vervalt, waardoor de algemene bepalingen over wraking van rechters&#13;
gaan gelden (art. 29 e.v. Rv).&#13;
De artikelen 95, 96, 102 en 103 vervallen, met hun door mij weggedachte “onderwerpen”&#13;
(goedkeuring overeenkomst resp. ontwerp daarvan).&#13;
Waar artikel 106 beroep van beschikkingen van de grondkamer onderbrengt bij de&#13;
Centrale Grondkamer, stel ik voor het beroep van de genoemde beschikkingen van de&#13;
kantonrechter voor te leggen aan de te handhaven pachtkamer bij Hof Arnhem (zie&#13;
boven: art. 125 naar art. 60 Wet RO). Het procesrecht in artikel 106 lid 2 (lid 3 vervalt&#13;
met toetsing en prijstoetsing), 107 (beroepschrift, lid 4 vervalt), 108 (beslissing pachtkamer&#13;
Hof Arnhem), 109 (griffier kantongerecht zendt stukken aan griffier Hof Arnhem,&#13;
beschikkingen in omgekeerde richting), zou, voor zover specifiek en geschikter&#13;
dan de procesregels bij een gerechtshof, een plaats moeten vinden in het Wetboek van&#13;
Burgerlijke Rechtsvordering.&#13;
Artikel 110 over een soort hoger beroep door de minister van Landbouw, Natuurbeheer&#13;
en Visserij in het belang der wet zou moeten vervallen. Ik denk hier aan cassatie&#13;
in het belang der wet, zie verder onder. Vervalt artikel 111, dan is voor competentiegeschillen tussen kantongerechten artikel&#13;
54 Wet RO van toepassing. Dat, beslissing door rechtbanken, komt niet goed uit.&#13;
Beter is een toevoeging aan artikel 65 Wet RO, dat de pachtkamer van Hof Arnhem&#13;
deze rol vervult.&#13;
Met de vervanging van de pachtkamer van het kantongerecht door de kantonrechter&#13;
en van de grondkamer, waar nodig, door diezelfde rechter, moet artikel 114 vervallen.&#13;
Artikel 112 (kennisgevingen en toezending stukken) moet vervallen. Dan gaan de&#13;
bepalingen die bij kantongerechten en gerechtshoven gelden, zijn plaats innemen.&#13;
Hetzelfde geldt voor de bijzondere bepaling van artikel 113 over de tarieven van de&#13;
grondkamers en de Centrale Grondkamer.&#13;
Met het vervallen van de goedkeuring van de pachtovereenkomsten en van de&#13;
grondkamer deelt artikel 112a in dit lot. Dit werkt door in artikel 29 Waterschapswet&#13;
over de registratie van stemgerechtigde pachters. Een andere oplossing zal hiervoor&#13;
moeten worden bedacht.&#13;
Dat de Algemene wet bestuursrecht (Awb) niet van toepassing is (art. 114a), zou of&#13;
in die wet of elders een plaats moeten vinden.&#13;
Rechterlijke macht&#13;
Mijn voorstel is pachtzaken te onderwerpen aan de kantonrechter in plaats van aan&#13;
een pachtkamer bij het kantongerecht (art. 115). Dit zou leiden tot een toevoeging&#13;
aan artikel 39 onder 4o Wet RO, dat dit de vorderingen bestrijkt betrekkelijk tot huur&#13;
van woonruimte en van bedrijfsruimte, alsmede tot pacht. Misschien is het een goede&#13;
gedachte in de desbetreffende afdeling van die wet een bepaling op te nemen dat de&#13;
kantonrechter in pachtzaken (en misschien ook wel in huurzaken) zich in door hem&#13;
te bepalen gevallen mag doen bijstaan door een tweetal deskundigen, te kiezen uit een&#13;
lijst, samengesteld op basis van criteria zoals thans in artikel 116 leden 2 t/m 6. Als&#13;
gevolg van een en ander vervallen de artikelen 115 t/m 124.&#13;
De pachtkamer van Hof Arnhem (art. 125) zou een plaats moeten vinden in artikel&#13;
60 e.v. Wet RO. Artikel 14a van die wet (genoemd in art. 125 lid 5) over klachten over&#13;
leden van de rechterlijke macht gaat ook gelden voor de niet tot de rechterlijke macht&#13;
behorende deskundige leden (thans art. 125 lid 2). De artikelen 125 t/m 127 komen te&#13;
vervallen.&#13;
Procesrecht rechtsgedingen&#13;
De artikelen 128 en 129 zijn een uitwerking van de zojuist genoemde toevoeging aan&#13;
artikel 39 Wet RO. Artikel 130 (reconventie) vervalt en artikel 250 e.v. Rv gaat gelden.&#13;
Door artikel 131 te laten vervallen gaat artikel 157 Rv gelden en wordt c.q. behandeling&#13;
van een pachtzaak door de rechtbank mogelijk. Door verwijdering van artikel&#13;
132 (appèlgrens) gaat artikel 38 Wet RO gelden.&#13;
Hoger beroep van pachtzaken in het belang der wet (art. 133), te vergelijken met&#13;
cassatie in het belang der wet in andere zaken, dient geëlimineerd te worden. Wel is,&#13;
bij de opneming van de pacht in het BW en de aansluiting bij huur, veel te zeggen&#13;
voor cassatie, ook in pachtzaken. Daarvoor behoeven we slechts artikel 134 te schrappen&#13;
en niet op enige wijze in de Wet RO te vervangen. Artikel 135 kan verdwijnen. Dan gaat het Pachthof oordelen over jurisdictiegeschillen&#13;
tussen kantonrechters in verschillende arrondissementen binnen zijn rechtsgebied&#13;
(art. 65 Wet RO). Maar dat is niet voldoende, het moet “landelijk” oordelen&#13;
over dergelijke geschillen tussen kantonrechters. Een bepaling van die strekking moet&#13;
aan artikel 65 Wet RO worden toegevoegd.&#13;
Verder procesrecht&#13;
Artikel 136 gaat voor de behandeling van pachtzaken uit van de gewone regelen. Met&#13;
de vervanging van de pachtkamer door de kantonrechter komen we uit bij de relevante&#13;
bepalingen in het Wetboek van Burgerlijke Rechtsvordering. We kunnen artikel&#13;
140 elimineren en de ruime bevoegdheid tot ambtshalve bezichtiging van het pachtobject&#13;
door de kantonrechter, al dan niet met de twee aan hem toegevoegde deskundigen,&#13;
of door hen beiden of door een van hen, toevoegen aan artikel 226 Rv. Reis- en&#13;
verblijfskosten van rechter en griffier komen ten laste van de Staat (art. 226 lid 6 Rv).&#13;
Zo nodig zou daaraan kunnen worden toegevoegd dat het Pachthof ook andere kosten&#13;
ten laste van de Staat kan brengen (zie art. 143).&#13;
Het vervallen van artikel 141 brengt de regeling van de wraking van de leden van&#13;
de pachtkamer van Hof Arnhem als het ware terug naar de artikelen 29 e.v. Rv. De&#13;
termijn van hoger beroep (art. 142) wordt bepaald door artikel 339 Rv. Daarin zou zo&#13;
nodig een kortere termijn voor de pachtvonnissen als uitzondering kunnen worden&#13;
opgenomen.&#13;
Voor een getuigenverhoor zie men artikel 192 Rv. Het geschiedt ter zitting (lid 4).&#13;
Aan het artikel zou kunnen worden toegevoegd dat het verhoor voor de pachtkamer&#13;
van Hof Arnhem kan geschieden door een lid en een raad. Iets vergelijkbaars is&#13;
mogelijk voor de partijencomparitie (art. 233 t/m 246 Rv vervallen).&#13;
Artikel 144 heeft betrekking op de toetsing door de grondkamer van de door de&#13;
rechter schriftelijk vastgelegde overeenkomst (art. 11 lid 3). Met de verdwijning van&#13;
toetsing en grondkamer komt het artikel dus te vervallen.&#13;
Wanneer in artikel 145 over het wettig gevolg geven aan letteren requisitoriaal ten&#13;
dienste der justitie de genoemde rechterlijke colleges kantongerecht en Hof zijn&#13;
geworden, vervalt de noodzaak van dit afzonderlijke artikel.&#13;
Voor verzoekschriften (art. 146) vallen we terug op artikel 429a e.v. Rv., te beginnen&#13;
met art. 429d (vergelijk art. 146 lid 1). Een toevoeging, een nieuw lid 9 bijvoorbeeld,&#13;
aan het lange artikel 429c zou kunnen aangeven bij de griffie van welk kantongerecht&#13;
het verzoekschrift wordt ingediend (thans art. 146 lid 3). In geval van onbevoegdheid&#13;
van de rechter (art. 146 lid 4) zou men kunnen terugvallen op artikel 429e, ook al&#13;
biedt dat een andere oplossing.&#13;
De procedure kan heel goed verlopen volgens de regelen van artikel 429f e.v. Rv.&#13;
Daarin komen onder andere aan de orde de oproepingen, verweerschriften, getuigenverhoor,&#13;
gemotiveerde beschikking en hoger beroep, inclusief beroepschrift. Zo te&#13;
zien, is er niets over mondelinge behandeling, bezichtiging, incidenteel beroep van&#13;
verweerder, hoger beroep door erfgenamen en mogelijk gezamenlijke behandeling&#13;
van meer verzoekschriften (art. 153, waarin art. 70d in voorstel is vervallen). Voor&#13;
zover hier niet in wordt voorzien, maar het toch behouden zou moeten blijven, zou&#13;
het voor de pachtzaken in de genoemde artikelen van Rv kunnen worden opgenomen.&#13;
De artikelen 147 t/m 153 kunnen dan vervallen. Ten slotte is er artikel 154, dat moet vervallen, nu in deze “gedachten” de grondkamer&#13;
niet meer bestaat.&#13;
Samenvatting&#13;
Mijn gedachten waren gericht op de terugkeer van de pacht in het BW. Dat betekende&#13;
in het bijzonder de afschaffing van de grondkamers en, waar nodig, inschakeling van&#13;
de kantonrechter, die ook de pachtrechter in eerste instantie wordt. De overeenkomst&#13;
ontstaat bij pachtakte, algemeen overeenkomstenrecht (wanprestatie, onvoorziene&#13;
omstandigheden) wordt van toepassing en een gemeenschappelijk gedeelte voor huur&#13;
en pacht zal aan de regeling van huur voorafgaan. Na de huur komt dan de pachttitel&#13;
met het overgebleven materiële pachtrecht. Dit zal, met een nieuwe nummering, zo,&#13;
op het eerste gezicht, wel minder ruimte beslaan dan de regeling van de huur van&#13;
woonruimte en van bedrijfsruimte tezamen. De pachtgedingen zullen verlopen volgens&#13;
de regelen van Rv en Wet RO, waarin enkele pachtprocesregels zullen moeten&#13;
worden opgenomen.&#13;
Verdere wijzigingen heb ik niet voorgesteld, nu althans niet. Zo zijn in mijn&#13;
gedachten de indeplaatsstelling van de pachter, de optie van benoeming van een&#13;
medepachter en het voorkeursrecht vrijwel ongewijzigd en als dwingend recht blijven&#13;
bestaan. Ook de continuïteit (duur en verlenging) is gebleven, zij het nu als aanvullend&#13;
recht. Bij een vrije pachtprijs behoort, denk ik, een duur zoals partijen zelf die&#13;
wensen.&#13;
Tot slot&#13;
Al met al is het grootste gedeelte van het materiële pachtrecht in mijn gedachten in&#13;
stand gebleven. Dat geldt dus ook voor de betekenis van de in tientallen jaren opgebouwde&#13;
pachtjurisprudentie.&#13;
Ten slotte denk ik, ook al is dat niet het directe doel van de geschetste wetgevingsoperatie,&#13;
dat reeds met de geschetste wijzigingen ook het pachtareaal weer kan toenemen.</content><legacyfootnotes/><footnotes><footnote/></footnotes><auteurs>mr. D.L. Rodrigues Lopes</auteurs><published>2000-05-01 00:00:00</published><modified>2000-05-01 00:00:00</modified><editiondate>2000-05-01</editiondate><htmlpath>https://denhollander.info/artikel/5656</htmlpath></article>
</articles></edition>