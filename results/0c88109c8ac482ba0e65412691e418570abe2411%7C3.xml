<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2002</searchword><id>4662</id><udhid>UDH:TvAR/4662</udhid><titel>Peters / Schattenkerk c.s. (TvAR 2002/5137)</titel><searchwords><searchword>TvAR 12/2002</searchword><searchword>TvAR 2002/5137</searchword><searchword>UDH:TvAR/4662</searchword></searchwords><attachments><attachment><name>2002_nr 12_Rechtspraak_5137.pdf</name><extention>pdf</extention><url>https://denhollander.info/download/4607/ci</url></attachment></attachments><inleiding>[Pachtwet art. 25; Landinrichtingswet&#13;
art. 154; Regeling Superheffing]&#13;
&#13;
Gevestigde pachtverhouding in de zin van&#13;
art. 154 Liw. Vóór de ruilverkaveling was&#13;
pachtobject eigendom van een derde die&#13;
het eveneens verpachtte. Grond heeft geen&#13;
rol gespeeld bij opbouw van pachters melkquotum;&#13;
met die grond heeft zelfs waarschijnlijk&#13;
nimmer melkquotum samengehangen.&#13;
Dat pachter bij de ruilverkaveling&#13;
quotum samenhangend met voordien van&#13;
een derde gepachte grond heeft kunnen&#13;
meenemen zonder daarvoor een vergoeding&#13;
te betalen brengt nog niet mee, dat dit&#13;
melkquotum vervolgens is gaan samenhangen&#13;
met de grond in geschil. Vergoedingsrechten&#13;
ter zake van dat quotum kunnen&#13;
slechts hebben gegolden tussen de pachter&#13;
en diens vorige verpachter. Van bijzondere&#13;
omstandigheden die zouden meebrengen&#13;
dat een en ander naar maatstaven van&#13;
redelijkheid en billijkheid onaanvaardbaar&#13;
moet worden geacht, is onvoldoende&#13;
gebleken. Emigratie van pachter naar&#13;
Denemarken brengt mee, dat pachter niet&#13;
meer de betrokkenheid bij de exploitatie&#13;
kan hebben die voor persoonlijk gebruik&#13;
van het gepachte is vereist. Pachtovereenkomst&#13;
om die reden alsnog ontbonden.</inleiding><content>ARREST IN DE ZAAK VAN&#13;
Johannes Antonius Maria Peters, wonende te&#13;
Bindslev (Denemarken),&#13;
appellant,&#13;
procureur: mr P.C. Plochg,&#13;
tegen&#13;
1. Jacob Folkert Schattenkerk, wonende te&#13;
Laag-Soeren, gemeente Rheden,&#13;
2. Cecile Schattenkerk, wonende te Leersum,&#13;
3. Sarah Harriet Schattenkerk, wonende te&#13;
Epse,&#13;
geïntimeerden,&#13;
procureur: mr C. Otte.&#13;
1 De procedure in eerste aanleg&#13;
De pachtkamer van het kantongerecht te Arnhem&#13;
heeft op 10 februari 1999 en 12 mei 1999&#13;
tussen appellant – verder te noemen: Peters –&#13;
als gedaagde en geïntimeerden – verder te&#13;
noemen: Schattenkerk c.s. – als eisers vonnissen&#13;
gewezen. In het tussenvonnis is een comparitie&#13;
van partijen gelast en in het uitvoerbaar&#13;
bij voorraad verklaarde eindvonnis is de&#13;
tussen partijen bestaande overeenkomst met&#13;
betrekking tot het perceel weiland te Loil,&#13;
gemeente Didam, kadastraal bekend gemeente&#13;
Didam, sectie P, nummer 380, ter grootte van&#13;
5.27.20 hectare, ontbonden en is Peters veroordeeld&#13;
tot betaling aan Schattenkerk c.s.&#13;
van een bedrag van ƒ 120.000,– met rente en&#13;
kosten alsmede in de proceskosten onder ontzegging&#13;
van het meer of anders gevorderde.&#13;
Van het vonnis van 12 mei 1999 is een afschrift&#13;
aan dit arrest gehecht. Daarnaar wordt&#13;
verwezen voor de procesgang in eerste aanleg&#13;
en de aan de beslissing ten grondslag gelegde&#13;
motivering.&#13;
2 De procedure in hoger beroep&#13;
2.1 Bij exploot van 1 juni 1999 is Peters in&#13;
hoger beroep gekomen van bovengenoemd&#13;
vonnis van 12 mei 1999 met dagvaarding van&#13;
Schattenkerk c.s. voor dit hof.&#13;
2.2 Bij memorie van grieven heeft Peters tegen&#13;
het vonnis vijf grieven aangevoerd en toegelicht,&#13;
producties in het geding gebracht, bewijs&#13;
aangeboden en geconcludeerd dat het hof het&#13;
vonnis zal vernietigen en, opnieuw rechtdoende,&#13;
Schattenkerk c.s. alsnog niet-ontvankelijk&#13;
zal verklaren in hun vorderingen, althans hen&#13;
deze zal ontzeggen met hun veroordeling in&#13;
de proceskosten zowel in eerste instantie als&#13;
ook in hoger beroep.&#13;
2.3 Schattenkerk c.s. hebben bij memorie van&#13;
antwoord verweer gevoerd, producties in het&#13;
geding gebracht en geconcludeerd dat het hof&#13;
het vonnis zal bekrachtigen, alsmede Peters&#13;
zal veroordelen in de proceskosten, zowel in&#13;
eerste aanleg als ook in het beroep gemaakt.&#13;
2.4 Peters heeft een akte houdende onder&#13;
meer uitlating producties genomen, daarbij&#13;
enige producties overleggende. Schattenkerk&#13;
c.s. hebben bij antwoordakte onder meer uitlating&#13;
producties gereageerd.&#13;
2.5 Hierna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
Deze luiden:&#13;
I Bezwaar wordt aangetekend tegen de door&#13;
de pachtkamer van het kantongerecht uitgesproken&#13;
ontbinding van de pachtovereenkomst&#13;
tussen partijen.&#13;
II Ten onrechte heeft de pachtkamer van het&#13;
kantongerecht geoordeeld, dat het feit, dat&#13;
Peters zonder toestemming van Schattenkerk&#13;
tot vervreemding van het melkquotum is&#13;
overgegaan, betekent, dat hij daardoor heeft&#13;
gehandeld in strijd met artikel 25 van de&#13;
Pachtwet en ten onrechte heeft zij de pachtovereenkomst&#13;
op die grond ontbonden.&#13;
III Ten onrechte heeft de pachtkamer van het&#13;
kantongerecht als haar oordeel uitgesproken,&#13;
dat met de door Peters van Schattenkerk gepachte&#13;
grond, ook al hing met deze grond&#13;
vóór de landinrichting geen melkquotum&#13;
samen, door de pachtruil, die door de landinrichting&#13;
werd geëffectueerd, melkquotum is&#13;
gaan samenhangen.&#13;
IV Ten onrechte heeft de pachtkamer van het&#13;
kantongerecht Peters veroordeeld om aan&#13;
Schattenkerk ter zake van schadevergoeding&#13;
een bedrag van ƒ 120.000,– met rente en buitengerechtelijke&#13;
kosten te voldoen.&#13;
V Ten onrechte heeft de pachtkamer van het&#13;
kantongerecht Peters veroordeeld in de proceskosten,&#13;
alsmede in de kosten van het ten&#13;
verzoeke van Schattenkerk gelegde conservatoir&#13;
beslag.&#13;
4 De vaststaande feiten&#13;
4.1 Tussen partijen staat als enerzijds erkend&#13;
en anderzijds niet of onvoldoende betwist het&#13;
navolgende vast.&#13;
4.2 Bij een in het kader van de ruilverkaveling&#13;
“Bevermeer” gevestigde pachtverhouding in&#13;
de zin van art. 154 van de Landinrichtingswet&#13;
heeft (toen nog: de maatschap) Peters van&#13;
Schattenkerk c.s. met ingang van 29 juni 1987&#13;
– de dag waarop Schattenkerk c.s. de eigendom&#13;
van het perceel verkregen – voor de duur&#13;
van zes jaren in pacht gekregen een perceel&#13;
weiland, kadastraal bekend gemeente Didam,&#13;
sectie P, nummer 380, ter grootte van 5.27.20&#13;
hectare. Van deze overeenkomst is op 19 november&#13;
1987 door de grondkamer akte opgemaakt&#13;
onder bepaling van de pachtprijs op&#13;
een bedrag van ƒ 2.662,– per jaar.&#13;
4.3 Vóór de ruilverkaveling was het perceel&#13;
eigendom van een derde, die de grond eveneens&#13;
verpachtte. De toenmalige pachter beschikte&#13;
niet over een melkquotum en met het&#13;
perceel hing vóór de ruilverkaveling dan ook&#13;
geen melkquotum samen.&#13;
4.4 Peters pachtte vóór de ruilverkaveling&#13;
5.68 ha andere grond van ene Van Weede.&#13;
Peters beschikte over een melkquotum, dat&#13;
mede samenhing met de destijds door hem&#13;
gepachte grond. Bij de beëindiging van de&#13;
pacht in het kader van de ruilverkaveling heeft&#13;
Peters het melkquotum “meegenomen”. Aan&#13;
zijn toenmalige verpachter Van Weede is daarvoor&#13;
geen vergoeding betaald.&#13;
4.5 Sedert november 1998 oefent Peters een&#13;
veebedrijf in Denemarken uit en heeft hij zijn&#13;
bedrijfsactiviteiten in Didam afgebouwd.&#13;
5 Beoordeling van het geschil in&#13;
hoger beroep&#13;
5.1 Grief III stelt aan de orde de vraag of met&#13;
het door Peters gepachte perceel door de&#13;
landinrichting melkquotum is gaan samenhangen.&#13;
Anders dan de pachtkamer van het&#13;
kantongerecht is het hof van oordeel dat zulks&#13;
niet het geval is. Blijkens de vaststaande feiten&#13;
heeft de grond in geschil geen rol gespeeld bij&#13;
de opbouw van Peters’ melkquotum; met die&#13;
grond heeft zelfs waarschijnlijk nimmer melkquotum&#13;
samengehangen. Dat Peters bij de&#13;
ruilverkaveling een melkquotum samenhangend&#13;
met 5.68 ha van een derde gepachte&#13;
grond heeft kunnen “meenemen” zonder&#13;
daarvoor een vergoeding te betalen brengt&#13;
nog niet mee, dat dit melkquotum vervolgens&#13;
is gaan samenhangen met de grond in geschil.&#13;
Dat melkquotum heeft samengehangen met&#13;
de 5.68 ha van Van Weede gepachte grond totdat&#13;
die samenhang bij de ruilverkaveling is&#13;
verbroken. Daarna is dit gedeelte van Peters’&#13;
melkquotum niet met andere grond gaan&#13;
samenhangen, ook niet met de 5.27.20 ha die&#13;
Peters via de ruilverkaveling in pacht heeft&#13;
gekregen. Dit brengt mee dat eventuele vergoedingsrechten&#13;
ter zake van dit gedeelte van&#13;
Peters’ melkquotum slechts gelden c.q. hebben&#13;
gegolden tussen Peters en Van Weede.&#13;
Voor zover Van Weede geen rechten ter zake&#13;
geldend heeft gemaakt is dit niet iets dat ten&#13;
voordele van Schattenkerk c.s. kan strekken.&#13;
Zij hebben dan ook geen rechten verkregen&#13;
op melkquotum van Peters en kunnen ook&#13;
geen aanspraak maken op schadevergoeding&#13;
wegens vervreemding door Peters van met het&#13;
gepachte samenhangend melkquotum.&#13;
5.2 Van bijzondere omstandigheden die zouden&#13;
meebrengen dat hetgeen uit het boven&#13;
overwogene voortvloeit naar maatstaven van&#13;
redelijkheid en billijkheid onaanvaardbaar&#13;
moet worden geacht, is niet gebleken. In het&#13;
bijzonder is onvoldoende gebleken dat Schattenkerk&#13;
c.s. bij het laten liggen van andere&#13;
grond in het kader van de ruilverkaveling een&#13;
(met hun vordering overeenstemmende) aanspraak&#13;
op quotum zijn kwijtgeraakt terwijl zij&#13;
daarvoor geen schadeloosstelling hebben kunnen&#13;
verkrijgen. Ter comparitie is weliswaar&#13;
verklaard dat met een gedeelte van die grond&#13;
melkquotum samenhing, maar Peters heeft in&#13;
zijn memorie van grieven onder 11 nadrukkelijk&#13;
gesteld dat dit onderbouwd zou moeten&#13;
worden en Schattenkerk c.s. hebben dit aspect&#13;
in hun memorie van antwoord afgedaan als&#13;
iets waar Peters buiten staat. Zij hebben ook&#13;
geen bewijs aangeboden, laat staan op dit punt&#13;
toegespitst bewijs.&#13;
5.3 Een en ander brengt mee, dat grief III&#13;
gegrond is. Hetzelfde geldt voor de met deze&#13;
grief samenhangende grief II.&#13;
5.4 Op grond van het eerder overwogene staat&#13;
vast, dat de pachtkamer van het kantongerecht&#13;
op onjuiste gronden de pachtovereenkomst&#13;
heeft ontbonden. Die ontbinding kan dan ook&#13;
geen stand houden. Schattenkerk c.s. hebben&#13;
er in hoger beroep echter op gewezen, dat de&#13;
emigratie van Peters naar Denemarken betekent,&#13;
dat er geen sprake van kan zijn dat hij de&#13;
grond persoonlijk gebruikt. Peters heeft hier&#13;
tegenover gesteld dat hij via een vaste loonwerker&#13;
de benodigde werkzaamheden verricht,&#13;
dat zijn schoonvader regelmatig ter plekke&#13;
toezicht houdt op de situatie en dat hij de&#13;
keren dat hij persoonlijk overkomt naar&#13;
Nederland zich vergewist van de toestand&#13;
waarin het perceel verkeert. Het hof is echter,&#13;
ook indien wordt uitgegaan van de juistheid&#13;
van het door Peters gestelde, van oordeel dat&#13;
een pachter die bedrijf houdt in Denemarken&#13;
niet de betrokkenheid bij de exploitatie van&#13;
deze grond kan hebben die voor persoonlijk&#13;
gebruik van het gepachte is vereist. Daar komt&#13;
bij dat een pachter die op een dergelijke&#13;
afstand woont voor de verpachter moeilijker&#13;
aanspreekbaar is in verband met eventuele&#13;
klachten over het onderhoud van het gepachte&#13;
of betaling van de pachtprijs. Al met al is het&#13;
hof van oordeel dat in de zich thans voordoende&#13;
situatie het voortzetten van de pachtverhouding&#13;
in redelijkheid niet van Schattenkerk&#13;
c.s. kan worden gevergd. In verband&#13;
hiermee zal het hof de pachtovereenkomst&#13;
alsnog ontbinden met ingang van de datum&#13;
van dit arrest. Nu met ingang van heden wordt&#13;
ontbonden behoeft niet aan de orde te komen&#13;
hoe de houding van Schattenkerk c.s. tegenover&#13;
het voortgezet gebruik van de grond&#13;
door Peters (na de ontbinding van de pachtovereenkomst&#13;
door de pachtkamer van het&#13;
kantongerecht) dient te worden begrepen.&#13;
Het bovenstaande brengt mee, dat grief I&#13;
deels gegrond is, maar dat dit Peters slechts in&#13;
geringe mate kan baten.&#13;
5.5 Nu de grond waarop ontbinding wordt&#13;
uitgesproken eerst in hoger beroep is opgekomen&#13;
en de eerder aangevoerde gronden noch&#13;
tot ontbinding, noch tot schadevergoeding&#13;
kunnen leiden, is er geen plaats voor toewijzing&#13;
aan Schattenkerk c.s. van enig bedrag&#13;
wegens vóór deze procedure gemaakte buitengerechtelijke&#13;
kosten. Dit betekent dat grief&#13;
IV ook gegrond is voor zover de gegrondheid&#13;
van die grief niet uit het eerder overwogene&#13;
volgt.&#13;
5.6 Ook grief V is gegrond. Nu het hof anders&#13;
dan de pachtkamer van het kantongerecht&#13;
oordeelt over de vordering op de daaraan in&#13;
eerste aanleg gegeven grondslag, moeten&#13;
Schattenkerk c.s. in de proceskosten van die&#13;
instantie worden veroordeeld.&#13;
5.7 De gegrondheid van de grieven brengt&#13;
mee dat het vonnis waarvan beroep zal worden&#13;
vernietigd en de vorderingen van Schattenkerk&#13;
c.s. alsnog zullen worden afgewezen&#13;
behoudens voor zover ontbinding van de&#13;
pachtovereenkomst is gevorderd. De pachtovereenkomst&#13;
zal alsnog worden ontbonden&#13;
met ingang van heden. Schattenkerk c.s. zullen&#13;
alsnog worden veroordeeld in de kosten&#13;
van de procedure in eerste aanleg.&#13;
5.8 De kosten van het hoger beroep zullen&#13;
worden gecompenseerd, nu partijen daarin&#13;
beiden deels in het (on)gelijk zijn gesteld.&#13;
6 De beslissing&#13;
Het hof, rechtdoende in hoger beroep,&#13;
vernietigt het vonnis van de pachtkamer van&#13;
het kantongerecht te Arnhem van 12 mei 2000,&#13;
waarvan beroep;&#13;
wijst de vorderingen van Schattenkerk c.s. af,&#13;
behoudens de vordering tot ontbinding van&#13;
de pachtovereenkomst;&#13;
ontbindt de tussen partijen bestaande overeenkomst&#13;
met betrekking tot het perceel&#13;
weiland, kadastraal bekend gemeente Didam,&#13;
sectie P, nummer 380, groot 5.27.20 ha met&#13;
ingang van heden onder afwijzing van het ter&#13;
zake van deze ontbinding meer of anders&#13;
gevorderde;&#13;
veroordeelt Schattenkerk c.s. in de kosten van&#13;
de procedure in eerste aanleg, aan de zijde van&#13;
Peters tot op heden begroot op ƒ 2.250,–&#13;
wegens gemachtigdensalaris;&#13;
compenseert de kosten van de procedure in&#13;
hoger beroep aldus, dat iedere partij haar&#13;
eigen kosten draagt.</content><legacyfootnotes/><footnotes><footnote/></footnotes><auteurs/><published>2002-12-01 00:00:00</published><modified>2000-09-05 00:00:00</modified><editiondate>2002-12-01</editiondate><htmlpath>https://denhollander.info/artikel/4662</htmlpath></article>
</articles></edition>