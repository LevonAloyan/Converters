<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2014</searchword><id>11568</id><udhid>UDH:TvAR/11568</udhid><titel>Mitigeren en compenseren: voer voor discussie (I)</titel><searchwords><searchword>TvAR 9/2014</searchword><searchword>UDH:TvAR/11568</searchword></searchwords><attachments><attachment><name>16941.pdf</name><extention>pdf</extention><url>https://denhollander.info/download/16941/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;In dit artikel (dat in twee delen zal verschijnen) bespreek ik het arrest van het Hof van Justitie van 15 mei 2014[1] naar aanleiding van de prejudiciële vragen die de Afdeling bestuursrechtspraak van de Raad van State (hierna: de Afdeling) aan het Hof van Justitie heeft gesteld met betrekking tot de wegverbreding van de A2.[2] Het Hof van Justitie volgt de conclusie van advocaat-generaal Sharpston[3] en oordeelt – kort gezegd – dat de door de Minister van Infrastructuur en Milieu (hierna: de Minister) voorgenomen aanleg van nieuwe blauwgraslanden om de negatieve effecten aan bestaande blauwgraslanden ten gevolge van de verbreding van de A2 weg te nemen, kwalificeert als compenserende maatregel en niet, zoals de Minister betoogde, als mitigerende maatregel.&lt;/p&gt;&lt;p&gt;In de praktijk rijst regelmatig de vraag of een bepaalde maatregel kwalificeert als mitigatie of compensatie. Het arrest van het Hof van Justitie en de conclusie van de advocaat-generaal bieden handvatten voor de beantwoording van deze vraag. Aan de hand van deze handvatten zal ik in het eerste deel van het artikel (dat u hieronder aantreft) bespreken of de maatregel externe saldering[4] gekwalificeerd mag worden als mitigatie. In het tweede deel van het artikel (dat zal verschijnen in de volgende uitgave van dit tijdschrift) zal ik voorts bespreken of de maatregelen op grond van de Programmatische Aanpak Stikstof kwalificeren als mitigatie of compensatie. Ik heb niet de illusie om met dit artikel een kant-en-klaar antwoord te geven op deze vragen, maar wens een bijdrage te leveren aan de discussie over het veelbesproken onderwerp. Oftewel: voer voor discussie.&lt;/p&gt;</inleiding><content>&lt;h2&gt;2. Achtergrond&lt;/h2&gt;&lt;p&gt;Op 6 juni 2011 heeft de Minister het tracébesluit ‘A2 ’s-Hertogenbosch-Eindhoven’ (hierna: het Tracébesluit) vastgesteld ten behoeve van de wegverbreding van de A2. De wegverbreding leidt tot een toename van de stikstofdepositie op het Natura 2000-gebied Vlijmens Ven, Moerputten &amp;amp; Bossche Broek (hierna: het Natura 2000-gebied). Het Natura 2000-gebied is – voor zover relevant – aangewezen als speciale beschermingszone voor het habitattype blauwgraslanden (H6410). De instandhoudingsdoelstelling voor dit habitattype is uitbreiding van de oppervlakte en verbetering van de kwaliteit. De toename van de stikstofdepositie op het Natura 2000-gebied ten gevolge van de wegverbreding, zorgt voor een afname van de areaalomvang en de kwaliteit van de blauwgraslanden in het Natura 2000-gebied. Ter vervanging en uitbreiding van de aangetaste arealen zal de Minister maatregelen nemen om elders in hetzelfde Natura 2000-gebied nieuwe blauwgraslanden van groter areaal tot ontwikkeling te brengen. Volgens de Minister zijn dit mitigerende maatregelen. Tegen het Tracébesluit hebben meerdere belanghebbenden beroep ingesteld bij de Afdeling.&lt;/p&gt;&lt;p&gt;Partijen twisten over de vraag of de door de Minister te nemen maatregelen kwalificeren als mitigerende of als compenserende maatregelen. Is er sprake van mitigerende maatregelen dan mogen deze betrokken worden in de passende beoordeling en bestaat er geen verplichting om de zogenaamde ADC-toets te doorlopen. Kwalificeren de door de Minister te treffen maatregelen als compenserende maatregelen, dan had de Minister het Tracébesluit niet eerder mogen vaststellen dan na het doorlopen van de ADC-toets. Een ADC-toets houdt – kort gezegd – in dat aannemelijk gemaakt moet worden dat er geen alternatieve oplossingen zijn (A), daarnaast moet er sprake zijn van dwingende redenen van groot openbaar belang, met inbegrip van redenen van sociale of economische aard (D) en dient gewaarborgd te zijn dat compenserende maatregelen (C) zullen worden gerealiseerd. In de praktijk is het doorlopen van een ADC-toets niet populair omdat deze tijd en geld kost en niet zonder risico’s is.&lt;/p&gt;&lt;p&gt;Naar het oordeel van de Afdeling geven de tekst van de Habitatrichtlijn en de jurisprudentie van het Hof van Justitie geen uitsluitsel over hoe in het voorliggende geval dient te worden beoordeeld of sprake is van ‘aantasting van de natuurlijke kenmerken van het gebied’. De uitleg van deze zinsnede is namelijk van belang voor het antwoord op de vraag of de maatregel kwalificeert als mitigerende of compenserende maatregel. Gelet op de bestaande onduidelijkheid heeft de Afdeling twee prejudiciële vragen aan het Hof van Justitie gesteld. Namelijk:&lt;/p&gt;&lt;blockquote&gt;‘1. Dient de zinsnede ‘de natuurlijke kenmerken van het betrokken gebied niet zal aantasten’ in artikel 6, derde lid, van richtlijn 92/43/EEG van de Raad van de Europese Gemeenschappen van 21 mei 1992 inzake de instandhouding van de natuurlijke habitats en wilde flora en fauna zodanig te worden uitgelegd dat van aantasting van de natuurlijke kenmerken van het betrokken gebied geen sprake is in het geval het project gevolgen heeft voor het bestaande areaal van een beschermd habitattype in het betrokken gebied, indien in het kader van het project in het betrokken gebied een areaal van gelijke of grotere omvang van dat habitattype tot ontwikkeling wordt gebracht? 2. Indien het antwoord op de eerste vraag luidt dat de zinsnede ‘de natuurlijke kenmerken van het betrokken gebied niet zal aantasten’ zodanig dient te worden uitgelegd dat van aantasting van de natuurlijke kenmerken van het Natura 2000-gebied sprake is, moet het ontwikkelen van een nieuw areaal van een habitattype in dat geval worden aangemerkt als een compenserende maatregel als bedoeld in artikel 6, vierde lid, van de richtlijn?’.&lt;/blockquote&gt;&lt;p&gt;Het Hof van Justitie beantwoordt deze vragen – kort samengevat als volgt:&lt;/p&gt;&lt;ul&gt;&lt;li class="Opsomming_Num"&gt;als een project of plan gevolgen heeft voor het bestaande areaal van een beschermd habitattype in een Natura 2000-gebied is er sprake van een aantasting van de natuurlijke kenmerken van het betrokken Natura 2000-gebied. Dit is ook het geval indien in het kader van het project of plan in het betrokken Natura 2000-gebied een areaal van gelijke of grotere omvang van dat habitattype wordt gerealiseerd.&lt;/li&gt;&lt;li class="Opsomming_Num"&gt;omdat er sprake is van een aantasting van de natuurlijke kenmerken van het betrokken Natura 2000-gebied kwalificeert het ontwikkelen van een nieuw areaal van een habitattype als compenserende maatregel. Dat project kan in dat geval niet doorgaan zonder voorafgaande ADC-toetsing.&lt;/li&gt;&lt;/ul&gt;&lt;p&gt;Het Hof van Justitie heeft hiermee het advies van advocaat-generaal Sharpston opgevolgd. Aangezien de conclusie van de advocaat-generaal voor de praktijk een aantal belangrijke aanknopingspunten biedt aan de hand waarvan beoordeeld kan worden of een bepaalde maatregel kwalificeert als mitigerende of als compenserende maatregel, ga ik in dit artikel tevens in op de conclusie van de advocaat-generaal.&lt;/p&gt;&lt;h2&gt;3. Juridisch kader&lt;/h2&gt;&lt;p&gt;Art. 6 lid 3 van de Habitatrichtlijn bepaalt – voor zover relevant – dat voor elk plan of project dat niet direct verband houdt met of nodig is voor het beheer van het Natura 2000-gebied, maar afzonderlijk of in combinatie met andere plannen of projecten significante gevolgen kan hebben voor een dergelijk gebied, een passende beoordeling gemaakt dient te worden van de gevolgen voor het gebied, rekening houdend met de instandhoudingsdoelstellingen van dat gebied. Gelet op de conclusies van de passende beoordeling en onder voorbehoud van het bepaalde in lid 4, geven de bevoegde nationale instanties slechts toestemming voor dat plan of project nadat zij de zekerheid hebben verkregen dat het de natuurlijke kenmerken van het betrokken gebied niet zal aantasten.&lt;/p&gt;&lt;p&gt;In art. 6 lid 4 van de Habitatrichtlijn is de ADC-toets opgenomen. Het artikel bepaalt – voor zover relevant – dat de lidstaat, indien een plan of project, ondanks negatieve conclusies van de beoordeling van de gevolgen voor het gebied, bij ontstentenis van alternatieve oplossingen (A), om dwingende redenen van groot openbaar belang, met inbegrip van redenen van sociale of economische aard (D), toch moet worden gerealiseerd, alle nodige compenserende maatregelen (C) dient te nemen om te waarborgen dat de algehele samenhang van Natura 2000 bewaard blijft. De lidstaat stelt de Commissie op de hoogte van de genomen compenserende maatregelen.&lt;/p&gt;&lt;p&gt;Het derde en vierde lid van art. 6 van de Habitatrichtlijn zijn in de nationale wetgeving geïmplementeerd in art. 19d en art. 19f e.v. van de Natuurbeschermingswet 1998.&lt;/p&gt;&lt;h2&gt;4. Mitigatie in het licht van art. 6 van de Habitatrichtlijn&lt;/h2&gt;&lt;p&gt;Uitgebreider dan het Hof van Justitie in zijn arrest, gaat de advocaat-generaal in haar conclusie in op de aard en het karakter van mitigatie. De advocaat-generaal geeft in haar conclusie een aantal aanknopingspunten voor de beantwoording van de vraag of een bepaalde maatregel kwalificeert als mitigatie of compensatie. Een belangrijke constatering is dat het begrip mitigerende maatregel niet wordt gebruikt in de regelgeving en evenmin (tot op heden) is gedefinieerd in de rechtspraak. De advocaat-generaal merkt op dat milieudeskundigen het er algemeen over eens zijn dat plannen of projecten die gevolgen kunnen hebben voor het milieu moeten worden onderzocht in het licht van een mitigatieladder. In essentie komt de mitigatieladder erop neer dat compensatie voor restschade een laatste stap is die pas in overweging mag worden genomen nadat is onderzocht hoe het risico van schade kan worden vermeden en vervolgens, indien dat niet mogelijk is, hoe er door verzachtende maatregelen voor kan worden gezorgd dat geen of minder schade optreedt. Hoewel art. 6 van de Habitatrichtlijn het begrip ‘mitigatie’ niet bezigt, kent dit artikel wel een met de (buitenwettelijke) mitigatieladder vergelijkbare hiërarchie. In dit verband gaat de advocaat-generaal gedetailleerd in op de opbouw en structuur van art. 6 van de Habitatrichtlijn. Gelet hierop kan art. 6 van de Habitatrichtlijn als volgt worden opgesplitst:&lt;/p&gt;&lt;ul&gt;&lt;li class="Opsomming_Num"&gt;&lt;span class="Cursief"&gt;vermijden&lt;/span&gt;: ingevolge art. 6 lid 1 en lid 2 van de Habitatrichtlijn moeten – kort gezegd – instandhoudingsmaatregelen voor behoud en herstel en passende maatregelen worden getroffen om ervoor te zorgen dat de kwaliteit van de natuurlijke habitats niet verslechtert;&lt;/li&gt;&lt;li class="Opsomming_Num"&gt;&lt;span class="Cursief"&gt;mitigeren&lt;/span&gt;: om het bereikte beschermingsniveau te garanderen, mogen, op grond van art. 6 lid 3 van de Habitatrichtlijn, plannen of projecten uitsluitend worden goedgekeurd wanneer zij de natuurlijke kenmerken van het betrokken gebied niet zullen aantasten;&lt;/li&gt;&lt;li class="Opsomming_Num"&gt;&lt;span class="Cursief"&gt;compenseren&lt;/span&gt;: voor plannen of projecten die, ook al hebben deze negatieve gevolgen voor de natuurlijke kenmerken van een gebied, toch gerealiseerd moeten worden om dwingende redenen van groot openbaar belang en waarvoor geen alternatieve oplossingen voorhanden zijn, moeten ingevolge art. 6 lid 4 Habitatrichtlijn alle nodige compenserende maatregelen worden getroffen.&lt;/li&gt;&lt;/ul&gt;&lt;p&gt;Hoewel art. 6 van de Habitatrichtlijn het begrip mitigatie niet expliciet benoemt, mag hieruit niet worden afgeleid dat mitigatie niet binnen de systematiek van art. 6 past. Naar het oordeel van de advocaat-generaal mogen maatregelen die deel uitmaken van een plan of project en de gevolgen van dat plan of project tot een minimum beperken, in aanmerking worden genomen bij de beantwoording van de vraag of de natuurlijke kenmerken van een gebied worden aangetast (art. 6 lid 3 van de Habitatrichtlijn, art. 19g lid 1 van de Natuurbeschermingswet 1998). Ook de Afdeling heeft mitigatie aanvaardbaar geacht.[5]&lt;/p&gt;&lt;h2&gt;5. Onderscheid mitigatie en  compensatie&lt;/h2&gt;&lt;p&gt;Wat is het onderscheid tussen mitigerende en compenserende maatregelen? Het Hof van Justitie kwalificeert de ontwikkeling van nieuw areaal van hetzelfde habitattype dat door een nieuw project wordt geschaad, als een compenserende maatregel. Het Hof overweegt dat deze maatregel niet de bedoeling heeft om significante negatieve gevolgen aan het bestaande areaal te voorkomen of te verminderen, maar om de aantasting van het bestaand areaal &lt;span class="Cursief"&gt;nadien&lt;/span&gt; te compenseren. De aanleg van nieuw areaal geeft volgens het Hof geen garantie dat de natuurlijke kenmerken van het Natura 2000-gebied niet aangetast zullen worden. Ter toelichting wijst het Hof erop dat de eventuele positieve gevolgen van het achteraf te ontwikkelen nieuw areaal van hetzelfde habitattype onzeker zijn (ook al zou dit gebied groter zijn en van betere kwaliteit) en dat de mogelijk positieve gevolgen pas over een aantal jaren zichtbaar zullen worden. Kort gezegd, volgens het Hof van Justitie is sprake van een compenserende maatregel indien niet met zekerheid vaststaat dat de maatregel significante negatieve gevolgen aan het bestaand areaal voorkomt of vermindert, maar deze gevolgen (waarschijnlijk) nadien herstelt. Volgens het Hof van Justitie zorgt het voorzorgsbeginsel in art. 6 lid 3 van de Habitatrichtlijn hiervoor. Op grond van het voorzorgsbeginsel mag de bevoegde nationale instantie alleen toestemming voor een plan of project geven indien zij de zekerheid heeft verkregen dat het plan of project geen effecten heeft die de natuurlijke kenmerken van het gebied zullen aantasten.&lt;/p&gt;&lt;p&gt;Advocaat-generaal Sharpston gaat in haar conclusie uitgebreider in op het onderscheid tussen mitigatie en compensatie. De advocaat-generaal geeft aan dat het kenmerkende onderscheid tussen mitigatie en compensatie is gelegen in de feitelijke uitwerking daarvan. Zij merkt daarover het volgende op:&lt;/p&gt;&lt;blockquote&gt;‘(…) 36. Het fundamentele semantische onderscheid tussen mitigatie (of vermindering of beperking) en compensatie (of neutralisatie) lijkt mij weinig controversieel. In het kader van artikel 6, leden 3 en 4, van de habitatrichtlijn moet een mitigerende maatregel ertoe strekken de negatieve gevolgen van een plan of project te verminderen om – zo mogelijk – te voorkomen dat (al kunnen sommige onbelangrijke en/of tijdelijke gevolgen wellicht niet geheel worden uitgesloten) de „natuurlijke kenmerken van het gebied’ als zodanig worden aangetast. Een compenserende maatregel is daarentegen een maatregel die dat doel niet bereikt binnen het nauwere kader van het plan of project zelf, maar dit verzuim tracht te ondervangen door andere, positieve gevolgen om op zijn minst een negatief netto-effect te vermijden (en, zo mogelijk, een positief netto-effect te bereiken) binnen een ruimer kader van welke aard ook. (...) ‘.[6]&lt;/blockquote&gt;&lt;p&gt;Uit de hiervoor geciteerde overweging blijkt – kort gezegd – dat de advocaat-generaal, evenals het Hof van Justitie, van oordeel is dat een mitigerende maatregel er sec toe strekt om schade aan de beschermde habitat te voorkomen. De advocaat-generaal geeft aan, duidelijker dan het Hof van Justitie, dat de feitelijk aanwezige habitat op zichzelf moet worden beschouwd. Hiertoe dient de vraag te worden beantwoord wat feitelijk de uitwerking is van een plan of project op een beschermde habitat. Wordt de beschermde habitat aangetast, ondanks de getroffen maatregelen, dan is dat een aanwijzing dat er géén sprake is van mitigatie. Volgens de advocaat-generaal is de aanplant van nieuwe blauwgraslanden ten behoeve van de verbreding van de A2 een compenserende maatregel, omdat hiermee niet wordt voorkomen dat de bestaande blauwgraslanden worden aangetast. De advocaat-generaal merkt op dat de voorgenomen aanplant van nieuwe blauwgraslanden pas in beeld is gekomen nadat is geconstateerd dat geen van de reeds ondernomen of geplande maatregelen een adequate vermindering van de stikstofdepositie kan bewerkstelligen of kan voorkomen dat de vervuiling de dichtst bij de autoweg gelegen blauwgraslanden kan bereiken.&lt;/p&gt;&lt;p&gt;Overigens merkt de advocaat-generaal expliciet op dat niet alle maatregelen die voorzien in nieuwe aanleg van een beschermd habitat, per definitie kwalificeren als compenserende maatregel. De advocaat-generaal wijst erop dat gekeken moet worden naar het te bereiken resultaat in het licht van de instandhoudingsdoelstellingen (ex art. 6 lid 3 van de Habitatrichtlijn). Alleen indien schadelijke gevolgen optreden in het licht van de instandhoudingsdoelstellingen, kan de desbetreffende maatregel niet meer kwalificeren als mitigerende maatregel en moet deze aangemerkt worden als compenserende maatregel.[7] In het onderhavige geval geldt als instandhoudingsdoelstelling uitbreiding en kwaliteitsverbetering van het blauwgraslandareaal. Nu de kwaliteit en omvang van de blauwgraslanden verslechtert door de verbreding van de A2, is in het licht van de instandhoudingsdoelstellingen sprake van een ‘aantasting van de natuurlijke kenmerken van het gebied’ en kan er geen sprake zijn van mitigatie. Het feit dat nieuwe habitats elders in hetzelfde Natura 2000-gebied worden aangelegd acht de advocaat-generaal niet van belang bij het antwoord op de vraag of sprake is van mitigatie, zelfs niet indien een positief netto-effect wordt voorspeld. Evenals het Hof van Justitie kent de advocaat-generaal hierbij een zwaar gewicht toe aan de omstandigheid dat er sprake is van een kunstmatig aangelegd habitat waarvan het nog maar de vraag is of deze op de lange termijn zich weet te ontwikkelen als volwaardig habitat. Gelet op deze onzekerheid brengt het voorzorgsbeginsel met zich mee dat dergelijke maatregelen niet geschaard kunnen worden onder art. 6 lid 3 van de Habitatrichtlijn, aldus de advocaat-generaal.&lt;/p&gt;&lt;p&gt;Uit de overwegingen van de advocaat-generaal kunnen vijf voorwaarden worden gedestilleerd waaraan een mitigerende maatregel moet voldoen, namelijk:&lt;/p&gt;&lt;ul&gt;&lt;li class="Opsomming_Num"&gt;de maatregel moet schadelijke gevolgen van het plan of project voor de beschermde habitats in het betreffende Natura 2000-gebied, gelet op de instandhoudingsdoelstelling, voorkomen en dus niet nadien wegpoetsen;&lt;/li&gt;&lt;li class="Opsomming_Num"&gt;de maatregel moet betrekking hebben op hetzelfde Natura 2000-gebied als waar de aantasting plaatsvindt;&lt;/li&gt;&lt;li class="Opsomming_Num"&gt;de maatregel moet betrekking hebben op hetzelfde habitattype;&lt;/li&gt;&lt;li class="Opsomming_Num"&gt;de maatregel moet integraal deel uitmaken van het onderzochte plan of project. De maatregel kan ofwel opgenomen zijn in het plan of project ofwel later als juridisch bindende voorwaarde zijn verbonden aan het plan of project (maar vóór de goedkeuring van het plan of project);&lt;/li&gt;&lt;li class="Opsomming_Num"&gt;de maatregel moet specifiek zijn voor dat plan of project en geen deel uitmaken van een afzonderlijk kader. De maatregel moet onlosmakelijk zijn verbonden met de gevolgen die hij beoogt te verzachten. Dit betekent dat de maatregelen niet vereist zijn wanneer het plan of project niet wordt goedgekeurd.&lt;/li&gt;&lt;/ul&gt;&lt;p&gt;Het Hof van Justitie besteedt in zijn arrest enkel aandacht aan de eerstgenoemde voorwaarde. De overige voorwaarden komen niet aan bod. Mijns inziens betekent dit niet dat het Hof minder streng is bij de kwalificatie van maatregelen als mitigatie. Aangezien het Hof reeds van oordeel is dat de maatregel (de aanleg van nieuwe blauwgraslanden) niet voldoet aan eerstgenoemde voorwaarde, behoeven de overige voorwaarden wellicht geen bespreking volgens het Hof.&lt;/p&gt;&lt;p&gt;Tot slot in deze paragraaf een opmerking over compenserende maatregelen. De advocaat-generaal overweegt dat compenserende maatregelen, in tegenstelling tot mitigerende maatregelen, geen geografische gebondenheid kennen. Compenserende maatregelen kunnen worden getroffen (1) binnen het aangetaste deel, (2) elders in het aangetaste Natura 2000-gebied of (3) elders in een ander Natura 2000-gebied dat is gelegen in het Natura 2000-netwerk. Naar het oordeel van de advocaat-generaal bestaat er geen voorrangsvolgorde tussen de hiervoor genoemde varianten. In zijn arrest sluit het Hof van Justitie hierbij aan.&lt;/p&gt;&lt;h2&gt;6. Externe saldering&lt;/h2&gt;&lt;p&gt;In deze paragraaf bespreek ik aan de hand van de hiervoor genoemde vijf voorwaarden die de advocaat-generaal stelt aan mitigatie of de maatregel externe saldering mijns inziens kwalificeert als mitigatie. Ik zal hierbij enkel ingaan op externe saldering ten behoeve van de verlening van een Natuurbeschermingswetvergunning. Externe saldering ten behoeve van een plan laat ik in deze paragraaf buiten beschouwing.&lt;/p&gt;&lt;p&gt;Kortweg worden bij externe saldering de ammoniakrechten van een gestopt bedrijf (ofwel een bedrijf waarvan zeker is dat het zal gaan stoppen) gebruikt ten behoeve van de uitbreiding of nieuwvestiging van een bedrijf waardoor er per saldo geen sprake is van een toename van de ammoniakdepositie op de Natura 2000-gebieden ten opzichte van de referentiedatum van die gebieden. De referentiedatum is kort gezegd het moment waarop een Natura 2000-gebied als zodanig is aangemerkt, doch op grond van de jurisprudentie niet eerder dan 10 juni 1994.&lt;/p&gt;&lt;p&gt;Mijns inziens is externe saldering ten behoeve van een Natuurbeschermingswetvergunning een mitigerende maatregel bij uitstek. Externe saldering zorgt er immers voor dat de toename van de ammoniakdepositie door het ene project, alvorens de realisatie van dit project, volledig teniet wordt gedaan door intrekking van ammoniakrechten van een ander project. De volgtijdelijkheid (eerst het intrekken van de vergunning waarmee wordt gesaldeerd en dan pas het verlenen van een nieuwe vergunning) is momenteel de praktijk en bovendien een strikt vereiste op grond van de jurisprudentie van de Afdeling. Hiermee worden schadelijke gevolgen voor de beschermde habitats in de Natura 2000-gebieden voorkomen en dus niet nadien weggepoetst. Bovendien zijn op grond van de jurisprudentie belangrijke voorwaarden gekoppeld aan het gebruik van de ammoniakrechten van de stopper om te voorkomen dat negatieve effecten worden veroorzaakt op de Natura 2000-gebieden. Zo moet de stopper daadwerkelijk in bedrijf zijn op het moment dat de overeenkomst tot overdracht van de ammoniakrechten wordt gesloten of op het moment dat het intrekkingsbesluit wordt genomen/publicatie plaatsvindt van de vervallen melding.[8] Ofwel, indien de bedrijfsvoering reeds is gestaakt op dat moment, dient hervatting van de bedrijfsvoering mogelijk te zijn zonder dat er een fysieke ingreep aan de stallen nodig is.[9] Bovendien kan op grond van de jurisprudentie enkel gesaldeerd worden met de vergunde rechten van de stopper op de referentiedatum (de datum waarop het betreffende Natura 2000-gebied als zodanig is aangewezen doch niet eerder dan 10 juni 1994), indien en voor zover deze rechten nadien vergund zijn gebleven. Indien nadien minder ammoniakemissie is vergund, mag enkel hiermee gesaldeerd worden. Indien nadien meer ammoniakemissie is vergund, mag enkel met de minste ammoniakemissie worden gesaldeerd.[10] De Afdeling overwoog over bovengenoemde voorwaarden het volgende:&lt;/p&gt;&lt;blockquote&gt;‘Deze voorwaarden zijn gesteld ten einde het mitigerende karakter van externe saldering te waarborgen. Externe saldering kan alleen met stikstofdeposities die waren vergund op de referentiedatum en die ook nog aanwezig waren of konden zijn tot het moment van intrekking van de milieuvergunning of het sluiten van de overeenkomst over de overname van de stikstofdepositie ten behoeve van de uitbreiding van het saldo-ontvangende bedrijf.’.[11]&lt;/blockquote&gt;&lt;p&gt;Mijns inziens is met deze jurisprudentie gegarandeerd dat schadelijke gevolgen voor de beschermde habitats in de Natura 2000-gebieden worden voorkomen (voorwaarde 1).&lt;/p&gt;&lt;p&gt;Verder moeten, eveneens gelet op vaste jurisprudentie van de Afdeling, de ammoniakdepositie ten gevolge van de stopper en de ammoniakdepositie ten gevolge van de uitbreider zien op hetzelfde Natura 2000-gebied (voorwaarde 2 van de advocaat-generaal) en eveneens op hetzelfde habitattype (voorwaarde 3). Op grond van vaste jurisprudentie wordt externe saldering enkel geaccepteerd indien op geen enkel punt in geen enkel Natura 2000-gebied sprake is van een toename van de ammoniakdepositie.&lt;/p&gt;&lt;p&gt;Mijns inziens is tevens voldaan aan de vierde voorwaarde van de advocaat-generaal. In de jurisprudentie wordt saldering immers enkel als mitigerende maatregel geaccepteerd indien op voorhand (alvorens de vaststelling van het plan dan wel alvorens het verlenen van de Natuurbeschermingswetvergunning) is verzekerd dat de ammoniakrechten van de stopper zijn ingetrokken. Oftewel, op grond van de jurisprudentie bestaat de eis dat moet zijn verzekerd dat de stopper niet opnieuw kan beginnen. Het is weliswaar geen wettelijk bindende voorwaarde, maar op grond van de jurisprudentie mijns inziens wel een toereikende voorwaarde die steevast aan externe saldering wordt gesteld.&lt;/p&gt;&lt;p&gt;Verder moet op grond van de jurisprudentie eveneens sprake zijn van directe samenhang. Ingevolge vaste jurisprudentie wordt voldaan aan directe samenhang indien op voorhand duidelijk is dat de stopper ten behoeve van de betreffende uitbreider zijn ammoniakrechten laat intrekken en dat de uitbreider gebruik wenst te maken van de ammoniakrechten van de stopper. In de praktijk komt het erop neer dat de stopper verzoekt om zijn vergunning in te trekken ten behoeve van de uitbreider en dat dit als zodanig in het intrekkingsbesluit wordt opgenomen. Op deze manier wordt beoogd te voorkomen dat (al dan niet per abuis) dezelfde ammoniakrechten meerdere malen worden gebruikt door verschillende uitbreiders. Anderzijds geeft de uitbreider aan in zijn aanvraag om Natuurbeschermingswetvergunning, dan wel in de ruimtelijke onderbouwing van zijn plan, dat hij gebruik wenst te maken van de ammoniakrechten van de stopper die ten behoeve van hem (de uitbreider) zijn ingetrokken, en uiteraard hoeveel ammoniakrechten dit betreft. Indien geen sprake is van het intrekken van een milieuvergunning, althans een omgevingsvergunning[12], maar van het vervallen van een melding dan blijkt de directe samenhang uit de publicatie van het feit dat de melding is vervallen ten behoeve van de uitbreider.[13] In de uitspraak van 13 november 2013 overweegt de Afdeling over het vereiste van directe samenhang het volgende:&lt;/p&gt;&lt;blockquote&gt;‘(…) In de jurisprudentie is aanvaard dat saldering in de vorm van intrekking van een milieuvergunning, Hinderwetvergunning of melding (hierna tezamen aangeduid als: milieuvergunning) ten behoeve van de verlening van een Nbw-vergunning voor de oprichting of uitbreiding van een agrarisch bedrijf onder voorwaarden kan worden betrokken als maatregel in een passende beoordeling of bij de beoordeling of aan de voorwaarden van artikel 19kd, eerste lid, onder b, van de Nbw 1998 is voldaan (uitspraken van 16 maart 2011, in zaak nr. 200909282/1/R2 en 10 oktober 2012, in zaak nr. 201010326/1/T1/A4). Werkgroep Behoud de Peel wijst er terecht op dat deze vorm van saldering, hierna aan te duiden als externe saldering, slechts mogelijk is als er een directe samenhang bestaat tussen de intrekking van de milieuvergunning en de verlening van de Nbw-vergunning. Die directe samenhang wordt aangenomen als de vergunning voor het saldogevende bedrijf daadwerkelijk is of zal worden ingetrokken ten behoeve van de uitbreiding van het saldo-ontvangende bedrijf. Dit kan blijken uit het intrekkingsbesluit of uit een overeenkomst tussen het saldogevende en saldo-ontvangende bedrijf over de overname van het stikstofdepositiesaldo van de in te trekken milieuvergunning. Verder dient vast te staan dat de bedrijfsvoering van het saldogevende bedrijf daadwerkelijk is of wordt beëindigd.’.[14]&lt;/blockquote&gt;&lt;p&gt;Hiermee wordt mijns inziens eveneens voldaan aan de vijfde voorwaarde van de advocaat-generaal.&lt;/p&gt;&lt;p&gt;Gelet op het voorgaande voldoet externe saldering mijns inziens, zoals de maatregel op dit moment in de jurisprudentie wordt uitgelegd en aan restricties wordt verbonden, aan de vijf eisen die de advocaat-generaal stelt aan een mitigerende maatregel.&lt;/p&gt;&lt;h2&gt;7. Vervolg: maatregelen op grond van de Programmatische Aanpak Stikstof&lt;/h2&gt;&lt;p&gt;In de volgende uitgave van dit tijdschrift treft u het tweede deel van het artikel ‘Mitigeren en compenseren: voer voor discussie’ aan. Hierin ga ik uitgebreid in op de Programmatische Aanpak Stikstof. Middels de handvatten die het arrest van het Hof van Justitie en de conclusie van de advocaat-generaal bieden (zie hiervoor) zal ik in het tweede deel van het artikel bespreken of de maatregelen op grond van de Programmatische Aanpak Stikstof kwalificeren als mitigatie of compensatie.&lt;/p&gt;</content><legacyfootnotes/><footnotes><footnote>* Renske van Dreumel – Wingens is advocaat bij Hekkelman Advocaten &amp;amp; Notarissen te Nijmegen.</footnote><footnote>1 Arrest van het Hof van Justitie van 15 mei 2014, Zaak C-521/12 (T.C. Briels e.a. tegen de Minister van Infrastructuur en Milieu).</footnote><footnote>2 ABRvS 7 november 2012, zaaknummer 201110075/1/R4, www.raadvanstate.nl.</footnote><footnote>3 Conclusie van A-G E. Sharpston van 27 februari 2014, zaak C-521/12 (T.C. Briels e.a. tegen de Minister van Infrastructuur en Milieu).</footnote><footnote>4 Kortweg worden bij externe saldering de ammoniakrechten van een gestopt bedrijf (ofwel een bedrijf waarvan zeker is dat het zal gaan stoppen) gebruikt ten behoeve van de uitbreiding of nieuwvestiging van een bedrijf waardoor er per saldo geen sprake is van een toename van de ammoniakdepositie op de Natura 2000-gebieden ten opzichte van de referentiedatum van die gebieden. De referentiedatum is kort gezegd het moment waarop een Natura 2000-gebied als zodanig is aangemerkt, doch op grond van de jurisprudentie niet eerder dan 10 juni 1994.</footnote><footnote>5 Zie onder andere de uitspraak ABRvS 21 juli 2010, zaaknummer 200902644/1/R2 (IJburg).</footnote><footnote>6 Conclusie van A-G E. Sharpston van 27 februari 2014, zaak C-521/12 (T.C. Briels e.a. tegen de Minister van Infrastructuur en Milieu). Punt 36.</footnote><footnote>7 Conclusie van A-G E. Sharpston van 27 februari 2014, zaak C-521/12 (T.C. Briels e.a. tegen de Minister van Infrastructuur en Milieu). Punt 41.</footnote><footnote>8 ABRvS 13 november 2013, zaaknummers 201303243/1/R2, 201303324/1/R2, 201303514/1/R2 en 201303816/1/R2, www.raadvanstate.nl.</footnote><footnote>9 ABRvS 1 mei 2013, zaaknummer 201011080/1/A4, www.raadvanstate.nl. Hier wordt uitgelegd wat verstaan wordt onder ‘een project’.</footnote><footnote>10 ABRvS 13 november 2013, zaaknummer 201211640/1/R2, www.raadvanstate.nl.</footnote><footnote>11 ABRvS 9 april 2014, zaaknummer 201303953/1/R2, www.raadvanstate.nl.</footnote><footnote>12 Een omgevingsvergunning ex artikel 2.1 lid 1 onder e dan wel onder i van de Wet algemene bepalingen omgevingsrecht. Zie ABRvS 26 juni 2013, zaaknummer 201010326//A4, www.raadvanstate.nl.</footnote><footnote>13 ABRvS 16 maart 2011, zaaknummer 200909282/1/R2, www.raadvanstate.nl.</footnote><footnote>14 ABRvS 13 november 2013, zaaknummers 201303243/1/R2, 201303324/1/R2, 201303514/1/R2 en 201303816/1/R2, www.raadvanstate.nl.</footnote></footnotes><auteurs>mr. H.J.M. van Dreumel-Wingens</auteurs><published>2014-09-17 12:46:07</published><modified>2014-09-19 13:11:07</modified><editiondate>2014-09-17</editiondate><htmlpath>https://denhollander.info/artikel/11568</htmlpath></article>
</articles></edition>