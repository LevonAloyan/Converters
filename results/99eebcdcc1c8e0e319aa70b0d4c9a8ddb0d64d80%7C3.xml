<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9591</id><udhid>UDH:TvAR/9591</udhid><titel>Het Natuurakkoord</titel><searchwords><searchword>TvAR 11/12/2011</searchword><searchword>UDH:TvAR/9591</searchword></searchwords><attachments><attachment><name>TvAR2011_11_12_01_Het_Natuurakkoord.pdf</name><extention>pdf</extention><url>https://denhollander.info/download/8359/ci</url></attachment></attachments><inleiding>Tussen provincies en rijk is afgelopen najaar onderhandeld over hoe het verder moet met het natuurbeheer in Nederland. Nog niet zo lang geleden – in 2006 – is daar in de Wet inrich­ting landelijk gebied (WILG) een uitgebreid systeem voor opgezet, met een programmering van het gebiedsgerichte beleid (rijks- en provinciale meerjarenprogramma’s) en een regeling van de financiering in de vorm van het investeringsbudget landelijk gebied (ILG). Binnen dat ILG werden ook bestuursovereenkomsten afgesloten tussen provincies en rijk (art. 7 WILG). De regering heeft deze bestuursovereenkomsten eenzijdig verbroken, na het aantreden van het kabinet-Rutte en op initiatief van staatssecretaris Bleker, hoewel het tijdvak waarover de overeenkomsten waren afgesloten (2007-2013) nog niet was verstreken. Ook werd geen ge­bruik gemaakt van de in de wet voorziene wijzigingsmogelijkheden (art. 7, derde lid, WILG) of van de mogelijkheid tot spreiding van het budget over een langere periode vanwege ‘de toestand van ’s Rijks financiën ‘ (art. 8, derde lid WILG). Dat bracht vele provincies – die im­mers al verplichtingen waren aangegaan op basis van deze overeenkomsten en bijbehorende budgetten (art. 11 WILG) in de problemen. Provinciale besturen mopperden wel, maar zijn toch niet tot juridische actie overgegaan. Het nieuwe ‘Onderhandelingsakkoord decentralisa­tie natuur’ verklaart eenvoudigweg dat is overeengekomen dat de bestuursovereenkomsten per 1 januari 2011 zullen vervallen. </inleiding><content>Het akkoord komt er in principe op neer dat de Ecologi­sche Hoofdstructuur (EHS) in 2021 zal worden afgerond. Daarvoor stelt het rijk nog geld be­schikbaar, zij het veel minder dan voorheen. Het beheer zelf gaat per 1 januari 2014 over naar de provincies. Tot die datum financiert het rijk, daarna blijft het bij een jaarlijkse bijdrage van 100 mln. via het provinciefonds. De enige uitzondering daarop is dat het rijk in beginsel ver­antwoordelijk is voor het agrarisch natuurbeheer buiten de EHS als onderdeel van de EU-hectaretoeslagen. De provincies zijn kritisch over het natuurakkoord, getuige het feit dat het akkoord inmiddels in een viertal provincies is afgewezen door provinciale staten. Of daar­bij een rol heeft gespeeld dat akkoorden met het rijk waarschijnlijk niet zullen worden nage­komen, is niet bekend. Nu zal het misschien velen onverschillig zijn dat overheden onderling overhoop liggen. Ook zal het wellicht velen welkom zijn dat het natuurbeleid op een lager pitje komt te staan. Wat echter iedereen zou moeten verontrusten is dat de overheid wederom een onbetrouwbare partner is gebleken. Niet alleen provincies kwamen immers in de proble­men, maar ook vele organisaties en particuliere initiatiefnemers die natuurbeheer op de agen­da hadden, waaronder ook veel boeren. Een juridisch doorwrocht bouwwerk als de WILG is geen garantie gebleken. De politieke waan van de dag blijkt doorslaggevend. De WILG zal worden aangepast, zo deelt de regering mee.&#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9591</htmlpath></article>
</articles></edition>