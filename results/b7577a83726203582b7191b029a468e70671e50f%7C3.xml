<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1999</searchword><id>4812</id><udhid>UDH:TvAR/4812</udhid><titel>Stg. Het Geldersch Landschap / Onstein (TvAR 1999/4980)</titel><searchwords><searchword>TvAR 11/1999</searchword><searchword>TvAR 1999/4980</searchword><searchword>UDH:TvAR/4812</searchword></searchwords><attachments><attachment><name>1999_nr 11_Rechtspraak_4980.pdf</name><extention>pdf</extention><url>https://denhollander.info/download/4754/ci</url></attachment></attachments><inleiding>Pachtwet art. 1, 38 en 39&#13;
&#13;
In overleg en met toestemming van verpachter&#13;
is wijze van gebruik gewijzigd; niet is&#13;
overeengekomen dat de aard van de overeenkomst&#13;
zou wijzigen; gewijzigd gebruik is ten&#13;
dele nog landbouwkundig gebruik. Wijziging&#13;
van de overeenkomst vereist overeenstemming&#13;
daarover tussen partijen, het moet&#13;
onmiskenbaar hun bedoeling zijn. In casu is&#13;
dat niet het geval.&#13;
Herhaaldelijke te late pachtbetaling is een&#13;
tekortkoming van de pachter, maar is niet te&#13;
kwalificeren als een in artikel 39 Pachtwet&#13;
bedoeld geval dat de bedrijfsvoering van de&#13;
pachter niet is geweest zoals een goed pachter&#13;
betaamt.&#13;
Toerekenbaar tekortschieten in de nakoming&#13;
van de plicht tot tijdige en volledige pachtbetaling&#13;
is een ernstige wanprestatie die in&#13;
beginsel moet leiden tot pachtontbinding&#13;
indien gevorderd c.q. tot afwijzing van een&#13;
verlengingsverzoek op grond van de billijkheid.&#13;
In casu is sprake van feiten en omstandigheden&#13;
die moeten leiden tot verlenging van&#13;
de pachtovereenkomst, zij het met slechts twee&#13;
jaar, zodat op korte termijn kan worden&#13;
bezien of de pachter zijn betalingsgedrag zal&#13;
hebben verbeterd.</inleiding><content>Beschikking in de zaak van:&#13;
Stichting Het Geldersch Landschap, gevestigd&#13;
en kantoorhoudende te Arnhem, appellante,&#13;
procureur: mr. D.M.H.M. van Dijk,&#13;
tegen&#13;
Johannes Bernardus Onstein, wonende te&#13;
Rozendaal, geïntimeerde,&#13;
procureur: mr. J.M.J. Huver.&#13;
1 Het geding in eerste aanleg&#13;
1.1 De pachtkamer van het kantongerecht te&#13;
Arnhem heeft op 10 september 1997 tussen&#13;
partijen een beschikking gegeven, waarbij de&#13;
tussen appellante als verpachtster en geïntimeerde&#13;
als pachter bestaande en behoudens&#13;
verlenging op 31 oktober 1999 eindigende&#13;
pachtovereenkomst met betrekking tot een&#13;
boerderij met erf, veestalling, veld, schuur en&#13;
land, kadastraal bekend gemeente Rozendaal,&#13;
sectie C, nummers 432, 434, 435, 557, 597&#13;
ged., 640 ged., 641, 642 en 646 ged., totaal&#13;
groot ongeveer 1.60 ha, is verlengd met een&#13;
periode van drie jaren, eindigende 31 oktober&#13;
2002, met bepaling dat pachter vóór 1 februari&#13;
2002 aan de pachtkamer opnieuw om verlenging&#13;
van de pachtovereenkomst kan verzoeken.&#13;
1.2 Voormelde beschikking is gegeven uit&#13;
overweging in hoofdzaak dat het te laat of&#13;
niet betalen van de pachtprijs weliswaar een&#13;
tekortkoming in de nakoming van de contractuele&#13;
verplichtingen is maar niet valt aan te&#13;
merken als een tekortkoming met betrekking&#13;
tot de bedrijfsvoering, weshalve geen sprake is&#13;
van een verplichte afwijzingsgrond ingevolge&#13;
artikel 39 Pachtwet; dat op het verlengingsverzoek&#13;
naar billijkheid moet worden beslist;&#13;
dat het betalingsgedrag van pachter al jarenlang&#13;
grote onregelmatigheden vertoont en te&#13;
dien aanzien sprake is van een ernstige tekortkoming&#13;
van de zijde van pachter, maar niettemin&#13;
bij afweging van de belangen het belang&#13;
van pachter voorshands het zwaarst moet&#13;
wegen; dat de overeenkomst met slechts drie&#13;
jaren zal worden verlengd om te bezien hoe het&#13;
betalingsgedrag van pachter zich ontwikkelt.&#13;
2 Het geding in hoger beroep&#13;
2.1 Appellante is bij op 9 oktober 1997 ter&#13;
griffie van het hof ingekomen beroepschrift in&#13;
hoger beroep gekomen van voormelde&#13;
beschikking, met verzoek die beschikking te&#13;
vernietigen en, opnieuw beschikkende, het&#13;
verlengingsverzoek af te wijzen met veroordeling&#13;
van pachter in de proceskosten van&#13;
beide instanties.&#13;
2.2 De pachter heeft bij op 13 november 1997&#13;
ter griffie van het hof ingekomen verweerschrift&#13;
verweer gevoerd, met verzoek verpachtster&#13;
niet-ontvankelijk in haar beroep te&#13;
verklaren, althans dat beroep ongegrond te&#13;
verklaren en de beschikking, waarvan beroep,&#13;
zo nodig met verbetering van de gronden, te&#13;
bevestigen, met veroordeling van appellante in&#13;
de kosten van het geding in hoger beroep.&#13;
2.3 Op 22 december 1997 heeft in raadkamer&#13;
van het hof een mondelinge behandeling van&#13;
het hoger beroep plaats gehad, waarbij aanwezig&#13;
waren namens appellante haar rentmeester&#13;
ing. R. Koekkoek, bijgestaan door mr&#13;
D.M.H.M. van Dijk, advocaat te Arnhem, alsmede&#13;
pachter in persoon, bijgestaan door mr&#13;
J.T.A.M. van Mierlo van de G.L.T.O. te&#13;
Deventer.&#13;
2.4 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten nader&#13;
hebben toegelicht, wat de raadsman van pachter&#13;
betreft mede aan de hand van pleitnotities.&#13;
3 De grief&#13;
De grief luidt:&#13;
Ten onrechte heeft de pachtkamer van het&#13;
kantongerecht de pachtovereenkomst verlengd.&#13;
De mondelinge behandeling&#13;
Ter zitting van het hof is – niet of onvoldoende&#13;
weersproken – verklaard (zakelijk weergegeven):&#13;
door pachter:&#13;
dat hij 56 jaar is en gehuwd; dat zijn vrouw en&#13;
hij 5 kinderen hebben die allen het huis uit&#13;
zijn en niet (meer) te hunnen laste komen; dat&#13;
hij diploma’s bezit van de Lagere en de Middelbare&#13;
Agrarische School; dat hij een bedrijf&#13;
exploiteert van 13.35 ha, welke oppervlakte&#13;
geheel van derden wordt gepacht; dat alle&#13;
grond als grasland wordt gebruikt; dat hij&#13;
eerst een melkveebedrijf heeft gehad, maar in&#13;
1992 (met toestemming van verpachtster) is&#13;
omgeschakeld naar het houden van paarden;&#13;
dat hij momenteel 4 eigen fokpaarden heeft,&#13;
alsmede 32 paarden in pension; dat hij in&#13;
totaal over 32 paardenboxen beschikt, zulks&#13;
verspreid over het hoofdgebouw, een veeschuur,&#13;
een paardenstal en een kapschuur; dat&#13;
ongeveer 1 ha grond bij de bedrijfsgebouwen&#13;
ligt, 1 ha op een afstand van ongeveer 200&#13;
meter, 1 ha op een afstand van ongeveer 500&#13;
meter en de rest op een afstand van ongeveer&#13;
7 kilometer; dat hij destijds beschikte over een&#13;
melkquotum van ongeveer 103.000 kilogram&#13;
met een vetpercentage van 4,20%, welk quotum&#13;
hij heeft verkocht voor een prijs van 4,2 x&#13;
ƒ 0,85 per kilogram; dat verpachtster ten aanzien&#13;
van de grond in geschil de helft van die&#13;
opbrengst heeft ontvangen; dat zijn mestquotum&#13;
125 kilogram fosfaat per ha is; dat zijn&#13;
echtgenote een baan heeft als administratief&#13;
medewerkster en daarmee ƒ 1.380,– netto per&#13;
maand verdient; dat hij zelf geen inkomsten&#13;
buiten het bedrijf heeft; dat hij de grond in&#13;
geschil aanwendt voor het daarop weiden van&#13;
zijn eigen paarden alsmede enkele pensionpaarden;&#13;
van de zijde van verpachtster:&#13;
dat pachter op dit moment geen achterstand&#13;
in de pachtbetaling heeft; dat verpachtster niet&#13;
betwist dat pachter in de hoeve in geschil de&#13;
investeringen heeft gedaan zoals door hem ten&#13;
processe is vermeld; dat, wat betreft de periode&#13;
na 1984, het van verpachtsters zijde aan de&#13;
hoeve gedane onderhoud beperkt is gebleven&#13;
tot schilderwerk, te weten in 1987 voor ongeveer&#13;
ƒ 4.000,– en in 1989 voor ongeveer&#13;
ƒ 11.600,–; dat de door haar tegen pachter&#13;
ingestelde pachtontbindingsvordering bij vonnis&#13;
van de pachtkamer van het kantongerecht&#13;
van 12 november 1997 is afgewezen en zij van&#13;
die uitspraak in hoger beroep is gekomen met&#13;
dagvaarding van pachter tegen 3 maart 1998;&#13;
dat zij, toen pachter destijds zijn melkquotum&#13;
heeft verkocht, voor wat betreft de grond in&#13;
geschil de helft van de opbrengst daarvan&#13;
heeft ontvangen; dat in 1992 tussen haar en&#13;
pachter uitvoerig is gesproken over de omschakeling&#13;
die pachter in zijn bedrijf wenste&#13;
en dat van haar zijde ermee is ingestemd dat&#13;
pachter paarden ging houden, waaronder pensionpaarden;&#13;
dat zij pachter een kans wilde&#13;
geven zijn bedrijfsinkomsten te verbeteren;&#13;
dat daarbij geen wijziging in de bestaande&#13;
pachtafspraken is gekomen; dat in gevallen,&#13;
waarin niet langer sprake is van landbouwkundig&#13;
gebruik, door haar aan de betreffende&#13;
pachter wordt voorgesteld om de pachtovereenkomst&#13;
te wijzigen in een huurovereenkomst;&#13;
dat dit op enig moment ook ten aanzien&#13;
van geïntimeerde zou zijn gedaan; dat&#13;
verpachtster normaliter ook hier de bestaande&#13;
rechtsverhouding zou hebben willen continueren,&#13;
maar het slechte betalingsgedrag van&#13;
pachter er de reden van is dat zij dat thans niet&#13;
meer wil; dat het herhaaldelijk niet, althans te&#13;
laat betalen van de pachtprijs voor verpachtster&#13;
niet meer aanvaardbaar is en zij met pachter&#13;
niet verder wil.&#13;
5 Beoordeling van het geschil in&#13;
hoger beroep&#13;
5.1 Niet in geschil is dat de onderhavige overeenkomst&#13;
bij akte van 26 februari 1981 is aangegaan&#13;
als een pachtovereenkomst en dat tot&#13;
in 1992 sprake is geweest van gebruik uitsluitend&#13;
voor tot de landbouw betrekkelijke doeleinden.&#13;
In 1992 is de wijze van gebruik gewijzigd:&#13;
van een melkveebedrijf is de pachter&#13;
omgeschakeld naar het houden van fok- en&#13;
pensionpaarden. Ter zake hebben partijen&#13;
toen met elkaar overleg gevoerd en van de&#13;
zijde van verpachtster is met bedoelde omschakeling&#13;
ingestemd.&#13;
5.2 Uit het ter zitting van het hof verhandelde&#13;
volgt dat partijen bij hun gemeld overleg&#13;
– zulks al dan niet in afwachting van een&#13;
eventueel andersluidende afspraak in de toekomst&#13;
– niet zijn overeengekomen om in de&#13;
aard van de onderhavige overeenkomst wijziging&#13;
te brengen, zulks noch uitdrukkelijk&#13;
noch stilzwijgend. Als onvoldoende gemotiveerd&#13;
weersproken staat ten processe voorts&#13;
vast dat het gebruik dat pachter tot heden van&#13;
de hoeve in geschil maakt, althans ten dele als&#13;
landbouwkundig gebruik moet worden aangemerkt.&#13;
5.3 Wijziging van de aard van een bestaande&#13;
pachtovereenkomst kan naar het oordeel van&#13;
het hof alleen dan worden aangenomen indien&#13;
uit de feiten en omstandigheden volgt dat dit&#13;
uitdrukkelijk of stilzwijgend tussen partijen is&#13;
overeengekomen. Het moet onmiskenbaar&#13;
hun bedoeling zijn (geweest) dat met ingang&#13;
van een bepaald moment een andere overeenkomst&#13;
dan een pachtovereenkomst tussen hen&#13;
zou gelden, althans het nader tussen hen overeengekomene&#13;
moet onmiskenbaar niet langer&#13;
als een pachtovereenkomst kunnen worden&#13;
aangemerkt.&#13;
5.4 In casu kan, gezien de hierboven gemelde&#13;
feiten en omstandigheden, naar het oordeel&#13;
van het hof niet worden geconcludeerd dat&#13;
van zulk een wijzigingsovereenkomst sprake&#13;
is geweest. De afspraak tussen partijen in 1992&#13;
impliceert niet hun beider bedoeling dat vanaf&#13;
dat moment of met ingang van een later tijdstip&#13;
de overeenkomst in geschil niet langer als&#13;
een pachtovereenkomst zou worden beschouwd&#13;
dan wel als een overeenkomst die,&#13;
gelet op het bepaalde in artikel 1, lid 1 sub d,&#13;
van de Pachtwet, niet langer als een pachtovereenkomst&#13;
zou moeten worden gekwalificeerd&#13;
omdat van gebruik ter uitoefening van&#13;
de landbouw volgens afspraak in het geval&#13;
geen sprake meer zou zijn.&#13;
5.5 Het vorenstaande brengt mee dat er ten&#13;
processe van uitgegaan moet worden dat de litigieuze&#13;
overeenkomst nog als een pachtovereenkomst&#13;
moet worden beschouwd. Zij is door&#13;
verpachtster op rechtsgeldige wijze opgezegd;&#13;
pachter heeft tijdig om verlenging verzocht en&#13;
hij is door de pachtkamer van het kantongerecht&#13;
terecht in dat verzoek ontvangen.&#13;
5.6 Ten processe staat vast dat pachter in het&#13;
verleden herhaaldelijk de pachtprijs te laat&#13;
heeft betaald en een aantal keren betalingsafspraken&#13;
niet correct is nagekomen. Zulks is&#13;
aan te merken als een tekortkoming zijnerzijds&#13;
in de nakoming van zijn uit de pachtovereenkomst&#13;
voortvloeiende verplichtingen,&#13;
maar het is niet te kwalificeren als een in artikel&#13;
39 der Pachtwet bedoeld geval dat de&#13;
bedrijfsvoering van de pachter niet is geweest&#13;
zoals het een goed pachter betaamt. De pachtkamer&#13;
van het kantongerecht heeft met recht&#13;
dienovereenkomstig geoordeeld.&#13;
5.7 Nu overigens niet is gebleken van een bijzonder&#13;
geval als bedoeld in de artikelen 38a&#13;
e.v. Pachtwet, moet op het onderhavige pachtverlengingsverzoek&#13;
op de voet van artikel 38&#13;
van genoemde wet worden beslist naar billijkheid.&#13;
5.8 Een tijdige en volledige betaling van de&#13;
pachtprijs is een der hoofdverplichtingen van&#13;
een pachter en het toerekenbaar tekortschieten&#13;
in de nakoming daarvan is te beschouwen&#13;
als een ernstige wanprestatie die in beginsel&#13;
moet leiden tot ontbinding van de pachtovereenkomst&#13;
indien deswege gevorderd c.q. tot&#13;
afwijzing van een pachtverlengingsverzoek&#13;
omdat de billijkheid alsdan aan toewijzing van&#13;
zulk een verzoek in de weg staat. Een en&#13;
ander klemt temeer indien, zoals in casu,&#13;
meerdere keren gedurende langere tijd van&#13;
een tekortkoming als bedoeld sprake is geweest.&#13;
5.9 Vervolgens komt de vraag aan de orde of&#13;
in casu sprake is van feiten en omstandigheden&#13;
die desondanks moeten medebrengen dat&#13;
de pachtovereenkomst in geschil wordt verlengd.&#13;
Gelet op de navolgende feiten en omstandigheden&#13;
komt het hof tot de conclusie&#13;
dat die vraag in voege als na te melden bevestigend&#13;
dient te worden beantwoord.&#13;
5.10 Bedoelde feiten en omstandigheden zijn:&#13;
a) Verlies van het gepachte betekent voor&#13;
pachter onder meer verlies van woning en&#13;
bedrijfsgebouwen met alle consequenties van&#13;
dien. Zijn echtgenote en hij zullen niet langer&#13;
ter plaatse kunnen blijven wonen en het thans&#13;
door pachter geëxploiteerde bedrijf zal&#13;
wegens het verlies van alle bedrijfsgebouwen&#13;
moeten worden beëindigd; hem rest niet meer&#13;
dan het van derden gepachte grasland met alle&#13;
beperkte gebruiksmogelijkheden van dien nu&#13;
hij niet meer beschikt over een melkquotum.&#13;
Verlies van het gepachte tast derhalve de&#13;
grondslag van zijn maatschappelijk bestaan&#13;
zeer ernstig aan.&#13;
b) Verlies van het gepachte betekent tevens&#13;
verlies van het door pachter in woning en&#13;
bedrijfsgebouwen geïnvesteerde kapitaal. Ook&#13;
indien hij op grond van het bepaalde in artikel&#13;
31 der Pachtwet aanspraak mocht kunnen&#13;
maken op een vergoeding voor de betreffende&#13;
investeringen, dan nog lijdt hij, gezien de limitering&#13;
van die vergoeding op grond van lid 2&#13;
van genoemd wetsartikel, substantiële schade.&#13;
c) Pachter heeft – naar hij niet, althans onvoldoende&#13;
weersproken heeft aangevoerd – grotere&#13;
bedragen in de tot het gepachte behorende&#13;
gebouwen geïnvesteerd dan uit de ten deze&#13;
op hem rustende verplichtingen voortvloeide.&#13;
d) Aan de zijde van pachter is, naar eveneens&#13;
als niet dan wel onvoldoende weersproken ten&#13;
processe vaststaat, herhaaldelijk sprake&#13;
geweest van omstandigheden die hem buiten&#13;
zijn – te dezen relevante – schuld in financiële&#13;
problemen brachten, zoals wateroverlast,&#13;
echtscheiding en lekkage in de woning.&#13;
5.11 Tegen de achtergrond van het vorenstaande&#13;
naar billijkheid de belangen van partijen&#13;
tegen elkaar afwegend, komt het hof tot&#13;
de slotsom dat het belang van pachter nog net&#13;
de doorslag moet geven, met dien verstande&#13;
dat – mede gelet op de periode dat de thans&#13;
lopende pachttermijn nog voortduurt – sprake&#13;
is van bijzondere omstandigheden die ertoe&#13;
moeten leiden dat de pachtovereenkomst in&#13;
geschil met niet meer dan met twee jaren&#13;
wordt verlengd; op betrekkelijk korte termijn&#13;
dient te worden bezien of pachter zijn betalingsgedrag&#13;
zal hebben verbeterd en vanaf&#13;
heden zijn desbetreffende verplichtingen&#13;
onberispelijk zal zijn nagekomen.&#13;
6 Slotsom&#13;
De beschikking, waarvan beroep, moet worden&#13;
vernietigd behoudens voor wat betreft de&#13;
compensatie van de proceskosten en op het&#13;
pachtverlengingsverzoek van pachter moet&#13;
worden beslist als na te melden; ook in hoger&#13;
beroep zullen de proceskosten worden gecompenseerd.&#13;
Beslissing&#13;
Het hof, beschikkende in hoger beroep:&#13;
vernietigt de door de pachtkamer van het kantongerecht&#13;
te Arnhem tussen partijen gegeven&#13;
beschikking van 10 september 1997, waarvan&#13;
beroep, behoudens voor zover de in eerste&#13;
aanleg tussen partijen gevallen proceskosten&#13;
zijn gecompenseerd;&#13;
en in zoverre opnieuw beschikkende:&#13;
verlengt de tussen partijen bestaande pachtovereenkomst&#13;
met betrekking tot de boerderij&#13;
met erf, veestalling, veld, schuur en land,&#13;
kadastraal bekend gemeente Rozendaal, sectie&#13;
C, nummers 432, 434, 435, 557, 597 ged., 640&#13;
ged., 641, 642 en 646 ged., totaal groot ongeveer&#13;
1.60 ha, met een termijn van twee jaar,&#13;
eindigend 31 oktober 2001;&#13;
bepaalt dat pachter vóór 1 november 2000 aan&#13;
de bevoegde pachtkamer kan verzoeken om&#13;
de onderhavige pachtovereenkomst wederom&#13;
te verlengen;&#13;
wijst het meer verzochte af;&#13;
compenseert de in hoger beroep tussen partijen&#13;
gevallen proceskosten des dat iedere partij&#13;
de eigen kosten draagt.&#13;
</content><legacyfootnotes/><footnotes><footnote/></footnotes><auteurs/><published>1999-11-01 00:00:00</published><modified>1997-10-28 00:00:00</modified><editiondate>1999-11-01</editiondate><htmlpath>https://denhollander.info/artikel/4812</htmlpath></article>
</articles></edition>