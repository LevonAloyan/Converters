<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2002</searchword><id>5592</id><udhid>UDH:TvAR/5592</udhid><titel>Pacht en natuurbeheer</titel><searchwords><searchword>TvAR 9/2002</searchword><searchword>UDH:TvAR/5592</searchword></searchwords><attachments><attachment><name>2002_nr 9_Artikel_Hoog.pdf</name><extention>pdf</extention><url>https://denhollander.info/download/5524/ci</url></attachment></attachments><inleiding>1. Inleiding&#13;
In de afgelopen decennia hebben natuurbescherming en natuurbeheer een steeds prominentere&#13;
plaats in het van overheidswege gevoerde beleid ingenomen. Lag het accent&#13;
oorspronkelijk op verwerving van gronden ten behoeve van terreinbeherende natuurbeschermingsinstanties&#13;
en de overheid zelf, de laatste jaren is het accent in toenemende&#13;
mate komen te liggen op natuurbeheer door of in samenwerking met agrarisch ondernemers.&#13;
De steeds hoger wordende kosten van verwerving en beheer waren daar&#13;
mede debet aan.&#13;
Natuur- en landschapsbeheer door een pachter kan op verschillende wijze formeel&#13;
geregeld worden: de pachter kan daartoe gehouden zijn op grond van een reguliere&#13;
pachtovereenkomst, op basis van een bijzondere pachtovereenkomst of op basis van&#13;
een los van de pachtovereenkomst staande met het Bureau Beheer Landbouwgronden&#13;
gesloten beheersovereenkomst. Niet in alle gevallen staat deze beheersovereenkomst&#13;
los van de pachtverhouding: in een aantal gevallen is de instemming van de verpachter&#13;
met de door de pachter te sluiten beheersovereenkomst vereist.</inleiding><content>2. Publiekrechtelijke beheersregelingen&#13;
Het systeem van beheersovereenkomsten is van de genoemde varianten de oudste: het&#13;
is gebaseerd op de uit 1975 daterende Nota betreffende de relatie tussen landbouw en&#13;
natuur- en landschapsbehoud (Relatienota).1 De nota beoogde een afweging te maken&#13;
tussen de belangen van natuur- en landschapsbehoud enerzijds en het belang van&#13;
structureel moderne agrarische bedrijfsvoering anderzijds. De bedoeling van de regering&#13;
was een regeling in het leven te roepen die de eventuele kloof tussen beide belangen&#13;
dicht. De agrarisch ondernemer verricht op basis van een af te sluiten overeenkomst&#13;
handelingen van natuurbeheer, dan wel laat juist bepaalde handelingen na,&#13;
waar tegenover hij een beheersvergoeding ontvangt. De uitvoering van de Relatienota&#13;
geschiedde in de vorm van de Beschikking beheersovereenkomsten 1977,2 terwijl in&#13;
datzelfde jaar de Regeling onderhoudsovereenkomsten landschapselementen3 verscheen.&#13;
De Beschikking Beheersovereenkomsten 1977 werd gevolgd door de Beschikking Beheersovereenkomsten 1983,4 die in 1988 geheel werd vernieuwd. In 1993 werd&#13;
de Regeling Beheersovereenkomsten 1993 ingevoerd, die in 1995 werd gewijzigd, waarbij&#13;
de naam werd gewijzigd in Regeling beheersovereenkomsten en natuurontwikkeling.&#13;
5 Via enkele andere subsidieregelingen trad uiteindelijk op 1 januari 2000 het&#13;
Programma Beheer in werking. Het Programma Beheer bestaat uit twee regelingen, de&#13;
Subsidieregeling natuurbeheer 2000 en de Subsidieregeling agrarisch natuurbeheer.6&#13;
Subsidieregeling natuurbeheer 2000&#13;
Zoals aangegeven is de Subsidieregeling natuurbeheer 2000 het vervolg op een eerdere&#13;
subsidieregeling, die dateerde uit 1998. Met de huidige Subsidieregeling werd met&#13;
name beoogd een betere efficiency te bereiken. De toelichting vermeldt de volgende&#13;
punten:&#13;
– het terugdringen van het aantal doelpakketten,&#13;
– het versterken van de output-sturing door deze mede samen te doen gaan met het&#13;
opnemen van beheersmaatregelen, hetgeen mede de controleerbaarheid ten goede&#13;
komt&#13;
– het inbrengen van stimulansen voor het verhogen van de natuurkwaliteit door&#13;
middel van een onderscheid tussen basis- en pluspakketten,&#13;
– het loskoppelen van de subsidiëring van functieverandering welke voor dertig jaar&#13;
wordt verleend van de zesjarige beheerssubsidies, en&#13;
– een gewijzigde regeling voor recreatiesubsidies.&#13;
De regeling kent zes subsidiemogelijkheden. Ten eerste is dat de beheerssubsidie.&#13;
Deze houdt in een bijdrage per hectare voor het beheer van een terrein, gericht op de&#13;
instandhouding van zogenaamde doelpakketten, waarin concrete natuur- en bostypen&#13;
zijn beschreven. Het doel van de beheerssubsidie is het instandhouden van natuur die&#13;
reeds ter plaatse bestaat.&#13;
De tweede regeling is de inrichtingssubsidie. Deze is bedoeld voor maatregelen die&#13;
omvorming of ontwikkeling van natuurwaarden beogen, waarbij onder omvorming&#13;
wordt verstaan het verder ontwikkelen van bestaande natuur naar hogere natuurwaarden&#13;
en onder ontwikkeling het creëren van nieuwe natuurwaarden.&#13;
De derde subsidievorm is de subsidie functieveranderingen van gronden. Deze&#13;
subsidievorm heeft raakpunten met het onteigeningsrecht: de berekening van de subsidie&#13;
geschiedt op basis van het inkomensverlies als gevolg van de functieveranderingen&#13;
van de betreffende gronden. Daar het om blijvende veranderingen gaat, heeft de&#13;
subsidie betrekking op een periode van dertig jaren; alle andere subsidies hebben&#13;
betrekking op een periode van zes jaren. De vierde subsidievorm is de recreatiesubsidie, die als doel heeft de versterking van&#13;
de recreatieve functie van bossen en natuurterreinen. De recreatiesubsidie is gekoppeld&#13;
aan de beheerssubsidie: zij wordt slechts verleend voor terreinen waarvoor&#13;
tevens een beheerssubsidie wordt verstrekt.&#13;
De vijfde en zesde subsidievormen hebben betrekking op het stimuleren van&#13;
effectgerichte maatregelen in bossen en op natuurterreinen en op het instandhouden&#13;
en ontwikkeling van landschapselementen in gebieden die gelegen zijn in natuurgebiedsplannen.&#13;
Subsidieregeling agrarisch natuurbeheer&#13;
De Subsidieregeling agrarisch natuurbeheer vormt in feite een aanvulling op de Subsidieregeling&#13;
natuurbeheer 2000. De Subsidieregeling natuurbeheer 2000 vormt het&#13;
kader voor gebieden waar de instandhouding, omvorming of ontwikkeling van&#13;
natuurwaarden, bos en landschap de primaire functie vormen, terwijl de Subsidieregeling&#13;
agrarisch natuurbeheer ziet op de bevordering van de ontwikkeling of het&#13;
beheer van natuur, bos en landschap in gebieden waar uitoefening van landbouwactiviteiten&#13;
blijvend voorop staat.&#13;
De Subsidieregeling agrarisch natuurbeheer kent vier subsidiemogelijkheden. De eerste&#13;
is de beheerssubsidie, een bijdrage voor inkomstenderving per hectare of per vierkante&#13;
meter voor een terrein, gericht op de ontwikkeling of instandhouding van beheerspakketten.&#13;
De tweede subsidie is de inrichtingssubsidie, die uitsluitend verstrekt kan worden&#13;
in het geval er tevens een beheerssubsidie verstrekt wordt. Met de inrichtingssubsidie&#13;
wordt beoogd de noodzakelijke randvoorwaarden te creëren waarbinnen het beheer&#13;
met het oog op de ontwikkeling van een bepaald beheerspakket op een terrein kan&#13;
plaatsvinden, aldus de toelichting. Inrichtingssubsidie kan ook verstrekt worden ter&#13;
herstel en de aanleg van landschappelijke elementen.&#13;
De derde subsidiemogelijkheid is de landschapssubsidie, die wordt verstrekt ter&#13;
instandhouding van landschappelijke elementen in bepaalde gebieden.&#13;
De vierde subsidiemogelijkheid is de subsidie voor natuurlijke handicaps. Deze&#13;
subsidie kan worden verstrekt aan beheerders in probleemgebieden voor het handhaven&#13;
van natuurlijke handicaps.&#13;
3. De aanvrager van de subsidie&#13;
In beginsel kunnen subsidies in het kader van beide subsidieregelingen door iedereen&#13;
die als beheerder moet worden aangemerkt, worden aangevraagd. Het begrip ‘beheerder’&#13;
wordt in artikel 1 lid 1 onder d als volgt beschreven:&#13;
ondernemer, dan wel enige andere natuurlijke persoon of rechtspersoon die krachtens&#13;
zakelijk of duurzaam persoonlijk recht beschikt over het recht tot gebruik en beheer van een&#13;
terrein, doch voorzover het een vereniging betreft, slechts een vereniging met volledige&#13;
rechtsbevoegdheid. De Subsidieregeling agrarisch natuurbeheer bevat in artikel 1 lid 1 onder e een iets&#13;
andere definitie van het begrip beheerder:&#13;
ondernemer, dan wel enige andere natuurlijke persoon of rechtspersoon die krachtens&#13;
zakelijk of duurzaam persoonlijk recht beschikt over het recht tot gebruik en beheer van een&#13;
terrein, met uitzondering van een publiekrechtelijk lichaam of een instelling als bedoeld in&#13;
artikel 3, eerste en tweede lid, van de Regeling subsidies particuliere terreinbeherende&#13;
natuurbeschermingsorganisaties, doch voorzover het een vereniging betreft, slechts een&#13;
vereniging met volledige rechtsbevoegdheid.&#13;
Artikel 3 lid 1 Subsidieregeling natuurbeheer 2000 bepaalt dat publiekrechtelijke&#13;
rechtspersonen geen subsidie kunnen verkrijgen, met uitzondering van gemeenten.&#13;
Evenmin kunnen waterwinbedrijven en privaatrechtelijke bedrijven die als doel hebben&#13;
het beheer van grond of water dat in eigendom toebehoort aan rechtspersonen&#13;
die zelf geen recht op subsidie hebben, subsidie verkrijgen. Uit de omschrijving van&#13;
het begrip beheerder in de Subsidieregeling agrarisch natuurbeheer blijkt dat voor&#13;
deze regeling alle publiekrechtelijke rechtspersonen zijn uitgesloten. Verenigingen als&#13;
milieucorporaties en agrarische natuurbeheersverenigingen kunnen wel recht op subsidie&#13;
in het kader van beide regelingen doen gelden.&#13;
Het is duidelijk dat de eigenaar-gebruiker van gronden naar eigen inzicht een aanvraag&#13;
tot subsidie kan indienen. Dat ligt anders wanneer eigendom en gebruik zich&#13;
niet in één hand bevinden. Dat is het geval indien er sprake is van een beperkt recht,&#13;
zoals het recht van erfpacht, beklemrecht of vruchtgebruik, van een duurzaam&#13;
gebruiksrecht als pacht en van een – althans in beginsel – niet-duurzaam gebruiksrecht&#13;
als bruikleen. Beperkte rechten en bruikleen onderscheiden zich van pacht&#13;
doordat er – zeker inhoudelijk – voornamelijk sprake is van regelend recht, terwijl&#13;
het pachtrecht in grote mate dwingend recht is.&#13;
Ten aanzien van de Subsidieregeling natuurbeheer 2000 bepaalt artikel 20 lid 5 dat&#13;
indien een inrichtingssubsidie of een subsidie functieverandering door een beperkt&#13;
gerechtigde wordt aangevraagd, een verklaring van geen bezwaar door de eigenaar&#13;
overgelegd dient te worden. Op dit punt bevat de toelichting overigens een merkwaardige&#13;
fout: daarin wordt gesteld dat een verklaring van de verpachter nodig zou&#13;
zijn in plaats van een verklaring van de eigenaar.&#13;
Bruikleen valt in beginsel niet onder de definitie van het begrip beheerder, ervan&#13;
uitgaande dat de bruiklener geen duurzaam recht op het gebruik van de grond heeft.&#13;
Artikel 19 lid 3 bepaalt evenwel dat indien de subsidieaanvrager niet krachtens zakelijk&#13;
of duurzaam persoonlijk recht beschikt over een recht tot gebruik en beheer van&#13;
het terrein waarop de subsidieaanvraag betrekking heeft, in de aanvraag tevens wordt&#13;
vermeld of het gebruiksrecht daarvan berust bij een ondernemer. Dat zou betekenen&#13;
dat de agrarisch ondernemer die de betreffende gronden in bruikleen heeft, eveneens&#13;
in aanmerking komt voor subsidie. Nu hij uitdrukkelijk niet in artikel 20 lid 5 wordt&#13;
genoemd, zou dat betekenen dat hij voor het verkrijgen van inrichtingssubsidie of&#13;
subsidie functieverandering niet over een verklaring van geen bezwaar van de eigenaar&#13;
zou behoeven te beschikken. De Subsidieregeling agrarisch natuurbeheer bevat in artikel 19 lid 6 de bepaling dat&#13;
indien door een beperkt gerechtigde een inrichtingssubsidie wordt aangevraagd, een&#13;
verklaring van geen bezwaar van de eigenaar dient te worden overgelegd. Artikel 18&#13;
lid 3 bevat een soortgelijke bepaling als artikel 19 lid 3 Subsidieregeling natuurbeheer&#13;
2000. Dat betekent dat hetgeen hiervoor ten aanzien van de bruiklener is gesteld,&#13;
eveneens voor de toepassing van de Subsidieregeling agrarisch natuurbeheer geldt.&#13;
Ten aanzien van de pachter en de erfpachter bevat de Subsidieregeling natuurbeheer&#13;
2000 in artikel 20 lid 6 de volgende bepaling:&#13;
Indien beheerssubsidie wordt aangevraagd door een natuurlijk persoon of rechtspersoon die&#13;
beschikt over het recht tot gebruik en beheer van een terrein krachtens een pachtovereenkomst&#13;
als bedoeld in artikel 12, eerste of derde lid, of artikel 62 van de Pachtwet, krachtens&#13;
een pachtovereenkomst als bedoeld in Hoofdstuk 2, paragraaf 3, van de Pachtwet, dan wel&#13;
krachtens een pachtovereenkomst als bedoeld in Hoofdstuk 2, paragraaf 4, van de Pachtwet&#13;
voorzover in deze overeenkomsten verplichtingen in verband met natuurbeheer zijn opgenomen,&#13;
dan wel krachtens een pachtovereenkomst als bedoeld in artikel 5, tiende lid, van de&#13;
Pachtwet, of krachtens een erfpachtovereenkomst als bedoeld in artikel 5:85 van het Burgerlijk&#13;
Wetboek voorzover in deze erfpachtovereenkomst verplichtingen in verband met&#13;
natuurbeheer zijn opgenomen, gaat de aanvraag voor subsidie vergezeld van een verklaring&#13;
van de verpachter dan wel erfverpachter dat deze geen bezwaar heeft tegen subsidieverlening.&#13;
De pachtovereenkomsten waarover dit artikel spreekt zijn reguliere pachtovereenkomsten&#13;
voor de wettelijke of door de grondkamer goedgekeurde kortere duur aangegaan&#13;
(artikel 12), pachtovereenkomsten met openbare lichamen (artikel 62), pachtovereenkomsten&#13;
met betrekking tot reservaten (Hoofdstuk 2, § 3), teeltpachtovereenkomsten&#13;
en bijzondere kortdurende pachtovereenkomsten (Hoofdstuk 2, § 4) en pachtovereenkomsten&#13;
in natuurgevoelige gebieden (artikel 5 lid 10), in alle gevallen voorzover&#13;
daarin verplichtingen met betrekking tot natuurbeheer zijn opgenomen. Voor wat&#13;
betreft pacht in reservaten en pacht in natuurgevoelige gebieden is deze toevoeging&#13;
eigenlijk overbodig: daarin zijn per definitie verplichtingen met betrekking tot&#13;
natuurbeheer opgenomen.&#13;
Artikel 19 lid 7 Subsidieregeling agrarisch natuurbeheer bevat exact dezelfde regeling&#13;
als artikel 20 lid 6 Subsidieregeling natuurbeheer 2000. In dit geval vermeldt de toelichting&#13;
het volgende:&#13;
In artikel 19, zevende lid, is een vergelijkbare verklaring voorgeschreven, indien de aanvrager&#13;
gebruiksgerechtigd is op grond van een zogenaamde natuurpachtovereenkomst (Hoofdstuk&#13;
2, paragraaf 3, van de Pachtwet), een pachtovereenkomst in de bijzondere gebieden&#13;
zoals bedoeld in artikel 5, tiende lid van de Pachtwet, dan wel een zogenaamde eenmalige&#13;
pachtovereenkomst (Hoofdstuk 2, paragraaf 4, van de Pachtwet), voorzover in deze laatste&#13;
overeenkomst verplichtingen met betrekking tot natuurbeheer zijn opgenomen. Bij deze&#13;
vormen van pacht zijn doorgaans in de pachtovereenkomst bepaalde beheersverplichtingen&#13;
opgenomen waar dan een lagere pachtprijs dan gebruikelijk, tegenover staat. In deze situaties&#13;
is het niet altijd redelijk dat de pachter, die reeds het voordeel geniet van een lage(re)&#13;
pachtprijs, de gehele subsidie op grond van deze regeling zou ontvangen ten nadele van de&#13;
verpachter die vanwege de beheersverplichtingen een lagere pachtprijs ontvangt. Ook komt&#13;
het veelvuldig voor dat bijvoorbeeld particuliere terreinbeherende natuurbeschermingsorganisaties zelf nog een deel van het noodzakelijke beheer uitvoeren. De onderhavige regeling&#13;
stelt partijen in staat hiertoe voorzieningen te treffen met het oog op de door de pachter te&#13;
ontvangen beheerssubsidie.&#13;
Het vereiste van instemming van de verpachter is derhalve kennelijk opgenomen teneinde&#13;
te voorkomen dat de pachter een dubbele – althans een meer dan enkele – vergoeding&#13;
voor de beheersbeperkingen krijgt.&#13;
4. Beheersbepalingen binnen pachtovereenkomsten&#13;
Naast publiekrechtelijke beheersovereenkomsten kunnen ook beheersregelingen in&#13;
pachtovereenkomsten worden opgenomen. Deze mogelijkheid is in de jaren tachtig&#13;
van de twintigste eeuw in de rechtspraak gecreëerd en later wettelijk vastgelegd.&#13;
Nadat grondkamers begin tachtiger jaren in toenemende mate goedkeuring verleenden&#13;
aan beheersbeperkingen, deed ook de Centrale Grondkamer dat in 1982.7 Het&#13;
door de Centrale Grondkamer gehanteerde criterium ten aanzien van buitensporige&#13;
verplichtingen is, dat er tegen voorschriften omtrent de wijze van gebruik van het&#13;
land geen bezwaar is, mits deze niet te ver gaan en de tegenprestatie in een redelijke&#13;
verhouding staat tot het toegestane gebruik, waarbij de Centrale Grondkamer wel als&#13;
voorwaarde stelt, dat het algemeen belang de voorschriften moet rechtvaardigen,&#13;
zoals in het geval dat het gebied waartoe het gepachte behoort een natuurwetenschappelijke,&#13;
landschappelijke en/of cultuurhistorische waarde heeft.&#13;
In 1992 heeft een wijziging van de Pachtwet plaatsgevonden, waarin de pachtbeheersovereenkomst&#13;
in twee vormen werd opgenomen.8 De eerste vorm is die van de pacht&#13;
in natuurgevoelige gebieden en is geregeld in artikel 5 lid 10 Pachtwet:&#13;
Onverminderd het bepaalde in paragraaf 3 van hoofdstuk II worden in pachtovereenkomsten&#13;
betrekking hebbend op een hoeve of los land gelegen in gebieden die door Onze Minister,&#13;
gehoord een bij algemene maatregel van bestuur aan te wijzen instantie, op verzoek van&#13;
de eigenaar dan wel van de zakelijk gerechtigde als bedoeld in artikel 56a, onderdeel b, in&#13;
overeenstemming met de eigenaar zijn aangewezen, niet als buitensporige verplichtingen&#13;
aangemerkt, de verplichtingen:&#13;
a. die noodzakelijk zijn in verband met de instandhouding of ontwikkeling van de op heiland&#13;
aanwezige waarden van natuur en landschap, mits zij inpasbaar zijn in de agrarische&#13;
bedrijfsvoering en&#13;
b. waarvoor bij de overeenkomst een vergoeding wordt bedongen.&#13;
Deze regeling komt inhoudelijk in grote lijnen overeen met de jurisprudentie van de&#13;
Centrale Grondkamer, zij het dat zij uitsluitend in de op grond van lid 10 aangewezen&#13;
gebieden van toepassing is.&#13;
De tweede vorm betreft verpachtingen binnen reservaten. Deze is geregeld in de artikelen&#13;
70a tot en met 70e Pachtwet. Artikel 70a geeft een definitie van het begrip reservaat: een gebied waar de eigendom dan wel de erfpacht van landbouwgronden&#13;
door de Staat of bij koninklijk besluit aangewezen particuliere terreinbeherende&#13;
natuurbeschermingsorganisaties is verworven en waar een beheer gevoerd kan worden&#13;
gericht op doeleinden van natuur- en landschapsbehoud anders dan door middel&#13;
van een daartoe te sluiten overeenkomst betreffende het richten van de bedrijfsvoering&#13;
van agrarische bedrijven op doeleinden van natuur- en landschapsbehoud.&#13;
De basisregel betreffende pacht in reservaten is te vinden in artikel 70b:&#13;
1. In een pachtovereenkomst met betrekking tot een hoeve of los land gelegen in een reservaat,&#13;
kunnen een of meer verplichtingen worden opgenomen welke ten doel hebben de&#13;
opzet en de bedrijfsvoering te richten op het behoud van natuur en landschap.&#13;
2. Niet als buitensporige verplichtingen als bedoeld in artikel 5, eerste lid, onderdeel b, worden&#13;
die verplichtingen aangemerkt:&#13;
a. die deel uitmaken van een pachtovereenkomst gesloten met betrekking tot door de Staat&#13;
of een bij koninklijk besluit aangewezen particuliere terreinbeherende natuurbeschermingsorganisatie&#13;
in eigendom dan wel erfpacht verworven percelen, gelegen in een reservaat;&#13;
b. die gewenst zijn in verband met de instandhouding of ontwikkeling van de op het land&#13;
aanwezige waarden van natuur en landschap en&#13;
c. waarvoor bij de overeenkomst een vergoeding wordt bedongen.&#13;
Anders dan bij pacht ex artikel 5 lid 10 wijkt pacht in reservaten niet alleen wat betreft&#13;
de buitensporige bedingen af van reguliere pacht, doch ook voor wat betreft de positie&#13;
van de pachter. Zo geldt in geval van pacht in reservaten de pachtovereenkomst zowel&#13;
voor een hoeve als voor los land voor de duur van zes jaren (artikel 70c), en vindt geen&#13;
verlenging van de pachtovereenkomst plaats indien de verpachter met betrekking tot&#13;
de instandhouding of ontwikkeling van de op het land aanwezige waarden van natuur&#13;
en landschap een zodanig beheer wil voeren, dat verdere verpachting hiermee niet in&#13;
overeenstemming te brengen is (artikel 70d lid 4). Daarnaast herziet de grondkamer&#13;
– in afwijking van artikel 33 lid 2 – de in het eerste lid van dat artikel bedoelde bepalingen,&#13;
indien dat gewenst is met het oog op de instandhouding of ontwikkeling van de&#13;
op het land aanwezige waarden van natuur en landschap (artikel 70e).&#13;
Het is duidelijk dat zowel bij reguliere pacht als bij pacht in natuurgevoelige gebieden,&#13;
en veel meer nog bij pacht in reservaten, sprake kan zijn van beperkingen in de&#13;
agrarische bedrijfsvoering. Bij reguliere pacht is de daarvoor door de verpachter te&#13;
geven tegenprestatie niet genormeerd, bij pacht in natuurgevoelige gebieden is dat wel&#13;
het geval. De normering is vastgelegd in het Beheersvergoedingenbesluit 1992.&#13;
5. Het Beheersvergoedingenbesluit 1992&#13;
Het Beheersvergoedingenbesluit 19929 regelt de hoogst toelaatbare vergoeding voor&#13;
door de pachter op zich genomen beheersbeperkingen. Als zodanig is het het spiegelbeeld&#13;
van het Pachtnormenbesluit 1995, dat de hoogst toelaatbare pachtprijs regelt. De basisformule is neergelegd in artikel 3:&#13;
De hoogste toelaatbare vergoeding voor een verplichting als bedoeld in de artikelen 4, 5 en 6&#13;
is de uitkomst van de vermenigvuldiging van de in die onderscheiden artikelen bij die verplichting&#13;
aangegeven factor, met de voor elk geval afzonderlijk van toepassing zijnde hoogst&#13;
toelaatbare pachtprijs van het land zonder woningen of andere opstallen, vastgesteld volgens&#13;
artikel 1 van het Pachtnormenbesluit 1977 (Stb. 545).&#13;
In de artikelen 4 tot en met 7 wordt deze formule concreet uitgewerkt. Artikel 4&#13;
regelt de beperking met betrekking tot bemesting:&#13;
De factor, bedoeld in artikel 3, bedraagt voor de navolgende in een pachtovereenkomst op te&#13;
nemen verplichtingen terzake van een beperking van de mestgift:&#13;
(Mestgift) Bemestingsniveau (per ha/jaar) Factor&#13;
maximaal 200 kg N (stikstof) 0,26&#13;
maximaal 100 kg N (stikstof) 0,42&#13;
maximaal 50 kg N (stikstof) 0,51&#13;
0 kg N (stikstof) 0,62&#13;
0 kg NPK (stikstof, fosfor, kalium) 0,73&#13;
In artikel 5 worden de beperkingen met betrekking tot de eerste maai- en weidedatum&#13;
geregeld:&#13;
De factor, bedoeld in artikel 3, bedraagt voor de navolgende in een pachtovereenkomst op te&#13;
nemen verplichtingen terzake van het uitstellen van de eerste maal- en weidedatum:&#13;
Eerste maai- en weidedatum Factor&#13;
Niet eerder dan 15 juni 0,23&#13;
Niet eerder dan 30 juni 0,30&#13;
Niet eerder dan 15 juli 0,40&#13;
Artikel 6 geeft een regeling voor overige beheersbeperkingen:&#13;
Voor één of meer overige, in een pachtovereenkomst op te nemen verplichtingen, waarin&#13;
niet is voorzien in de artikelen 4 of 5, bedraagt de factor, bedoeld in artikel 3, in totaal 0,23.&#13;
Artikel 7 tenslotte bevat een cumulatieregeling:&#13;
In geval van opname in een pachtovereenkomst van meerdere verplichtingen als bedoeld in&#13;
de artikelen 4, 5 en 6, geldt de hoogste van de in die onderscheiden artikelen bij deze verplichtingen&#13;
aangegeven factoren als de factor, bedoeld in artikel 3. De hoogst toelaatbare vergoeding wordt door de grondkamer voor elk individueel&#13;
geval vastgesteld (artikel 2).&#13;
Zoals gesteld is het Beheersvergoedingenbesluit formeel slechts van toepassing op&#13;
pacht in natuurgevoelige gebieden en pacht in reservaten, en niet op reguliere pacht&#13;
met gebruiksbeperkingen ten behoeve van natuur- en landschapsbehoud. Het is echter&#13;
niet onwaarschijnlijk dat wanneer een grondkamer thans een reguliere pachtovereenkomst&#13;
met beperkingen ten behoeve van natuur- en landschapsbehoud ter goedkeuring&#13;
krijgt voorgelegd, zij de hoogst toelaatbare pachtprijs zal vaststellen aan de hand&#13;
van het Beheersvergoedingenbesluit.&#13;
6. Conflicten tussen belanghebbenden&#13;
Hoewel de hiervoor geschetste wettelijke regelingen duidelijk zijn en in beginsel niet&#13;
tot misverstanden behoeven te leiden, blijken zich in de praktijk met regelmaat problemen&#13;
voor te doen. Het gaat daarbij om de verklaring van geen bezwaar als bedoeld&#13;
in de artikelen 19 lid 7 Subsidieregeling agrarisch natuurbeheer en 20 lid 6 Subsidieregeling&#13;
natuurbeheer 2000. Een aantal verpachters weigert de vereiste verklaring te&#13;
geven, tenzij de pachter bereid is de gehele subsidie of een deel daarvan aan de verpachter&#13;
af te staan. Weigert de pachter dat, dan heeft dat voor hem tot gevolg dat hij&#13;
niet van de subsidieregeling gebruik kan maken. In veel gevallen accepteert de pachter&#13;
de eisen van de verpachter, om in ieder geval nog een deel van de subsidie te kunnen&#13;
ontvangen. Het is duidelijk dat de handelwijze van deze verpachters in strijd is met&#13;
de bedoeling van de subsidieregelingen, namelijk het vergoeden van door de pachter&#13;
verrichte of juist nagelaten werkzaamheden. De vraag is dan ook of het standpunt van&#13;
deze verpachters juridisch houdbaar is.&#13;
Het uitgangspunt bij de pachtovereenkomst is de exploitatievrijheid van de pachter:&#13;
deze is bevoegd binnen een aantal randvoorwaarden het gepachte naar eigen inzicht&#13;
te exploiteren. De belangrijkste randvoorwaarde is dat hij het gepachte op behoorlijke&#13;
wijze zal moeten onderhouden en instandhouden. Daarnaast wordt zijn exploitatievrijheid&#13;
beperkt door artikel 30 Pachtwet, dat bepaalt dat de pachter zonder&#13;
schriftelijke toestemming van de verpachter niet bevoegd is de bestemming, inrichting&#13;
of gedaante van het gepachte te veranderen. Met de introductie van pacht in&#13;
natuurgevoelige gebieden en pacht in reservaten is daaraan nog een aantal exploitatiebeperkingen&#13;
toegevoegd. Het beginsel van de exploitatievrijheid betekent dat de pachter&#13;
de vrijheid heeft ervoor te kiezen de exploitatie extra te beperken en daarvoor subsidie&#13;
te ontvangen, zolang hij daarmee niet in strijd handelt met de verplichtingen die&#13;
in het kader van de pachtovereenkomst op hem rusten. Is aan deze voorwaarden voldaan,&#13;
dan heeft de verpachter geen redelijk belang de vereiste verklaring als bedoeld&#13;
in de artikelen 19 lid 7 Subsidieregeling agrarisch natuurbeheer en 20 lid 6 Subsidieregeling&#13;
natuurbeheer 2000 te weigeren. Een dergelijke situatie speelde in de zaak Ruiter/Staatsbosbeheer.10 Ruiter was pachter&#13;
van een aantal percelen in het natuurgebied De Weerribben in het noordwesten&#13;
van Overijssel. Het gepachte bestond voornamelijk uit rietcultuur en veenmosrietland.&#13;
Ruiter wenste subsidie aan te vragen in het kader van de Subsidieregeling natuurbeheer&#13;
2000. Staatsbosbeheer weigerde de verklaring van geen bezwaar te geven,&#13;
althans zolang Ruiter niet akkoord ging met een aantal voorwaarden. De pachtkamer&#13;
geeft uitvoerig aan hoe naar haar oordeel de zaak benaderd dient te worden. Ten&#13;
eerste de bevoegdheid van Staatsbosbeheer om naar eigen inzicht de verklaring wel of&#13;
niet aan te geven. Deze vrijheid is naar het oordeel van de pachtkamer beperkt:&#13;
SBB heeft er terecht op gewezen dat hij niet verplicht is de verklaring van geen bezwaar af te&#13;
geven en dat hij mag weigeren. Onjuist is evenwel de opvatting van SBB dat de Staatssecretaris&#13;
van LNV aan de verpachter van een natuurterrein als het ware een vetorecht heeft willen&#13;
geven bij het al dan niet aangaan van een soort prestatiecontract tussen de pachter en de&#13;
Staatssecretaris, tenminste als dit vetorecht in absolute zin wordt verstaan. Of een verpachter&#13;
mag weigeren de verklaring van geen bezwaar af te geven staat niet uitsluitend aan hem ter&#13;
beoordeling en is dus ook niet uitsluitend aan zijn beleid overgelaten. Ware dat anders, dan&#13;
zou een verpachter betrekkelijk willekeurig van deze bevoegdheid gebruik kunnen maken.&#13;
De uitoefening van de bevoegdheid de gevraagde verklaring af te geven dan wel te weigeren&#13;
wordt in de relatie pachter - verpachter beheerst door de eisen die de goede trouw, die beide&#13;
partijen jegens elkaar in acht behoren te nemen, daaraan stelt. Uiteindelijk is in deze contractuele&#13;
relatie beslissend hetgeen partijen over en weer in redelijkheid van elkaar mogen verwachten.&#13;
Zo zal tenminste moeten worden bezien wat de strekking is van de subsidieregeling om het&#13;
kader te kunnen bepalen binnen hetwelk de verpachter de ruimte heeft afgifte te weigeren&#13;
dan wel de afgifte afhankelijk te stellen van de aanvaarding door de pachter van nadere voorwaarden.&#13;
Naar het oordeel van pachtkamer mag een pachter verwachten dat een weigering&#13;
van de afgifte van de verklaring van geen bezwaar haar basis vindt in doel en strekking van&#13;
de subsidieregeling in relatie tot doel en strekking van het pachtcontract.&#13;
Deze overweging van de pachtkamer is juist en in overeenstemming met de jurisprudentie&#13;
op een groot aantal andere onderdelen van het pachtrecht.&#13;
Illustratief voor de zaak is de aard van de voorwaarden die door Staatsbosbeheer werden&#13;
gesteld. Het ging om een viertal voorwaarden.&#13;
1. Ruiter moet bereid zijn een klein perceel waardevol veenmos uit de pacht te halen&#13;
en te ruilen met een perceel rietcultuur van ongeveer dezelfde omvang. SBB is van&#13;
mening dat hij als professionele beheerder beter in staat is dit waardevol natuurelement&#13;
te beschermen dan een rietteler met een commercieel belang zulks kan. Daarnaast ziet&#13;
SBB de ontwikkeling en bescherming van het gehele gebied als zijn taak en dat kan&#13;
alleen maar vanuit een overall perspectief en niet vanuit de beperkte blik van een&#13;
pachter van een gedeelte. De pachtkamer oordeelde daarover als volgt:&#13;
Naar het voorlopig oordeel van de pachtkamer is er noch in de stukken, noch uit de behandeling&#13;
ter zitting gebleken van enige reden om te veronderstellen dat het beheer van het&#13;
betrokken gedeelte veenmos bij Ruiter niet in goede handen is. De beleidsvisie van SBB is&#13;
begrijpelijk en zou ertoe kunnen leiden dat partijen in onderling overleg de pachtovereenkomst&#13;
voor dat betrekkelijk geringe perceel aanpassen, maar dat betekent nog niet dat SBB&#13;
haar bevoegdheid afgifte van een verklaring van geen bezwaar mag hanteren als instrument&#13;
om Ruiter tot medewerking aan een dergelijke wijzigingsovereenkomst te brengen. SBB mag&#13;
immers niet uit het oog verliezen dat een perceel veenmos voor Ruiter uit een oogpunt van&#13;
steunverlening veel interessanter is dan een perceel rietcultuur van dezelfde omvang. Overigens&#13;
is ter zitting gebleken dat voldoen aan deze voorwaarde de pachter nog niet veel verder&#13;
helpt, omdat SBB de verklaring van geen bezwaar dan nog niet zal afgeven zij het om een&#13;
andere reden.&#13;
2. Deze andere reden van weigering de verklaring van geen bezwaar af te geven is&#13;
hierin gelegen dat Ruiter in zijn aanvraag heeft opgegeven dat hij voor 15.45 ha&#13;
veenmos en voor 3.25 ha rietcultuur subsidie vraagt, terwijl SBB op grond van een&#13;
eigen vegetatiekartering slechts 1.65 ha als echt veenmos erkent. SBB is van mening&#13;
dat indien hij op deze aanvraag een verklaring van geen bezwaar afgeeft, hij daarmee&#13;
instemt met de door Ruiter gegeven kwalificaties van het terrein en dat komt in strijd&#13;
met genoemde eigen vegetatiekartering. SBB zou wel bereid zijn de verklaring van&#13;
geen bezwaar af te geven indien Ruiter subsidie aanvraagt voor in totaal ca. 17 ha&#13;
rietcultuur.&#13;
De pachtkamer:&#13;
Naar het oordeel van de pachtkamer maakt SBB hier een onjuist gebruik van haar bevoegdheid&#13;
de verklaring af te geven dan wel te weigeren. De beslissing of de aanvraag correct is en&#13;
kan worden gehonoreerd is voorbehouden aan de dienst LASER te Roermond. Deze dienst&#13;
zal op haar beurt eigen deskundigen in kunnen schakelen indien moet worden vastgesteld&#13;
welke gedeelten van het pachtobject in aanmerking komen voor het basispakket rietcultuur&#13;
van bijlage 14 bij de SN 2000 en welke gedeelten in aanmerking komen voor het pluspakket&#13;
veenmosrietland en moerasheide van bijlage 27. Ter zitting heeft SBB nog medegedeeld dat&#13;
hij mogelijk wel wordt gehoord door de dienst LASER maar dat hij geen rol speelt bij de&#13;
beslissing op de aanvraag. Deze bevoegdheidsverdeling behoort SBB ervan te weerhouden&#13;
om hierop toch invloed te willen uitoefenen door zijn bevoegdheid tot afgifte van de&#13;
verk1aring van geen bezwaar te dezen als sturingsmechanisme te hanteren.&#13;
De neiging van de overheid tot het spelen van eigen rechter – die terecht door de&#13;
pachtkamer wordt afgestraft – is niet nieuw. Zo was in het oorspronkelijke wetsontwerp&#13;
met betrekking tot pacht in reservaten het oordeel over de (on)wenselijkheid&#13;
van verlenging van de pachtovereenkomst overgelaten aan de verpachter.13 3. SBB heeft voorts aangevoerd dat hij het tot zijn taak rekent de door de minister&#13;
van LNV voor het gebied gereserveerde subsidiepot zo eerlijk mogelijk te verdelen&#13;
onder alle riettelers in De Weerribben.&#13;
Ook deze voorwaarde kan geen genade vinden in de ogen van de pachtkamer:&#13;
Naar het oordeel van de pachtkamer kan dit streven, hoe begrijpelijk ook vanuit het gegeven&#13;
dat aan de beschikbare subsidie een plafond is verbonden, niet een rechtmatige aanspraak,&#13;
gesteld dat daarvan sprake is, van een ondernemer opzij zetten. Daamaast is de vraag&#13;
gerechtvaardigd hoe dit beleid van SBB zich verhoudt tot artikel 7, vierde lid van de SN&#13;
2000, waarin is bepaald dat de minister de beschikbare bedragen verdeelt naar de datum van&#13;
ontvangst van de subsidieaanvragen.&#13;
4. Tot slot heeft de verpachter als voorwaarde voor de afgifte van een verklaring van&#13;
geen bezwaar gesteld dat de pachter een gedeelte van de te ontvangen subsidie aan&#13;
haar afdraagt als bijdrage in de kosten van monitoring en controle.&#13;
Naar het oordeel van de pachtkamer betreft het hier niet een tegenprestatie voor de terbeschikkingstelling&#13;
van grond, in welk geval de betaling boven de vastgestelde en goedgekeurde&#13;
pachtprijs reeds daarom niet toelaatbaar zou zijn. De grondslag voor deze heffing&#13;
kan ook niet worden gevonden in een akkoord tussen partijen, want een dergelijke overeenstemming&#13;
ontbreekt juist. Waar hierboven is vastgesteld dat SBB in beginsel zal moeten&#13;
meewerken aan de subsidieaanvraag door afgifte van de verklaring van geen bezwaar, kan&#13;
ook bezwaarlijk worden volgehouden dat zij voor die medewerking een gedeelte van de&#13;
subsidie mag vragen. De pachtkamer kan SBB evenmin volgen in zijn stelling dat er thans&#13;
meer controle en monitoring moet plaatsvinden, nu artikel 98 van de SN 2000 het toezicht&#13;
op de naleving van het bij of krachtens de SN 2000 bepaalde juist niet bij de verpachter maar&#13;
bij de ambtenaren van de Dienst landelijk gebied van LNV heeft ondergebracht. Dit duidt&#13;
veeleer op een vermindering van de controle-inspanning aan de zijde van SBB, althans is&#13;
zonder nadere motivering, die niet is verstrekt, niet aannemelijk geworden dat een verhoging&#13;
van die inspanning moet worden verwacht, waar financiële compensatie tegenover moet&#13;
staan, nog afgezien van de vraag of die compensatie dan van Ruiter zou moeten komen. Tot&#13;
slot onderschrijft de pachtkamer evenmin de visie van SBB dat de extreem lage pachtprijs er&#13;
aan in de weg moet staan dat Ruiter de volledige subsidie toucheert. De pachtprijs heeft ook&#13;
een relatie met de beperkende bepalingen in het pachtcontract, waardoor een uitsluitend&#13;
commerciële exploitatie niet mogelijk is. De Europese verordening brengt verdergaande&#13;
beperkingen mee, die de rietopbrengst mogelijk verder nadelig beïnvloeden, de subsidie&#13;
houdt mede voor dit nadeel een compensatie in.&#13;
Bij deze – naar mijn mening – juiste visie van de pachtkamer is één kanttekening te&#13;
maken. De pachtkamer stelt dat de lage pacht verband houdt met de beperkte exploitatiemogelijkheden.&#13;
Op zich is dat juist, doch het is niet uitgesloten dat een aantal van&#13;
deze beperkingen via de subsidieregeling gecompenseerd worden. Als deze compensatie&#13;
volledig is, zou er geen reden meer zijn een korting op de pacht toe te passen: de&#13;
pachter zou in dat geval immers meer dan volledig gecompenseerd worden. In een&#13;
dergelijk geval zou een zekere verrekening op zijn plaats kunnen zijn. In de slotoverweging legt de pachtkamer het verband met de doelstelling van de subsidieregeling:&#13;
De conclusie moet zijn dat de afweging die SBB maakt om de verklaring van geen bezwaar&#13;
wel of niet af te geven aan Ruiter moet worden beoordeeld vanuit hun pachtrelatie, die&#13;
wordt beheerst door de eisen van redelijkheid en billijkheid. Voorts moet worden vastgesteld&#13;
dat de subsidieregeling eisen stelt aan de gesubsidieerde die geenszins in strijd zijn&#13;
met het pachtcontract, doch de doelstelling daarvan eerder versterken. Tot slot moet worden&#13;
vastgesteld dat de voorwaarden die SBB aan de afgifte wenst te verbinden niet passen bij de&#13;
pachtovereenkomst. Dit een en ander leidt tot toewijzing van de gevraagde voorziening,&#13;
Met name deze vierde door Staatsbosbeheer gestelde voorwaarde is van belang,&#13;
omdat de praktijk uitwijst dat deze in veel gevallen wordt gesteld voor het afgeven&#13;
van een verklaring van geen bezwaar. Ook het Centrum Landbouw en Milieu maakt&#13;
daarvan melding:12&#13;
Bij de pachtersaanvraag in gebieden met hoofdfunctie natuur schuilt een addertje onder het&#13;
gras: de grondeigenaar moet toestemming verlenen (de zogenaamde verpachtershandtekening).&#13;
Tot dusverre toont de natuurbescherming zich daartoe niet bereid. Voor de natuurbescherming&#13;
is een knelpunt dat zij bij een pachtersaanvraag helemaal geen beheerssubsidie meer&#13;
krijgt en de verworven hectares dus niet langer bijdragen aan de financiering van de organisatie&#13;
als zodanig (de vergoedingen omvatten geen overhead). Overigens lopen ook ‘nieuwe&#13;
beheerders’ zoals agrarische natuurverenigingen tegen dit knelpunt op.&#13;
Het toch stellen van de voorwaarde voor het geven van een verklaring van geen&#13;
bezwaar dat de pachter gehouden is (een deel van) de subsidie aan de verpachter af te&#13;
staan, betekent in feite een misbruik maken van de subsidieregelingen. De pachter&#13;
voert het beheer uit, krijgt daarvoor geen of slechts een gedeeltelijke compensatie,&#13;
terwijl de subsidie in strijd met de strekking daarvan door de verpachter wordt&#13;
gebruikt om de eigen organisatie in stand te houden, waarbij het in feite gaat om een&#13;
ambtelijke organisatie: het feitelijke beheer vindt immers voor wat betreft het deel&#13;
waarvoor de subsidie wordt verstrekt door de pachter plaats.&#13;
7. Conclusie&#13;
Bij het zich niet in één hand bevinden van eigendom en gebruik gelden voor het&#13;
gebruik maken van de Subsidieregeling natuurbeheer 2000 en de Subsidieregeling&#13;
agrarisch natuurbeheer verschillende regimes voor de verschillende soorten gebruikers&#13;
waar het gaat om beheerssubsidie. Is de gebruiker erfpachter of pachter, dan&#13;
hangt het van de inhoud van de (erf)pachtovereenkomst af of een verklaring van geen&#13;
bezwaar vereist is. Zijn in de (erf)pachtovereenkomst bepalingen met betrekking tot&#13;
natuurbeheer opgenomen, dan is de verklaring wel vereist, is dat niet het geval, dan is&#13;
de verklaring niet vereist. In geval van duurzame bruikleen zou – nu de bruiklener&#13;
niet in de artikelen 20 lid 6 Subsidieregeling natuurbeheer 2000 en 19 lid 7 Subsidieregeling&#13;
agrarisch natuurbeheer wordt genoemd – nimmer een verklaring van geen bezwaar vereist zijn. Hetzelfde geldt voor andere beperkt gerechtigden dan de erfpachter,&#13;
zoals de vruchtgebruiker.&#13;
Uitgangspunt van de pachtovereenkomst is dat de pachter binnen de wettelijke en&#13;
contractuele grenzen de vrijheid heeft het gepachte naar eigen inzicht te exploiteren.&#13;
Dat betekent dat de pachter eventueel tegen de wens van de verpachter in – binnen de&#13;
grenzen van art. 30 Pachtwet – beheersbeperkingen op zich kan nemen. Zijn er in de&#13;
pachtovereenkomst geen beheersbepalingen opgenomen, dan heeft hij geen verklaring&#13;
van bezwaar van de verpachter nodig. Heeft hij die wel nodig en weigert de verpachter&#13;
die te geven, dan kan deze zoals uit de hiervoor behandelde uitspraak blijkt,&#13;
rechterlijk worden afgedwongen.13 Dat betekent voor de pachter een kostbare en&#13;
mogelijk ook tijdrovende procedure. Het zou daarom te overwegen zijn de werking&#13;
van artikel 30 lid 3 Pachtwet – de mogelijkheid dat de grondkamer bij ontbreken van&#13;
schriftelijke toestemming van de verpachter de pachter machtigt tot het wijzigen van&#13;
de bestemming, inrichting of gedaante – uit te breiden tot het geven van een machtiging&#13;
die de verklaring van geen bezwaar als bedoeld in de artikelen 19 lid 7 Subsidieregeling&#13;
agrarisch natuurbeheer en 20 lid 6 Subsidieregeling natuurbeheer 2000 vervangt.</content><legacyfootnotes>1. TK 1974-1975, 13 285, nrs. 1-2.&#13;
2. Stcrt. 6 juni 1977, 107.&#13;
3. Stcrt. 1977, 182.&#13;
4. Stcrt. 1982,253.&#13;
5. Regeling van 9 mei 1995 (Stcrt 1995) gewijzigd bij regeling van 7 december 1995 (Stcrt. 242)&#13;
9 december 1996 (Stcrt. 243), 4 februari 1997 (Stcrt. 29), 8 september 1997 (Stcrt. 174) en 22 december&#13;
1997 (Stcrt. 248).&#13;
6. Beide regelingen zijn van 20 december 1999 (Stcrt. 252) en gewijzigd bij de regelingen van 30 maart 2000&#13;
(Stcrt. 65) 21 november 2000 (Stert. 228), 7 februari 2001 (Stcrt. 28) 30 maart 2001 (Stert. 66) 24 september&#13;
2001 (Stcrt. 185 en 21 december 2001 (Stcrt. 249).&#13;
Zie voor een uitvoerige verhandeling over beide regelingen V.W.M.M. Ampt-Riksen; ‘Een nieuw stelsel&#13;
voor beheer en ontwikkeling van natuur, bos en landschap’, Agr. R. 2000, p. 142 e.v.&#13;
7. CG 26 juli 1982, Agr.r. 1984/3794.&#13;
8. Zie mijn artikel ‘De Pachtbeheersovereenkomst’, Agr.r. 1991, p. 164 e.v.&#13;
9. Besluit van 16 december 1992, Stb. 1992, 701.&#13;
10. Pk. sector kanton van de Arrondissementsrechtbank Zwolle, locatie Zwolle 28 januari 2002, (nog) niet&#13;
gepubliceerd. De verpachtster heeft tegen de uitspraak hoger beroep ingesteld. Het ging in de zaak&#13;
overigens om een vordering tot het treffen van een voorlopige voorziening.&#13;
11. Zie mijn artikel ‘De Pachtbeheersovereenkomst’, Agr.r. 1991, p. 164 e.v.&#13;
12. A. Guldemond en P. Terwan, Naar nieuwe verhoudingen tussen eigendom en beheer bij natuurbescherming,&#13;
Centrum voor Landbouw en Milieu, april 2001.&#13;
13. Hoewel de procedure in hoger beroep nog aanhangig is, verwacht ik niet dat de uitslag in hoger beroep&#13;
een andere zal zijn dan die in eerste aanleg.</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>2002-06-25 00:00:00</published><modified>2002-06-25 00:00:00</modified><editiondate>2002-06-25</editiondate><htmlpath>https://denhollander.info/artikel/5592</htmlpath></article>
</articles></edition>