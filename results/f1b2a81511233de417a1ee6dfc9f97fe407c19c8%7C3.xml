<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2001</searchword><id>4685</id><udhid>UDH:TvAR/4685</udhid><titel>Rodrigo-Derksen / Van Gulik (TvAR 2001/5047)</titel><searchwords><searchword>TvAR 1/2001</searchword><searchword>TvAR 2001/5047</searchword><searchword>UDH:TvAR/4685</searchword></searchwords><attachments><attachment><name>2001_nr 1_Rechtspraak_5047.pdf</name><extention>pdf</extention><url>https://denhollander.info/download/4630/ci</url></attachment></attachments><inleiding>[Pachtwet art. 11, 51, 55]&#13;
&#13;
Grond in geschil maakt deel uit van gebied&#13;
waarvoor beheers- en inrichtingsmaatregelen&#13;
zullen worden getroffen. Dit enkele feit&#13;
brengt nog niet mee dat het tussen partijen&#13;
overeengekomene niet als een pachtovereenkomst&#13;
kan worden aangemerkt. Landbouwkundig&#13;
gebruik tegen overeengekomen&#13;
tegenprestatie. Onvoldoende aannemelijk&#13;
dat sprake was van verkoop van gewas en&#13;
inscharing. Geen andere gebruiker; eiser&#13;
zorgde voor het onderhoud. Nota vermeldt&#13;
“huur grasland”. Pacht. Hieraan doet niet af&#13;
dat wellicht derde(n) van eigenares toestemming&#13;
hadden op grond in geschil mest&#13;
uit te rijden.&#13;
Bewijsaanbod inzake gestelde korte duur te&#13;
vaag.&#13;
Geen misbruik van omstandigheden; geen&#13;
verboden of verkeerd gebruik; beweiding&#13;
met pinken toegestaan. Niet gebleken van&#13;
schade. Gebruik past binnen bestemming&#13;
zoals neergelegd in bestemmingsplan.&#13;
Beheer conform beheersvisie staat niet in&#13;
de weg aan overeengekomen gebruik.&#13;
Onvoldoende is gebleken van voldoende&#13;
concrete plannen van eigenares tot uitvoering&#13;
van bepaalde inrichtingswerkzaamheden;&#13;
geen plaats voor ontbinding deswege.</inleiding><content>ARREST IN DE ZAAK VAN:&#13;
Daniëlle Rodrigo-Derksen te Stoutenburg, gemeente&#13;
Leusden,&#13;
appellante, incidenteel geïntimeerde,&#13;
procureur: mr. J.M. Bosnak,&#13;
tegen&#13;
Maas van Gulik te Stoutenburg, gemeente&#13;
Leusden,&#13;
geïntimeerde, incidenteel appellant,&#13;
procureur: mr. M.M.J.J. Gerrits.&#13;
1 Het geding in eerste aanleg&#13;
De pachtkamer van het kantongerecht te&#13;
Amersfoort heeft op 21 juli 1998 tussen partijen&#13;
een vonnis gewezen, dat in fotocopie aan&#13;
dit arrest is gehecht en naar de inhoud waarvan&#13;
wordt verwezen.&#13;
2 Het geding in hoger beroep&#13;
2.1 Appellante – hierna ook te noemen: Rodrigo&#13;
– is bij exploot van 7 augustus 1998, met&#13;
gelijktijdige dagvaarding van geïntimeerde&#13;
– hierna ook te noemen: Van Gulik – voor dit&#13;
hof, in hoger beroep gekomen van genoemd&#13;
vonnis, waarbij in conventie schriftelijk is&#13;
vastgelegd een pachtovereenkomst met betrekking&#13;
tot enkele percelen weiland te Stoutenburg&#13;
tussen Rodrigo als verpachtster en&#13;
Van Gulik als pachter, alsmede in voorwaardelijke&#13;
reconventie de vordering van Rodrigo&#13;
tot primair vernietiging en subsidiair ontbinding&#13;
van die pachtovereenkomst is afgewezen,&#13;
een en ander met veroordeling van Rodrigo in&#13;
de proceskosten.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
het vonnis, waarvan beroep, zal vernietigen&#13;
en, opnieuw rechtdoende, Van Gulik nietontvankelijk&#13;
zal verklaren in zijn vordering,&#13;
althans hem deze zal ontzeggen, alsmede&#13;
(voorwaardelijk) primair de tussen partijen in&#13;
conventie schriftelijk vastgelegde pachtovereenkomst&#13;
zal vernietigen, subsidiair die pachtovereenkomst&#13;
zal ontbinden en Van Gulik zal&#13;
veroordelen de desbetreffende percelen binnen&#13;
twee dagen na betekening van het te wijzen&#13;
arrest te ontruimen en ontruimd te houden,&#13;
zulks op verbeurte van een boete van&#13;
ƒ 1.000,– voor iedere dag dat Van Gulik met&#13;
de uitvoering van dat arrest in gebreke blijft&#13;
alsmede Rodrigo voor dat geval te machtigen,&#13;
zulks zo nodig met hulp van de sterke arm&#13;
van politie en justitie, de ontruiming zelf te&#13;
doen bewerkstelligen, een en ander met veroordeling&#13;
van Van Gulik in de proceskosten&#13;
van beide instanties.&#13;
2.3 Bij memorie van antwoord is verweer&#13;
gevoerd en is voorts incidenteel hoger beroep&#13;
ingesteld, een en ander met conclusie dat het&#13;
hof het vonnis, waarvan beroep, zal bekrachtigen,&#13;
met inachtneming van het gestelde ter&#13;
zake van de proceskosten met betrekking tot&#13;
de dagvaarding, desnoods onder verbetering&#13;
van gronden, en Rodrigo niet-ontvankelijk zal&#13;
verklaren in haar vorderingen, zowel in conventie&#13;
als in reconventie (voorwaardelijk), alsmede&#13;
haar zal veroordelen in de proceskosten&#13;
van beide instanties.&#13;
2.4 Vervolgens is de zaak ter zitting van het&#13;
hof van 15 maart 1999 bepleit, voor Rodrigo&#13;
door mr D.M.H.M. van Dijk, advocaat te&#13;
Arnhem, en voor Van Gulik door mr G.A.M.&#13;
de Vries, advocaat te Woudenberg, beiden&#13;
mede aan de hand van pleitnotities. Partijen&#13;
hebben daarna de stukken aan het hof overgelegd&#13;
ter fine van arrest.&#13;
3 De grieven&#13;
De grieven luiden:&#13;
in het principaal hoger beroep&#13;
I. Ten onrechte heeft de pachtkamer van het&#13;
kantongerecht geoordeeld, dat het ervoor&#13;
moet worden gehouden dat de litigieuze percelen&#13;
aan Van Gulik in gebruik zijn gegeven&#13;
ter uitoefening van de landbouw tegen voldoening&#13;
van een tegenprestatie en heeft de&#13;
pachtkamer de vordering tot schriftelijke vastlegging&#13;
toegewezen.&#13;
II. Ten onrechte heeft de pachtkamer van het&#13;
kantongerecht de vordering tot vernietiging&#13;
van de pachtovereenkomst wegens misbruik&#13;
van omstandigheden afgewezen.&#13;
III. Ten onrechte heeft de pachtkamer van het&#13;
kantongerecht de vordering tot ontbinding op&#13;
grond van artikel 55 Pachtwet afgewezen.&#13;
IV. Ten onrechte heeft de pachtkamer van het&#13;
kantongerecht de vordering tot ontbinding op&#13;
grond van artikel 51 (lees:) Pachtwet afgewezen.&#13;
V. Ten onrechte heeft de pachtkamer van het&#13;
kantongerecht Rodrigo veroordeeld in de&#13;
kosten van de procedure.&#13;
in het incidenteel hoger beroep&#13;
Ten onrechte heeft de pachtkamer van het&#13;
kantongerecht overwogen dat Van Gulik zijn&#13;
vordering bij verzoekschrift aanhangig heeft&#13;
gemaakt en eveneens ten onrechte heeft zij op&#13;
grond daarvan de kosten van de inleidende&#13;
dagvaarding niet begrepen in de proceskostenveroordeling&#13;
van Rodrigo.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– Rodrigo is eigenaresse van de percelen land&#13;
kadastraal bekend gemeente Stoutenburg, sectie&#13;
A, nr. 715, groot 2.49.65 ha, nr. 967, groot&#13;
2.22.25 ha en nr. 816, groot 0.85.70 ha;&#13;
– Rodrigo heeft het perceel A 715 gekocht en&#13;
in eigendom verworven op 25 maart 1993;&#13;
– de percelen A 967 en 816 zijn door Van&#13;
Gulik gekocht van een derde; hij heeft deze&#13;
percelen doorverkocht aan Rodrigo, het notariëel&#13;
transport aan Van Gulik respectievelijk&#13;
aan Rodrigo heeft op dezelfde datum, te&#13;
weten 2 mei 1996, plaatsgevonden.&#13;
– in de desbetreffende transportakten, die conform&#13;
ter zitting van het hof gemaakte afspraak&#13;
door de raadsman van Rodrigo nog aan het&#13;
hof en de raadsman van Van Gulik zijn toegestuurd,&#13;
is het verkochte aangeduid als de percelen&#13;
A 816 en A 960 ged.; kennelijk is perceel&#13;
A 960 ged. hetzelfde perceel als het latere A&#13;
967;&#13;
– Van Gulik heeft in 1994 en volgende jaren&#13;
met betrekking tot perceel A 715, alsmede in&#13;
1996 en volgende jaren tevens met betrekking&#13;
tot de percelen A 967 en 816 ingevolge daartoe&#13;
met Rodrigo gemaakte afspraak de eerste&#13;
snede gras en tenminste in sommige jaren ook&#13;
de tweede snede gras geoogst alsmede op die&#13;
percelen jongvee geweid en voorts in de jaren&#13;
1996 en 1997 op een gedeelte van perceel A&#13;
967 maïs geteeld;&#13;
– eveneens ingevolge afspraak tussen partijen&#13;
heeft Van Gulik voor genoemd gebruik van de&#13;
grond aan Rodrigo een tegenprestatie in geld&#13;
voldaan;&#13;
– gedurende de periode dat Van Gulik voormeld&#13;
gebruik heeft gemaakt van de percelen&#13;
in geschil, hebben geen anderen op die percelen&#13;
gewassen geteeld en/of geoogst c.q. vee&#13;
geweid.&#13;
5 Beoordeling van het geschil in&#13;
hoger beroep&#13;
5.1 Van Gulik heeft zijn vordering tot schriftelijke&#13;
vastlegging ener pachtovereenkomst&#13;
aanhangig gemaakt bij dagvaarding en het&#13;
ontgaat het hof op grond waarvan de pachtkamer&#13;
van het kantongerecht heeft overwogen&#13;
dat dit bij verzoekschrift is gedaan en vervolgens&#13;
de kosten van de inleidende dagvaarding&#13;
ten laste van Van Gulik heeft gelaten. De hiertegen&#13;
in het incidenteel hoger beroep opgeworpen&#13;
grief is gegrond en Rodrigo zal in&#13;
geval van bekrachtiging van het vonnis, waarvan&#13;
beroep, alsnog in de kosten van bedoelde&#13;
dagvaarding, zijnde ƒ 130,87, worden verwezen.&#13;
5.2 Rodrigo heeft aangevoerd, zulks met verwijzing&#13;
naar een door haar in het geding&#13;
gebrachte Beheersvisie ten aanzien van het&#13;
haar toebehorende Landgoed Groot Stoutenburg,&#13;
dat de grond in geschil deel uitmaakt&#13;
van een gebied waarvoor beheers- en inrichtingsmaatregelen&#13;
zullen worden getroffen.&#13;
Deze enkele omstandigheid – en dat geldt&#13;
evenzeer voor de eventuele bekendheid van&#13;
Van Gulik daarmee – brengt echter, wat daarvan&#13;
overigens ook zij, nog niet mede dat het&#13;
met betrekking tot de litigieuze percelen tussen&#13;
partijen overeengekomene niet als een&#13;
pachtovereenkomst kan worden aangemerkt;&#13;
het gaat erom wat tussen partijen is afgesproken&#13;
en of dit, gezien het bepaalde in artikel 1&#13;
lid 1, van de Pachtwet, moet leiden tot de&#13;
conclusie dat sprake is van een pachtovereenkomst.&#13;
5.3 Uit het ten processe aangevoerde volgt&#13;
naar het oordeel van het hof – en in feite is dit&#13;
tussen partijen ook niet in geschil – dat het&#13;
gebruik dat Van Gulik van de percelen in&#13;
geschil mocht maken en ook gemaakt heeft,&#13;
moet worden gekenmerkt als een gebruik ter&#13;
uitoefening van de landbouw.&#13;
5.4 Naar bij de vaststaande feiten al aangegeven,&#13;
staat voorts ten processe genoegzaam&#13;
vast dat tussen partijen voor het gebruik dat&#13;
Van Gulik van de onderhavige percelen maakte,&#13;
een tegenprestatie is overeengekomen.&#13;
Niet duidelijk is geworden of zulks al gold&#13;
ten aanzien van het gebruik van perceel A 715&#13;
in 1994, maar ter zitting van het hof is van de&#13;
zijde van Rodrigo medegedeeld dat in 1995&#13;
voor dat perceel een bedrag van ƒ 2.000,– is&#13;
afgesproken; Van Gulik heeft eerder in het&#13;
geding een bedrag van ƒ 1.500,– genoemd,&#13;
maar ter zitting het door Rodrigo gemelde&#13;
bedrag niet betwist.&#13;
5.5 Voor het jaar 1996 is een bedrag van&#13;
ƒ 3.494,– betaald; partijen zijn het erover eens&#13;
dat dit in overeenstemming was met het tussen&#13;
hen overeengekomene en dat in genoemd&#13;
bedrag is verdisconteerd dat Van Gulik heeft&#13;
zorg gedragen voor de aanleg van een dam&#13;
tussen de percelen A 715 en A 967 waarvan de&#13;
kosten ten laste van Rodrigo zouden komen;&#13;
ten aanzien van de hoogte van die kosten is&#13;
ter zitting van het hof een bedrag van ongeveer&#13;
ƒ 500,– genoemd.&#13;
5.6 Voor het jaar 1997, zijnde het laatste jaar&#13;
voorafgaand aan het onderhavige geding, is&#13;
een bedrag van ƒ 4.879,– overeengekomen.&#13;
Over de hoogte hiervan is geen geschil.&#13;
5.7 Met betrekking tot de aard van het&#13;
gebruik heeft Rodrigo aangevoerd dat geen&#13;
sprake is van een ingebruikgeving als pachtobject,&#13;
maar van verkoop van gewas en inscharing.&#13;
Het hof acht dit evenwel onvoldoende&#13;
aannemelijk. Allereerst past dit al niet&#13;
bij het gebruik als bouwland voor de teelt van&#13;
maïs dat Van Gulik, naar tussen partijen vaststaat,&#13;
gedurende twee jaar van een gedeelte&#13;
van de grond in geschil heeft mogen maken.&#13;
Voorts was er geen andere gebruiker van de&#13;
litigieuze percelen en heeft Rodrigo niet aangegeven&#13;
wie anders dan Van Gulik voor het&#13;
onderhoud (slootonderhoud, ploegen, zaaien,&#13;
spuiten, c.a.) heeft gezorgd. Alleen met betrekking&#13;
tot de bemesting geeft zij dat wel&#13;
aan, namelijk ene Van Oosterom; dit wordt&#13;
echter niet alleen door Van Gulik betwist in&#13;
die zin dat volgens hem Van Oosterom zulks&#13;
in zijn opdracht deed, maar bovendien impliceert&#13;
het door Van Gulik in het geding&#13;
gebrachte, van de zijde van Rodrigo ondertekende,&#13;
ten name van Van Gulik staande afleveringsbewijs&#13;
dierlijke meststoffen, dat (ook)&#13;
laatstgenoemde mest op de percelen in geschil&#13;
mocht aanwenden.&#13;
5.8 Bij het vorenstaande komt nog het volgende:&#13;
a) de nota van Rodrigo aan Van Gulik van&#13;
oktober 1996 vermeldt dat het daarin genoemde&#13;
bedrag ad ƒ 3.494,– in rekening wordt&#13;
gebracht voor “huur grasland”;&#13;
b) in de brief van notaris Veldjesgraaf aan Van&#13;
Gulik d.d. 11 februari 1998 staat onder meer&#13;
vermeld: “Tijdens het passeren van de akte&#13;
van levering door u aan mevrouw Rodrigo&#13;
is de verpachting aan u kort besproken.&#13;
Mevrouw Rodrigo heeft toen bij mij de&#13;
indruk gewekt van de afspraak met betrekking&#13;
tot de verpachting aan u op de hoogte te&#13;
zijn en heeft daarop instemmend gereageerd”;&#13;
op deze passage komt genoemde notaris in&#13;
zijn op 24 februari 1998 aan Rodrigo verzonden&#13;
schrijven niet terug;&#13;
c) niet gebleken is dat vóór de aanvang van&#13;
het onderhavige geding van de zijde van Rodrigo&#13;
bij Van Gulik bezwaar is gemaakt tegen&#13;
de feitelijke wijze van gebruik van de grond in&#13;
geschil door laatstgenoemde.&#13;
5.9 Op grond van het vorenoverwogene, dat&#13;
tezamen en in onderling verband bezien,&#13;
komt het hof tot de conclusie dat het tussen&#13;
partijen met betrekking tot de percelen in&#13;
geschil overeengekomene moet worden aangemerkt&#13;
als pacht. De eventuele omstandigheid&#13;
dat ook één of meer derden van de zijde&#13;
van Rodrigo toestemming hadden om op die&#13;
percelen mest uit te rijden is onvoldoende om&#13;
aan die conclusie in de weg te staan. Het op&#13;
dat punt door Rodrigo gedane bewijsaanbod&#13;
is dan ook niet relevant, weshalve het hof aan&#13;
dat aanbod voorbijgaat.&#13;
5.10 Aan vorenstaande conclusie kan niet&#13;
afdoen dat in de transportakte van 2 mei 1996,&#13;
waarbij Van Gulik de percelen A 967 en 816&#13;
in eigendom aan Rodrigo overdroeg, staat&#13;
vermeld dat het verkochte wordt aanvaard vrij&#13;
van huur of pacht of ander gebruiksrecht, alsmede&#13;
dat verkoper onder meer garandeert dat&#13;
het verkochte geheel vrij van pacht en/of&#13;
andere aanspraken tot gebruik wordt overgedragen.&#13;
De pachtverhouding bestond immers&#13;
nog niet op het tijdstip van de overdracht.&#13;
Voorts is het oordeel van het hof omtrent het&#13;
bestaan van een pachtverhouding niet gebaseerd&#13;
op het door Van Gulik gestelde inzake&#13;
afspraken vóór de overdracht, maar op de&#13;
hierboven onder 4 vastgestelde feiten.&#13;
5.11 Bij zijn hiervoor genoemd oordeel laat&#13;
het hof het door Van Gulik in het geding&#13;
gebrachte “formulier verklaring gebruik akkerland”&#13;
buiten beschouwing. De inhoud van dat&#13;
formulier draagt mitsdien niet bij aan dat oordeel&#13;
en daarom kan ook de vraag of dit formulier&#13;
al dan niet door Rodrigo of haar echtgenoot&#13;
is ondertekend onbesproken blijven.&#13;
5.12 Rodrigo heeft, voor het geval het hof tot&#13;
de conclusie zou komen dat sprake is van&#13;
pacht, aangevoerd dat geen sprake is van een&#13;
overeenkomst voor de wettelijke duur of voor&#13;
onbepaalde tijd, maar dat telkens nieuwe&#13;
afspraken werden gemaakt. Van Gulik heeft&#13;
zulks gemotiveerd weersproken. In aanmerking&#13;
genomen dat op grond van hetgeen dienaangaande&#13;
in de Pachtwet is bepaald uitgangspunt&#13;
is dat een pachtovereenkomst wordt&#13;
aangegaan voor de wettelijke duur, draagt de&#13;
partij die stelt dat de overeenkomst voor een&#13;
kortere duur is aangegaan, daarvan de bewijslast.&#13;
Gelet op de betwisting ter zake door Van&#13;
Gulik en in aanmerking genomen hetgeen&#13;
hiervoor ten aanzien van het tussen partijen&#13;
afgesprokene is overwogen, acht het hof evenwel&#13;
het op dit punt door Rodrigo gedane&#13;
bewijsaanbod te vaag en te ongespecificeerd,&#13;
weshalve het daaraan voorbijgaat.&#13;
5.13 Grief I is ongegrond.&#13;
5.14 In reconventie voert Rodrigo allereerst&#13;
aan dat, indien sprake is van een pachtovereenkomst,&#13;
bij de totstandkoming van die&#13;
pachtovereenkomst sprake is geweest van misbruik&#13;
van omstandigheden van de zijde van&#13;
Van Gulik en zij vordert deswege vernietiging&#13;
van die overeenkomst.&#13;
5.15 Bedoeld misbruik van omstandigheden&#13;
bestaat volgens Rodrigo uit het volgende:&#13;
– Van Gulik was op de hoogte van de plannen&#13;
van Rodrigo om de grond in geschil niet&#13;
duurzaam in agrarisch gebruik te verstrekken;&#13;
– Van Gulik heeft tegenover Rodrigo een zielig&#13;
verhaal opgehangen dat hij te weinig grond&#13;
had;&#13;
– Van Gulik heeft verontrust gereageerd op de&#13;
plannen die Rodrigo met de grond in geschil&#13;
heeft;&#13;
– Van Gulik heeft met zeer veel nadruk erop&#13;
aangedrongen dat Rodrigo de percelen A 967&#13;
en 816 zou kopen;&#13;
– Van Gulik heeft doorgedrukt dat notaris&#13;
Veldjesgraaf de akte zou verlijden;&#13;
– Van Gulik heeft notaris Veldjesgraaf een&#13;
brief met onware mededelingen laten schrijven;&#13;
– Van Gulik heeft zich bij het waterschap&#13;
gepresenteerd als eigenaar van een perceel van&#13;
Rodrigo;&#13;
– Van Gulik heeft met een vals argument de&#13;
echtgenoot van Rodrigo een kwitantie laten&#13;
ondertekenen;&#13;
– Van Gulik heeft een verklaring gebruik&#13;
akkerland het leven doen zien, die door de&#13;
eigenaar moest worden ondertekend, terwijl&#13;
Rodrigo daar geen weet van had.&#13;
5.16 Van Gulik heeft alle hiervoor aangehaalde&#13;
verwijten gemotiveerd betwist.&#13;
5.17 De eventuele omstandigheid dat Van&#13;
Gulik op de hoogte was van de plannen van&#13;
Rodrigo betekent nog niet dat hij zich te&#13;
haren opzicht moest onthouden van verzoeken&#13;
om voor het gebruik van grond in aanmerking&#13;
te komen. Niet in te zien valt voorts&#13;
dat een eventueel verontrust reageren op die&#13;
plannen als onrechtmatig of anderszins ontoelaatbaar&#13;
ten opzichte van Rodrigo zou moeten&#13;
worden aangemerkt. Dit laatste geldt ook ten&#13;
aanzien van het eventueel ophangen van een&#13;
zielig verhaal in die zin dat Van Gulik erop&#13;
wees dat hij over te weinig grond beschikte, er&#13;
nog van afgezien dat ten processe is gebleken&#13;
dat inderdaad sprake is van een bescheiden&#13;
bedrijfsomvang.&#13;
5.18 Geenszins ontoelaatbaar kan voorts worden&#13;
geacht dat Van Gulik wellicht er bij Rodrigo&#13;
op heeft aangedrongen om de percelen A&#13;
967 en 816 te kopen. Het stond Rodrigo vrij&#13;
aan die aandrang voorbij te gaan. In elk geval&#13;
is ten processe niet gebleken van een dusdanige&#13;
pressie van Van Gulik op Rodrigo dat&#13;
laatstgenoemde niet meer in volle vrijheid ter&#13;
zake zelf heeft kunnen beslissen.&#13;
5.19 Indien Van Gulik er al op aangedrongen&#13;
heeft, dat ook het notariëel transport inzake&#13;
de verkoop van de percelen A 967 en 816&#13;
door hem aan Rodrigo bij notaris Veldjesgraaf&#13;
zou plaats vinden, dan is dat in genen dele als&#13;
onbehoorlijk te beschouwen, nu het als voor&#13;
de hand liggend moet worden gezien – en&#13;
wellicht ook nog kostenbesparend is – dat het&#13;
verlijden van twee notariële akten ten aanzien&#13;
van dezelfde percelen op dezelfde dag ten&#13;
overstaan van dezelfde notaris geschiedt.&#13;
Niet gebleken is voorts dat de brief van notaris&#13;
Veldjesgraaf van 11 februari 1998 onware&#13;
mededelingen bevatte, nog in het midden&#13;
gelaten of, indien zulks anders was, dit aan&#13;
Van Gulik zou moeten worden toegerekend.&#13;
5.20 Ten processe is niet gebleken dat Van&#13;
Gulik zich bij het waterschap heeft voorgedaan&#13;
als eigenaar van het perceel waarop ingevolge&#13;
afspraak tussen partijen een dam is aangelegd.&#13;
5.21 Het – eventuele – verzoek van Van Gulik&#13;
aan (de echtgenoot) van Rodrigo om een kwitantie&#13;
te ondertekenen omdat zulks nodig was&#13;
voor de boekhouding, is op zichzelf nog niet&#13;
aan te merken als op een vals voorwendsel te&#13;
zijn gebaseerd, nu gemaakte bedrijfskosten in&#13;
voorkomende gevallen tegenover de belastingdienst&#13;
aan de hand van bescheiden aangetoond&#13;
moeten kunnen worden.&#13;
5.22 Ter zitting van het hof is gebleken dat&#13;
geenszins vaststaat dat het “formulier verkla-&#13;
ring gebruik akkerland” niet door Rodrigo of&#13;
haar echtgenoot is ondertekend. In elk geval is&#13;
onvoldoende grond aanwezig om van een&#13;
ontoelaatbare handelwijze ten deze van de&#13;
zijde van Van Gulik te kunnen uitgaan.&#13;
5.23 Tegen de achtergrond van al het vorenoverwogene&#13;
en door Rodrigo ten aanzien van&#13;
Van Gulik gemaakte verwijten beziend, kan&#13;
naar het oordeel van het hof – ook als ervan&#13;
zou worden uitgegaan dat Van Gulik zich op&#13;
bepaalde punten wellicht wat terughoudender&#13;
had moeten opstellen – niet worden geconcludeerd&#13;
dat sprake is geweest van een situatie&#13;
dat Van Gulik wist of moest begrijpen dat&#13;
Rodrigo door bijzondere omstandigheden&#13;
werd bewogen tot het aan hem in gebruik&#13;
geven van de grond in geschil en hij daaraan&#13;
heeft meegewerkt hoewel hetgeen hij wist of&#13;
moest begrijpen hem daarvan had behoren te&#13;
weerhouden.&#13;
5.24 Ook grief II is ongegrond.&#13;
5.25 Grief III faalt eveneens. Zoals reeds overwogen,&#13;
moet er ten processe van worden uitgegaan&#13;
dat (ook) Van Gulik op de grond in&#13;
geschil mest mocht aanwenden. Niet gebleken&#13;
of aannemelijk gemaakt is dat hij zulks op&#13;
overmatige wijze heeft gedaan; Rodrigo heeft&#13;
dit verwijt in het geheel niet onderbouwd.&#13;
Hetzelfde geldt ten aanzien van de gestelde&#13;
overbemesting door het laten weiden van&#13;
teveel pinken, hetgeen het hof ook afgezien&#13;
daarvan niet aannemelijk voorkomt. Vaststaat&#13;
voorts dat Van Gulik op de onderhavige percelen&#13;
pinken mocht weiden en Rodrigo heeft&#13;
niet genoegzaam aannemelijk gemaakt dat dit&#13;
beperkt was tot 5 stuks.&#13;
Niet gebleken is voorts van ter zake door&#13;
Rodrigo geleden schade, laat staan van dusdanige&#13;
schade dat deze een ontbinding als&#13;
gevorderd zou rechtvaardigen.&#13;
5.26 Blijkens het door Rodrigo in het geding&#13;
gebrachte bestemmingsplan “Buitengebied&#13;
1996” van de gemeente Leusden hebben de&#13;
percelen in geschil de bestemming “agrarisch&#13;
gebied met landschapswaarden”. Ingevolge de&#13;
bij genoemd plan behorende voorschriften&#13;
zijn gronden met die bestemming bestemd&#13;
(samengevat) voor agrarische bedrijvigheid,&#13;
instandhouding van de aldaar voorkomende&#13;
dan wel daaraan eigen landschapswaarden,&#13;
bescherming van natuurwaarden op en van&#13;
aangrenzende gronden/gebieden, bescherming&#13;
van het leefmilieu in de aangrenzende kern,&#13;
instandhouding van waardevolle landschapselementen,&#13;
alsmede instandhouding van en&#13;
onderzoek naar uit archeologisch en cultuurhistorisch&#13;
oogpunt waardevolle objecten.&#13;
5.27 Het hof stelt allereerst vast dat een&#13;
gebruik van de grond in geschil als waarvoor&#13;
dit aan Van Gulik is verpacht passend is binnen&#13;
genoemde bestemming, zijnde dat&#13;
gebruik niet begrepen in de in lid 2 van het&#13;
betreffende bestemmingsplanvoorschrift uitgesloten&#13;
takken van agrarische bedrijvigheid.&#13;
Voor zover dit voorschrift beperkingen ten&#13;
aanzien van het landbouwkundig gebruik van&#13;
de grond meebrengt, laten deze een exploitatie&#13;
als waarvan in casu sprake is, in genoegzame&#13;
mate toe.&#13;
5.28 Rodrigo heeft aangegeven dat zij – onder&#13;
meer – op de grond in geschil wil overgaan tot&#13;
het inplanten van houtwallen en het afvlakken&#13;
van de taluds van de sloten; zij verwijst naar&#13;
de door haar in eerste aanleg al in het geding&#13;
gebrachte Beheersvisie ten aanzien van het&#13;
landgoed Groot Stoutenburg.&#13;
5.29 Een beheer van de weilanden als in&#13;
gemelde Beheersvisie aangegeven staat niet in&#13;
de weg aan een gebruik zoals Van Gulik dat in&#13;
het kader van de onderhavige pachtovereenkomst&#13;
van de litigieuze grond mag maken. Dit&#13;
klemt temeer nu, naar ten processe is gebleken,&#13;
betrokkene bij de exploitatie van de&#13;
grond rekening wil houden met aanwijzingen&#13;
dienaangaande van de zijde van Rodrigo. Het&#13;
hof is van oordeel dat zulks binnen redelijke&#13;
grenzen ook van hem verwacht mag worden;&#13;
niet gebleken is ook dat hij ter zake geen&#13;
medewerking wil verlenen.&#13;
5.30 Van voldoende concreet uitgewerkte&#13;
plannen van Rodrigo om naast vorenbedoeld&#13;
beheer tevens over te gaan tot het (doen) uitvoeren&#13;
van bepaalde inrichtingswerkzaamheden&#13;
is ten processe niet, althans onvoldoende,&#13;
gebleken. Zo ontbreekt een kaart, waarop&#13;
duidelijk is aangegeven welke werkzaamheden&#13;
zullen worden uitgevoerd en waar dat&#13;
zal gebeuren, is niet gebleken van een deugdelijke&#13;
begroting van de kosten met bijbehorend&#13;
financieringsplan en is evenmin gebleken dat&#13;
de benodigde vergunningen kunnen worden&#13;
verkregen.&#13;
Bovendien is niet aangetoond dat realisering&#13;
van de beoogde werken in de weg staat aan&#13;
een – geheel – instandblijven van de onderhavige&#13;
pachtovereenkomst.&#13;
5.31 Gelet op het vorenstaande, acht het hof&#13;
geen plaats voor ontbinding van de onderhavige&#13;
pachtovereenkomst op grond van het&#13;
bepaalde in artikel 51 van de Pachtwet. Ook&#13;
grief IV faalt.&#13;
5.32 Het overwogene brengt mee dat de&#13;
pachtkamer van het kantongerecht terecht de&#13;
vordering in conventie heeft toegewezen en&#13;
evenzeer terecht de vordering in reconventie&#13;
van de hand heeft gewezen. Dit brengt mee&#13;
dat ook grief V ongegrond is.&#13;
6 Slotsom&#13;
6.1 Het vonnis, waarvan beroep, moet worden&#13;
bekrachtigd met aanvulling als na te melden&#13;
en met wijziging van de proceskostenveroordeling&#13;
als hierboven sub 5.1 is overwogen.&#13;
6.2 Als de ook in hoger beroep in het ongelijk&#13;
gestelde partij moet Rodrigo worden veroordeeld&#13;
in de kosten van dat beroep.&#13;
7 Beslissing&#13;
Het hof, rechtdoende in het principaal en in&#13;
het incidenteel hoger beroep:&#13;
bekrachtigt het door de pachtkamer van het&#13;
kantongerecht te Amersfoort tussen partijen&#13;
gewezen vonnis van 21 juli 1998, waarvan&#13;
beroep, met dien verstande dat:&#13;
– de eerste alinea van het dictum van dat vonnis&#13;
moet worden aangevuld met de woorden&#13;
“een en ander onverminderd het bepaalde in&#13;
artikel 9, lid 1, van de Pachtwet en de mogelijke&#13;
toepassing van artikel 9, lid 2, van die wet:”&#13;
– het bedrag van de proceskosten, tot betaling&#13;
waarvan Rodrigo is veroordeeld, moet worden&#13;
verhoogd van ƒ 660,– tot ƒ 790,87;&#13;
veroordeelt Rodrigo in de in hoger beroep&#13;
tussen partijen gevallen proceskosten, aan de&#13;
zijde van Van Gulik tot heden begroot op&#13;
ƒ 440,– voor verschotten en ƒ 5.100,– voor&#13;
salaris van de procureur.</content><legacyfootnotes/><footnotes><footnote/></footnotes><auteurs/><published>2001-01-01 00:00:00</published><modified>1998-12-01 00:00:00</modified><editiondate>2001-01-01</editiondate><htmlpath>https://denhollander.info/artikel/4685</htmlpath></article>
</articles></edition>