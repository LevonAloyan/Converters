<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2010</searchword><id>8432</id><udhid>UDH:TvAR/8432</udhid><titel>De gevolgen van de wijziging van de Successiewet voor de agrarische sector</titel><searchwords><searchword>TvAR 2/2010</searchword><searchword>UDH:TvAR/8432</searchword></searchwords><attachments><attachment><name>TvAR2010_2_3_De_gevolgen_van.pdf</name><extention>pdf</extention><url>https://denhollander.info/download/7551/ci</url></attachment></attachments><inleiding>1. Inleiding&#13;
In januari 2009 besprak ik in dit tijdschrift1 de notitie van staatssecretaris De Jager van 24 oktober 2008 waarin hij zijn plannen ontvouwde over de modernisering van de Successiewet.&#13;
Sinds die tijd is er heel wat gebeurd op dit gebied, met als resultaat de inwerkingtreding van de wijzigingen in de Successiewet per 1 januari 2010.&#13;
Allereerst zal ik een aantal algemene wijzigingen bespreken&#13;
ten opzichte van de regeling zoals in de notitie was verwoord.&#13;
Vervolgens zal ik een nadere uiteenzetting geven over de voor de agrarische sector zo belangrijke regeling betreffende&#13;
de bedrijfsopvolging.</inleiding><content>2. Wijzigingen ten opzichte van de notitie&#13;
van 24 oktober 2008&#13;
2.1. Tarieven en vrijstellingen&#13;
De tariefstructuur is conform de plannen van de staatssecretaris&#13;
aanmerkelijk vereenvoudigd. Het aantal tariefgroepen en tariefschijven is teruggebracht naar 2 tariefgroepen en 2 tariefschijven. Daarnaast zijn de drempelvrijstellingen omgezet&#13;
in voetvrijstellingen:&#13;
Deel van de belaste verkrijging&#13;
Tariefgroep 1(partners&#13;
en kinderen)*&#13;
Tariefgroep 2(overige&#13;
verkrijgers)&#13;
€ 0 - 118.000&#13;
10%&#13;
30%&#13;
€ 118.000 - hoger&#13;
20%&#13;
40%&#13;
* Kleinkinderen vallen onder tariefgroep 1 plus 80%. Zij betalen derhalve&#13;
18 - 36%.2&#13;
Vrijstellingen&#13;
Algemeen&#13;
De oude Successiewet kende voetvrijstellingen en drempelvrijstellingen.&#13;
Een voetvrijstelling vervalt niet, eendrempelvrijstelling&#13;
vervalt als boven een bepaald bedrag geërfd of geschonken wordt. De gewijzigde wet kent alleen nog maar voetvrijstellingen.&#13;
Erfbelasting&#13;
De vrijstellingen voor de erfbelasting zijn de volgende:&#13;
Partners&#13;
€ 600.000&#13;
(Klein)kinderen&#13;
€ 19.000&#13;
Overige verkrijgers&#13;
€ 2.000&#13;
Voor partners en (klein)kinderen zijn deze vrijstellingen hoger&#13;
dan in de oude Successiewet.&#13;
Schenkbelasting&#13;
De vrijstellingen voor de schenkbelasting zijn als volgt:&#13;
Kinderen&#13;
€ 5.000&#13;
Kinderen 18-35 jaar (eenmalig)&#13;
€ 24.000&#13;
Overige verkrijgers&#13;
€ 2.000&#13;
De eerste twee vrijstellingen zijn iets hoger dan die in de oude Successiewet. De vrijstellingen van € 5.000 en € 2.000 kunnen jaarlijks benut worden.&#13;
De tariefgroepen zijn conform het oorspronkelijke voorstel gehandhaafd met dien verstande dat de kleinkinderen aan de eerste groep zijn toegevoegd, zij het met een opslag van 80%.De grens voor de vrijstellingen is echter enigszins veranderd.&#13;
De eerste schijf van respectievelijk 10% (tariefgroep 1) en 30% (tariefgroep 2) eindigt bij € 118.000 (oorspronkelijke&#13;
voorstel € 125.000). Deze grens is eerst bij de parlementaire&#13;
behandeling in de Tweede Kamer vorig najaar verlaagd&#13;
om andere maatregelen te kunnen financieren. Eén van deze maatregelen betreft de verhoging van de eenmalige verhoogde vrijstelling voor kinderen tussen de 18 en 35 jaar indien het bedrag geschonken is voor de verwerving van een eigen woning of voor de betaling van een dure studie of opleiding,&#13;
namelijk van € 24.000 tot € 50.000,-.&#13;
2.2. Wijziging partnerschap&#13;
Aan het zijn van partner verbindt de Successiewet vergaande&#13;
gevolgen.&#13;
In de gewijzigde Successiewet wordt het partnerbegrip in een apart wetsartikel (art. 1a SW) gedefinieerd. De belangrijkste&#13;
kenmerken daarvan zijn:&#13;
––iedere persoon kan op enig moment maximaal één partner in de zin van de Successiewet hebben (art. 1a lid 1 SW);&#13;
––het partnerschap is onlosmakelijk verbonden aan de verzorgingsgedachte. Hieruit volgt dat twee personen&#13;
die gehuwd zijn of een geregistreerd partnerschap&#13;
zijn aangegaan, elkaars partner zijn in de zin van de Successiewet (art. 1a lid 2 SW).&#13;
––twee personen die ongehuwd en niet geregistreerd als partner zijn, zijn slechts elkaars partner in de zin van de Successiewet als zij:&#13;
a. beiden meerderjarig zijn;&#13;
b. een gezamenlijke huishouding hebben gevoerd, blijkend uit een inschrijving in de basisadministratie&#13;
persoonsgegevens op hetzelfde woonadres;&#13;
c. zich in een notariële akte tot wederzijdse zorg hebben&#13;
verplicht3;&#13;
d. geen bloedverwanten in de rechte lijn zijn; en&#13;
e. niet al met een ander aan de hiervoor genoemde voorwaarden voldoen (art. 1a lid 4 SW).&#13;
Bovenstaande betekent dus ondermeer dat bloedverwanten in de rechte lijn niet elkaars partner kunnen zijn.&#13;
Hierop bestaat weer een uitzondering namelijk voor bloedverwanten&#13;
in de eerste graad, indien de bloedverwant-erflater&#13;
in het jaar voorafgaand aan diens overlijden de andere&#13;
bloedverwant heeft aangewezen als begunstigde voor een zogenoemd mantelzorgcompliment (een uitkering voor mantelzorg&#13;
als bedoeld in art. 19a Wet maatschappelijke ondersteuning)&#13;
en die andere bloedverwant die uitkering ook heeft genoten (art. 1a lid 7 SW).&#13;
Als aan deze voorwaarde is voldaan kan een kind dat bij zijn ouders inwoont als partner kwalificeren. Voor ouders die met een kind samenwonen zonder dat sprake is van mantelzorg&#13;
is dus geen fiscaal partnerschap meer mogelijk.&#13;
2.3. Fictiebepalingen&#13;
In de gewijzigde Successiewet worden ook een aantal fictiebepalingen&#13;
aangescherpt dan wel versoepeld. Ik noem de meest voorkomende fictiebepalingen:&#13;
Art. 9 Successiewet&#13;
In art. 9 is een regeling opgenomen die ten aanzien van geldvorderingen die zijn ontstaan als gevolg van een verkrijging&#13;
krachtens erfrecht en die een rentebestanddeel bevatten&#13;
dat hoger is dan indien de vordering een samengestelde rente had gedragen van 6% (art. 21 lid 13 SW jo. art. 10 Uitvoeringsbesluit&#13;
SW), een onderscheid maakt tussen niet-bovenmatige&#13;
en bovenmatige rente.&#13;
Het bovenmatige deel van de rente wordt bij opeisbaarheid of aflossing belast met erf- of schenkbelasting. Deze problematiek&#13;
speelt dus met name bij overbedelingsvorderingen in langstlevende testamenten, waarbij de wetgever aan de hoogte van de rente paal en perk heeft willen stellen.&#13;
Art. 10 Successiewet&#13;
Over dit artikel is wellicht het meeste geschreven en gediscussieerd&#13;
tijdens de parlementaire behandeling.&#13;
Wanneer tengevolge van een rechtshandeling of een samenstel&#13;
van rechtshandelingen tussen de vervreemder en de verkrijger&#13;
het vruchtgenot van een goed (bijvoorbeeld vruchtgebruik&#13;
van een woning) wordt voorbehouden ten behoeve van de vervreemder, is dit voorbehouden vruchtgenot bij overlijden van de vervreemder bij de verkrijger belast. Vereist&#13;
is dat er een rechtshandeling door de erflater is verricht. Deze rechtshandeling hoeft niet een overeenkomst te zijn, maar kan bijvoorbeeld ook zijn het accepteren van een last of het aanvaarden van een legaat tegen inbreng.&#13;
Tengevolge van de in art. 10 SW opgenomen omschrijving is thans duidelijk dat bijvoorbeeld een zogenoemd turbotestament&#13;
(verkrijging van vruchtgebruik van de nalatenschap tegen inbreng van eigen vermogen) en een ik-opa-testament (kind verkrijgt onder de last aan zijn eigen kind schuldig te erkennen) onder het bereik van de fictiebepaling van art. 10 vallen.4&#13;
In dit verband moet ook de schuldigerkenning uit vrijgevigheid&#13;
(ook wel genoemd de ‘papieren’ schenking) vermeld worden. Bij de schuldigerkenning uit vrijgevigheid wordt een bedrag geschonken en vervolgens door de schenker onmiddellijk&#13;
weer teruggeleend. Reden daartoe is de successiedruk&#13;
na overlijden te verminderen. Voor het genot dat de schenker behoudt van het schuldig erkende bedrag is op grond van art. 10 lid 3 SW 6% rente verschuldigd. Wordt deze rente niet betaald, dan heeft de schenker het genot behouden&#13;
dat bij overlijden van de schenker is belast.&#13;
Art. 11 Successiewet&#13;
In art. 11 wordt bepaald dat indien het aandeel van een persoon&#13;
in goederen (bijvoorbeeld vennootschappelijk vermogen)&#13;
tengevolge van een vennootschapsovereenkomst bij zijn leven hetzij verblijft of kan worden toegedeeld aan, hetzij&#13;
kan worden overgenomen door de deelgenoten of één of meer van hen, het verbleven, toegedeelde of overgenomen&#13;
aandeel voor de toepassing van de Successiewet geacht wordt krachtens schenking te zijn verkregen (art. 11 lid 1 SW). Of er daadwerkelijk sprake is van een civielrechtelijke gift, is dus niet van belang. Het gaat hier dus onder meer om overnemings- en verblijvingsbedingen in vennootschapsovereenkomsten.&#13;
Aanleiding voor het opnemen van deze bepaling zijn de uitspraken&#13;
van de Hoge Raad van 13 februari 2004 en 20 maart 2009 waarin bepaald werd dat de rechtsbetrekkingen tussen&#13;
deelgenoten in een gemeenschap worden beheerst door de maatstaven van redelijkheid en billijkheid, die in het algemeen&#13;
in de weg staan aan een waardering die voortzetting van een (nog juist lonend) bedrijf onmogelijk maakt.5&#13;
Hieruit vloeit voort dat in een dergelijk geval geen sprake is van een bevoordelingsbedoeling en dus geen schenking, maar nakoming van een verplichting voor zover waardering op een lagere waarde dan de economische waarde noodzakelijk&#13;
is om voortgezette bedrijfsvoering te verzekeren. Het gaat bij deze materie vooral om bedrijfsopvolging via personenvennootschappen.&#13;
6&#13;
Wat betekent een en ander bijvoorbeeld voor bedrijfsopvolging&#13;
tegen de agrarische waarde (zodat een lonende exploitatie&#13;
nog juist mogelijk is)? Wanneer deze waarde lager is dan de waarde in het economische verkeer dan is er dus op grond van art. 11 Successiewet sprake van een fictieve gift.&#13;
De reden die de staatssecretaris daarvoor geeft is dat de precieze&#13;
invulling van ‘de nog juist lonende exploitatiewaarde’ nog niet verkend is, hetgeen aanleiding kan geven tot ‘veel discussie en onduidelijkheid rondom bedrijfsoverdrachten’, terwijl voor de bepaling van de waarde in het economisch verkeer concrete rekenmodellen voorhanden zijn7. Een tweede aangevoerde reden is dat wanneer in de hierboven genoemde casus van 20 maart 2009 sprake zou zijn geweest van een gift, het verschil tussen de liquidatiewaarde en de waarde going concern op grond van de bedrijfsopvolgingsactiviteiten&#13;
‘vrijgesteld’ zou zijn mits de verkrijger de onderneming&#13;
ten minste vijf jaren voortzet. Wanneer overgenomen&#13;
wordt tegen de agrarische waarde die gebaseerd is op een voortdurende, net lonende exploitatie (en hier dus geen gift in gelegen is), ontbreekt een dergelijke voortzettingsplicht,&#13;
die bij de bedrijfsopvolgingsfaciliteiten wel aanwezig is. Deze ongelijkheid wil de staatssecretaris voorkomen8.&#13;
Overigens zijn op deze fictieve verkrijgingen, mits aan de voorwaarden daarvoor voldaan is, de bedrijfsopvolgingsfaciliteiten&#13;
van toepassing. De regeling is echter door enerzijds&#13;
van een fictie uit te gaan, anderzijds een beroep op bedrijfsopvolgingsfaciliteiten&#13;
te moeten doen, wel omslachtig.&#13;
Art. 15 Successiewet&#13;
In de verhouding ouders-kinderen komt het nogal eens voor dat ouders kinderen een renteloze direct opeisbare lening verschaffen. In beginsel is het afsluiten van een renteloze, direct opeisbare lening geen gift. De schuldeiser verarmt immers&#13;
niet, zijn direct opeisbare vordering heeft immers een nominale waarde.9&#13;
De fictiebepaling van art. 15 SW belast echter het voordeel bij de schuldenaar door de renteloosheid aan te merken als een vruchtgebruik van dag tot dag tegen een rente van 6% op jaarbasis.&#13;
Het gaat hier uitsluitend om direct opeisbare leningen, dat wil zeggen voor een termijn afgesloten van korter dan een jaar.10 Om bestaande direct opeisbare leningen ‘schenkbelastingproof’&#13;
te maken dient een nieuwe geldleenovereenkomst&#13;
gesloten te worden voor een bepaalde termijn tegen een zakelijke rente.&#13;
2.4. Bedrijfsopvolgingsfaciliteiten&#13;
De bedrijfsopvolgingsfaciliteiten hebben gedurende de parlementaire&#13;
behandeling de nodige veranderingen ondergaan,&#13;
met name door de kritiek die daarop geuit is in de literatuur.&#13;
11&#13;
Kern van de regeling blijft dat de schenk- of erfbelasting vanwege het belang van de onbelemmerde voortzetting van economische bedrijvigheid geen bedreiging mag vormen voor reële bedrijfsoverdrachten.&#13;
Het uitgangspunt van de regeling staat in het nieuwe art. 35b SW.12 In dit artikel wordt een voorwaardelijke vrijstelling verstrekt voor de verkrijging krachtens erfrecht of schenking&#13;
van ondernemingsvermogen in het kader van bedrijfsopvolging.&#13;
Of er sprake van schenking is moet worden beoordeeld volgens&#13;
het civiele schenkingsbegrip.&#13;
Het verkregen ondernemingsvermogen wordt in aanmerking genomen naar de waarde in het economisch verkeer. Dat is de waarde going concern - de waarde bij ongewijzigde voortzetting van de onderneming - tenzij - wat in de agrarische&#13;
sector nogal eens het geval kan zijn - de liquidatiewaarde&#13;
hoger is. In dat geval is de liquidatiewaarde bepalend.&#13;
Meerdere malen wordt in de parlementaire geschiedenis verwezen&#13;
naar het besluit van 10 oktober 2007, CPP 2007/383 M waarin uitvoeringsbesluiten betreffende de bedrijfsopvolgingsfaciliteiten&#13;
vastgelegd zijn. Dit besluit zal worden aangepast naar aanleiding van de wijzigingen in de Successiewet&#13;
en met terugwerkende kracht tot 1 januari 2010 van toepassing worden.&#13;
Inhoud regeling&#13;
De bedrijfsopvolgingsfaciliteit houdt een voorwaardelijke vrijstelling in die op verzoek van de verkrijger wordt verleend.&#13;
De vrijstelling bedraagt:&#13;
a. indien de totale waarde van het ondernemingsvermogen&#13;
van de objectieve onderneming waarop de verkrijging betrekking heeft € 1.000.000 niet te boven gaat: 100%;&#13;
b. in alle overige gevallen:&#13;
1. indien de liquidatiewaarde van het ondernemingsvermogen&#13;
van de objectieve onderneming waarop de verkrijging betrekking heeft hoger is dan de waarde going concern: 100% van het verschil tussen liquidatiewaarde en lagere waarde going concern.&#13;
2. voor zover de totale waarde van het ondernemingsvermogen&#13;
van de objectieve onderneming waarop de verkrijging betrekking heeft, na toepassing&#13;
van hetgeen onder 1, € 1.000.000 niet te boven gaat: 100%; en&#13;
3. voor zover de totale waarde van het ondernemingsvermogen&#13;
van de objectieve onderneming waarop de verkrijging betrekking heeft, na toepassing&#13;
van hetgeen is bepaald onder 1, € 1.000.000 te boven gaat: 83%.&#13;
Een aantal opmerkingen moet worden gemaakt over deze faciliteiten.&#13;
Allereerst rijst de vraag wat dient te worden verstaan onder de objectieve onderneming. Art. 35c lid 1 SW bepaalt dat als ondernemingsvermogen wordt aangemerkt:&#13;
1. een Box I-onderneming of een gedeelte daarvan;&#13;
2. een mede-gerechtigdheid in de zin van art. 3.3 lid 1, letter a. Wet IB 2001, of een gedeelte daarvan, bijvoorbeeld een beherend vennoot (geen commanditaire&#13;
vennoot);&#13;
3. vermogensbestanddelen die tot een aanmerkelijk belang behoren, mits het lichaam waarop het belang betrekking heeft een onderneming drijft of een mede-gerechtigdheid houdt, dus aandelen in een B.V.;&#13;
4. ter beschikking gestelde onroerende zaken.&#13;
In vergelijking met de oorspronkelijk voorgestelde vrijstelling&#13;
van 90% wordt thans dus voor de kleine onderneming tot € 1.000.000 de vrijstelling verhoogd tot 100%. Daarbij moet de grens van € 1.000.000 worden beoordeeld vanuit de waarde van de objectieve onderneming. Wanneer bijvoorbeeld&#13;
twee broers beiden de helft van een landbouwbedrijf verkrijgen met een waarde van € 2.000.000 krijgen zij ieder de 100% vrijstelling voor een waarde van € 500.000. Voor de andere € 500.000 krijgen ze een vrijstelling van 83%.&#13;
Aan de verkrijging van de bedrijfsopvolgingsfaciliteit worden&#13;
in art. 35e SW een aantal eisen gesteld.&#13;
Allereerst wordt de voortzettingseis gesteld van ten minste vijf jaar.&#13;
Op grond van art. 35d SW dient de erflater of schenker te voldoen aan de bezitstermijn.&#13;
Deze bezitstermijn is voor de erflater één jaar tot het overlijden,&#13;
voor een schenker vijf jaar tot de schenking. Voor de schenker gold al een bezitsvereiste van vijf jaar. De vereisten&#13;
dat de schenker ten minste 55 jaar oud was of voor 45% of meer arbeidsongeschikt moet zijn, vervallen. De bezitstermijn&#13;
van een jaar voor een erflater is nieuw.&#13;
De reden achter de bezitseis is het voorkomen van oneigenlijk&#13;
gebruik van deze faciliteit.&#13;
Wanneer een ondernemingsvermogen tot de huwelijksgoederengemeenschap&#13;
behoort en deze door overlijden van een van beide echtelieden wordt ontbonden, ontstaat voor de bedrijfsopvolgingsfaciliteiten&#13;
de volgende situatie.&#13;
De bedrijfsopvolgingsregeling vindt op verzoek van de verkrijger&#13;
van wie de gerechtigdheid toeneemt toepassing op basis van de aldus ontstane gerechtigdheid (art. 35f lid 1 SW). Art. 35f lid 2 SW beperkt deze faciliteit in die zin dat wanneer voorafgaand aan een verdeling van een nalatenschap&#13;
de huwelijksgoederengemeenschap wordt verdeeld en de onderneming geheel aan de nalatenschap van de erflater (de ondernemer) en vervolgens aan de langstlevende echtgenoot&#13;
wordt toegedeeld, toch slechts de faciliteit van toepassing&#13;
is voor zover de langstlevende meer krijgt dan de oorspronkelijke&#13;
gerechtigheid.&#13;
Zou de hele faciliteit aan de langstlevende toegekend worden&#13;
voor de gehele onderneming, dan zou dit te veel van het goede zijn. Immers tot de nalatenschap behoort in dat geval een overbedelingsschuld aan de langstlevende wegens toedeling&#13;
van de gehele onderneming, een minpost derhalve, terwijl de langstlevende voor de gehele onderneming de bedrijfsopvolgingsfaciliteit&#13;
krijgt. Dat is niet de bedoeling.&#13;
Concluderend met betrekking tot de bedrijfsopvolgingsfaciliteiten&#13;
denk ik dat de bedrijfsopvolgingsregeling een voor de agrarische praktijk werkbare regeling is. Kleine bedrijven hoeven geen schenk- of erfbelasting te betalen en voor bedrijven&#13;
met een waarde van € 1.000.000 of meer is het percentage&#13;
van 83% mijns inziens redelijk. De uitvoerbaarheid van de regeling is eenvoudiger. Er zijn gelukkig geen conserverende&#13;
aanslagen meer.&#13;
In de literatuur is veel geschreven over de grens tussen de objectieve onderneming en belegd vermogen, maar die problematiek&#13;
speelt mijns inziens in de agrarische sector nauwelijks.&#13;
Agrarische bedrijven zullen in de tegenwoordige tijd niet snel als belegging gebruikt worden.&#13;
Overigens zij opgemerkt dat de bedrijfsopvolgingsfaciliteiten&#13;
in beginsel alleen de erf- en schenkbelasting betreffen. Voor overige vrijstellingen moet in de toepasselijke wetgeving&#13;
gekeken worden. Zo is voor de vrijstelling van overdrachtsbelasting,&#13;
die bijvoorbeeld bij schenking van onroerend&#13;
goed aan de orde kan zijn, een beroep op art.15q WBvR noodzakelijk.&#13;
Wanneer de onderneming in B.V.-vorm wordt gevoerd is tenslotte in de Wet IB in het geval ondernemingsvermogen tijdens leven aan de bedrijfsopvolger wordt geschonken de doorschuifregeling van het aanmerkelijk belang van toepassing,&#13;
zodat op die manier het verschil tussen bedrijfsopvolging&#13;
tijdens leven en na overlijden wordt weggenomen.&#13;
3. Overige maatregelen&#13;
Tenslotte noem ik, zonder uiterste volledigheid na te streven,&#13;
enkele andere in het oog springende wijzigingen van de Successiewet.&#13;
In de Successiewet wordt een zogenoemde dertigdagen-clausule opgenomen. Wanneer een persoon binnen dertig dagen na zijn erfrechtelijke verkrijging overlijdt is deze verkrijging&#13;
niet belast, mits de verkrijging bij de opvolgende&#13;
erfrechtelijke verkrijging tot een heffing van erfbelasting leidt.&#13;
De vereisten om te kwalificeren voor een Algemeen Nut Beogende&#13;
Instelling (ANBI, veelal charitatieve instellingen) zijn aangescherpt. Alleen de instellingen die voor tenminste 90% een algemeen nut nastreven vallen onder de ANBI-regeling&#13;
en zijn vrijgesteld van erf- en schenkbelasting.&#13;
Voorts dient nog melding gemaakt te worden van het Afgezonderde&#13;
Particuliere Vermogen(APV).&#13;
Deze in de Successiewet ingevoerde figuur beoogt gebruikmaking&#13;
van buitenlandse vehikels, zoals Trusts en Stiftungen&#13;
om betaling van successierecht te bestrijden.&#13;
Bezittingen en schulden alsmede opbrengsten en uitgaven van een APV worden op grond van de APV-regeling na het overlijden van degene die het vermogen heeft afgezonderd, toegerekend aan diens erfgenamen (art. 16, 17, 17a en 26a SW). Toerekening van dit vermogen vindt plaats per erfgenaam&#13;
in dezelfde verhouding als hij verkrijger is krachtens erfrecht van de overledene.&#13;
Tenslotte wordt in de Successiewet voor een andere benadering&#13;
gekozen van schenkingen onder opschortende voorwaarde.&#13;
In de gewijzigde Successiewet wordt de schenking onder opschortende voorwaarde fiscaal (dus anders dan civiel)&#13;
geacht tot stand te komen op het moment dat de voorwaarde&#13;
is vervuld. Onder oud recht was dat een eerder moment: namelijk het totstandkomen van de schenkingsovereenkomst&#13;
onder opschortende voorwaarde.&#13;
4. Conclusie&#13;
De wijzigingen van de Successiewet leiden tot een aantal vereenvoudigingen, zoals in de tariefstructuur en het vrijstellingenbeleid.&#13;
Door de drijfveer van de staatssecretaris constructies te bestrijden&#13;
blijft het aantal ficties groot en loopt het fiscale recht niet altijd in de pas met het civiele recht.&#13;
De bedrijfsopvolgingsfaciliteiten worden eenvoudiger. Kleine&#13;
ondernemingen zijn meer vrijgesteld dan grotere ondernemingen.&#13;
Bovendien is de eis van een objectieve (materiële)&#13;
onderneming strikt. Voor de agrarische onderneming zal die laatste eis - voldoen aan het begrip objectieve onderneming&#13;
- naar mijn inschatting niet op veel bezwaren stuiten.&#13;
Ook het vrijgestelde percentage van 100% tot een waarde van € 1.000.000 en 83% over de rest lijkt een verbetering, maar er zijn ook maatregelen waar de agrariër niet beter van wordt. Te denken valt aan de gereduceerde partnervrijstelling&#13;
voor ouders die samenwonen met kinderen en het terugdringen&#13;
van de laagrentende leningen in de familiesfeer. Onnodig ingewikkeld is mijns inziens de fictiebepaling van art. 11 SW bij bedrijfsopvolging via een personenvennootschap.&#13;
Positief is daarentegen weer de gelijkstelling van de faciliteiten&#13;
bij bedrijfsopvolging tijdens leven (mogelijkheid van doorschuiven van de aanmerkelijk belangclaim) met die aan die van de bedrijfsopvolging na overlijden.&#13;
Ik blijf derhalve bij mijn conclusie van vorig jaar: voorzichtig&#13;
positief.</content><legacyfootnotes>* Tea Mellema-Kranenburg is notaris bij Van Heeswijk Notarissen&#13;
NV te Rotterdam en universitair hoofddocent aan de Universiteit Leiden.&#13;
1. Agr.r. 2009, p. 8-11.&#13;
2. Voor 2010 werden kleinkinderen ook volgens de eerste tariefgroep belast, maar dan met een opslag van 60%.&#13;
3. Deze eis geldt pas per 1 januari 2012 en met dien verstande&#13;
dat indien het samenlevingscontract is verleden in de periode tot 1 januari 2012 geacht wordt te zijn voldaan aan de zes maandenperiode voor de heffing van erfbelasting.&#13;
4. Zie ook HR 19 juni 2009, LJN BG 6455.&#13;
5. Zie HR 13 februari 2004, NJ 2004, 653 en HR 20 maart 2009, BNB 2009, 179 en A. Verduijn, ‘Hoge Raad spreekt zich opnieuw uit over de agrarische bedrijfsopvolging’, Agr.r. 2009, p. 204-212.&#13;
6. Sjerps, ‘Overzicht van wijziging in de Successiewet met toelichting per 1 januari 2010’, KNB 2010.&#13;
7. Zie Kamerstukken II 2009/10, 31 930, nr. 9, p. 40 en hierover&#13;
W. Burgerhart, Kwartaalbericht Estateplanning 2009, p. 15.&#13;
8. Zie Kamerstukken II 2009/10, 31 930, nr. 9, p. 41.&#13;
9. HR 26 februari 1986, BNB 1986/162.&#13;
10. Zie J.P.M. Stubbé, ‘Modernisering van de Successiewet 1956/3’, FBN 2009, p. 5.&#13;
11. Zie hierover W. Burgerhart, ‘De successierechtelijke bedrijfsopvolgingsfaciliteiten vanaf 1 januari 2010’, FBN 2009, p. 14 cv. en Kwartaalbericht Estateplanning, december&#13;
2009, p. 11-16.&#13;
12. Zie J. Sjerps t.a.p. p. 55.</legacyfootnotes><footnotes><footnote/></footnotes><auteurs>mr. T.J. Mellema-Kranenburg</auteurs><published>2010-02-01 00:00:00</published><modified>2010-02-01 00:00:00</modified><editiondate>2010-02-01</editiondate><htmlpath>https://denhollander.info/artikel/8432</htmlpath></article>
</articles></edition>