<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2007</searchword><id>5173</id><udhid>UDH:TvAR/5173</udhid><titel>X / Gemeente Kampen</titel><searchwords><searchword>TvAR 11/2007</searchword><searchword>UDH:TvAR/5173</searchword></searchwords><attachments><attachment/></attachments><inleiding>Overgangsrecht. 65-jarige pachter.&#13;
In onder het oude recht ingezette opzeggingsprocedures&#13;
blijft in beginsel het oude recht van toepassing. Afwijzing&#13;
van verzoek tot verlenging van 65-jarige pachter.</inleiding><content>Beschikking in de zaak van&#13;
[appellant], wonende te [woonplaats],&#13;
appellant,&#13;
procureur: mr. F.J. Boom,&#13;
tegen&#13;
de Gemeente Kampen, zetelende te Kampen,&#13;
geïntimeerde,&#13;
procureur: mr. B. Nijman.&#13;
1. Het geding in eerste aanleg&#13;
De pachtkamer van de rechtbank Zwolle-Lelystad, sector&#13;
kanton, locatie Zwolle heeft op 8 augustus 2006 een beschikking&#13;
gegeven tussen appellant (verder te noemen: [appellant])&#13;
als verzoeker en geïntimeerde (verder te noemen:&#13;
de Gemeente) als verweerster. Van deze beschikking is een&#13;
kopie aangehecht.&#13;
2. Het geding in hoger beroep&#13;
2.1. [appellant] is bij op 6 september 2006 per gewone post&#13;
ter griffie van het hof ingekomen beroepschrift in&#13;
hoger beroep gekomen van voornoemde beschikking.&#13;
Hij heeft daarbij twee grieven tegen de beschikking&#13;
aangevoerd, producties overgelegd, bewijs aangeboden voorraad:&#13;
1. de beschikking van 8 augustus 2006 te vernietigen;&#13;
2. het verlengingsverzoek toe te wijzen en de pachtovereenkomst&#13;
tussen de Gemeente en de zonen/zoon&#13;
van [appellant] - met betrekking tot de percelen kadastraal&#13;
bekend gemeente Kampen sectie [...] met een totale&#13;
oppervlakte van (het hof begrijpt:) 8.87.08 hectare&#13;
- te verlengen met de wettelijke duur van zes jaar, althans&#13;
met een periode in goede justitie te bepalen;&#13;
3. de Gemeente te veroordelen in de kosten van de procedure&#13;
in eerste aanleg en in appel.&#13;
2.2. Bij op 16 oktober 2006 ter griffie van het hof ingekomen&#13;
verweerschrift heeft de Gemeente verweer gevoerd&#13;
tegen het door [appellant] in het beroepschrift aangevoerde,&#13;
heeft zij bewijs aangeboden en heeft zij verzocht&#13;
het hoger beroep van [appellant] ongegrond te&#13;
verklaren en de bestreden beschikking te bevestigen,&#13;
zonodig met verbetering van gronden, met veroordeling&#13;
van [appellant] in de kosten van het hoger beroep.&#13;
2.3. Op 10 september 2007 heeft de mondelinge behandeling&#13;
plaatsgevonden. [appellant] is verschenen in persoon,&#13;
bijgestaan door mr. A.A.M. van Beek, advocaat&#13;
te Tilburg. Namens de Gemeente is verschenen ing.&#13;
M.G. Visscher, rentmeester, bijgestaan door de procureur&#13;
van de Gemeente. Bij die gelegenheid hebben partijen&#13;
aan het hof inlichtingen verstrekt en hebben mr.&#13;
Van Beek en mr. Nijman de wederzijdse standpunten&#13;
toegelicht, beiden mede aan de hand van pleitnotities.&#13;
Voorts zijn ter gelegenheid van de mondelinge behandeling&#13;
de processtukken van de eerste aanleg overgelegd,&#13;
te weten het verzoekschrift, het verweerschrift en&#13;
de beschikking van de rechtbank.&#13;
2.4.Het hof heeft eveneens kennisgenomen van de brief&#13;
met bijlage van 3 september 2007 van de advocaat van&#13;
[appellant].&#13;
2.5. Vervolgens is een datum voor beschikking bepaald.&#13;
3. De vaststaande feiten&#13;
3.1. De rechtbank heeft in haar beschikking van 8 augustus&#13;
2006 onder 1 en 2 feiten vastgesteld. Aangezien daartegen&#13;
geen grieven zijn aangevoerd of bezwaren zijn&#13;
geuit, zal ook het hof in hoger beroep van die feiten&#13;
uitgaan die luiden als volgt.&#13;
3.2. [appellant] pacht van de Gemeente een oppervlakte&#13;
landbouwgrond, kadastraal bekend gemeente Kampen,&#13;
sectie [...], gezamenlijk groot 8.87.08 hectare. Deze&#13;
pachtovereenkomst is ingegaan op 22 februari 1995&#13;
voor een periode van zes jaar. De wettelijke duur is&#13;
evenwel als gevolg van de werking van artikel 9 lid 1&#13;
Pachtwet ingegaan op 22 februari 1996. De lopende&#13;
periode eindigt op 22 februari 2008.&#13;
3.3. Bij aangetekend schrijven van 15 september 2005 heeft&#13;
de rentmeester van de Gemeente, ing. M.G. Visscher&#13;
voornoemd, namens de Gemeente te kennen gegeven&#13;
dat de Gemeente geen verdere verlenging van de pachtovereenkomst&#13;
na 22 februari 2008 wenst in verband&#13;
met het feit dat [appellant] op 13 december 2006 65&#13;
jaar zou worden. [appellant] heeft vervolgens een verlengingsverzoek&#13;
ingediend.&#13;
4. De beoordeling van het geschil in hoger beroep&#13;
4.1. [appellant] heeft zich in het kader van zijn verzoek tot&#13;
verlenging van de pachtovereenkomst in de eerste&#13;
plaats beroepen op zijn vordering tot indeplaatsstelling&#13;
van zijn zoon/zonen als pachter(s) in de pachtverhouding&#13;
met de Gemeente, althans zijn vordering zijn&#13;
zoon/zonen aan te stellen als medepachter(s). Voorts&#13;
heeft [appellant] zich in het kader van die vordering tot&#13;
indeplaatsstelling, alsmede bij pleidooi, beroepen op de&#13;
per 1 september 2007 in werking getreden nieuwe titel&#13;
7.5 van het Burgerlijk Wetboek, waarin de 65-jarige&#13;
leeftijd als grond voor niet-verlenging van de pachtovereenkomst&#13;
niet langer is opgenomen. Het hof&#13;
neemt op grond daarvan aan dat [appellant] in de onderhavige&#13;
procedure eveneens heeft bedoeld het hof te&#13;
verzoeken de pachtovereenkomst ten aanzien van hemzelf&#13;
te verlengen.&#13;
4.2. Ten aanzien van die nieuwe wetgeving overweegt het&#13;
hof het volgende. Per 1 september 2007 is met de artikelen&#13;
7:311 e.v. Burgerlijk Wetboek een nieuwe wettelijke&#13;
regeling van de pacht in werking getreden en is de&#13;
Pachtwet vervallen. Aan de orde is de vraag of het geschil&#13;
tussen partijen naar oud dan wel naar nieuw recht&#13;
dient te worden beslist.&#13;
4.3. Kenmerkend voor het onderhavige geval is dat voorafgaand&#13;
aan de inwerkingtreding van het nieuwe recht&#13;
door de verpachtster een kennisgeving van niet-verlenging&#13;
als bedoeld in het tweede lid van artikel 36 Pachtwet&#13;
is uitgebracht en dat eveneens daaraan voorafgaand&#13;
door de pachter tijdig om verlenging is verzocht als bedoeld&#13;
in het derde lid van dat artikel.&#13;
4.4.Het nieuwe recht met betrekking tot de verlenging van&#13;
een pachtovereenkomst verschilt wezenlijk van het&#13;
oude, niet alleen wat betreft de toepasselijke regels van&#13;
procesrechtelijke aard, maar ook wat betreft de materi -&#13;
ele regels aan de hand waarvan het geschil dient te worden&#13;
beslist. Artikel 7:367 Burgerlijk Wetboek voorziet&#13;
in opzegging door de verpachter, welke opzegging volgens&#13;
artikel 7:368 Burgerlijk Wetboek – anders dan de&#13;
kennisgeving van niet-verlenging van artikel 36 Pachtwet&#13;
– op straffe van nietigheid gronden dient te vermelden.&#13;
Artikel 7:369 Burgerlijk Wetboek houdt in&#13;
dat, indien de pachter zich binnen zes weken met opgave&#13;
van redenen tegen de opzegging verzet, het aan de&#13;
verpachter is om – op de gronden vermeld in de opzegging&#13;
– te vorderen (het gaat hier dus om een dagvaardingsprocedure)&#13;
dat de rechter het tijdstip zal vaststellen&#13;
waarop de overeenkomst zal eindigen. De artikelen&#13;
7:370 e.v. Burgerlijk Wetboek voorzien vervolgens in&#13;
een beoordeling van deze vordering op basis van regels&#13;
die niet alleen wat betreft hun systematiek maar deels&#13;
ook inhoudelijk belangrijk verschillen van de regeling&#13;
van de artikelen 38 e.v. Pachtwet.&#13;
4.5. Volgens het eerste lid van artikel 74 Overgangswet&#13;
Nieuw BW heeft de inwerkingtreding van het nieuwe&#13;
recht geen gevolgen voor de aard van een lopende procedure,&#13;
zodat in zoverre oud recht van toepassing blijft.&#13;
De verzoekschriftprocedure van artikel 36 e.v. Pachtwet&#13;
is een bijzondere procedure, gericht op de beoordeling&#13;
van de vraag of – niettegenstaande de kennisgeving van niet-verlenging van de verpachter – verlenging van de&#13;
pachtovereenkomst dient plaats te vinden, en die procedure&#13;
kan naar zijn aard niet op iets anders worden&#13;
gericht. In verband met het hiervoor bedoelde wezenlijke&#13;
verschil tussen oud en nieuw recht ook wat betreft&#13;
de materiële regels aan de hand waarvan het geschil&#13;
dient te worden beslist en tegen de achtergrond van het&#13;
beginsel van rechtszekerheid, dat het overgangsrecht&#13;
mede beheerst, moet worden aangenomen dat die materiële&#13;
regels de aard van de procedure mede bepalen en&#13;
dat gelet daarop ook wat betreft die materiële regels in&#13;
beginsel het oude recht van toepassing blijft. Een en&#13;
ander stemt overeen met de uitleg die door de Minister&#13;
van Justitie, alsmede door de regeringscommissaris&#13;
Nieuw Burgerlijk Wetboek, tijdens de behandeling van&#13;
het wetsvoorstel dat heeft geleid tot de artikelen 7:311&#13;
e.v. Burgerlijk Wetboek in de Eerste Kamer der Staten-&#13;
Generaal is gegeven.&#13;
4.6.Het voorgaande geldt ook wat betreft het door de Gemeente&#13;
gedane beroep op de omstandigheid dat [appellant]&#13;
op 13 december 2006 de leeftijd van 65 jaar heeft&#13;
bereikt. Genoemde datum is gelegen vóór het einde&#13;
van de lopende pachttermijn. Juist dat geval is tijdens&#13;
bedoelde behandeling in de Eerste Kamer aan de orde&#13;
geweest.&#13;
4.7. Gelet op hetgeen hiervoor is overwogen, zal het hof&#13;
oud recht toepassen.&#13;
4.8. Bij arrest van heden van de pachtkamer van dit hof is&#13;
de vordering van [appellant] zijn zoon/zonen in zijn&#13;
plaats als pachter(s) aan te stellen, dan wel tot mede -&#13;
pachter(s) te benoemen afgewezen, zodat thans enkel&#13;
beoordeeld dient te worden het verlengingsverzoek ten&#13;
aanzien van [appellant] zelf. Nu [appellant] op 13 december&#13;
2006, vóór het einde van de lopende pachttermijn,&#13;
de leeftijd van 65 jaar heeft bereikt en de Gemeente&#13;
op grond daarvan bezwaar heeft gemaakt tegen&#13;
verlenging van de pachtovereenkomst, dient het verzoek&#13;
tot verlenging met inachtneming van het voorgaande&#13;
te worden afgewezen.&#13;
4.9. De slotsom is dat de bestreden beschikking dient te&#13;
worden bekrachtigd. [appellant] zal, als de in het ongelijk&#13;
gestelde partij, worden veroordeeld in de kosten&#13;
van deze procedure.&#13;
5. De beslissing&#13;
Het hof, beschikkende in hoger beroep:&#13;
bekrachtigt de tussen partijen gegeven beschikking van de&#13;
rechtbank Zwolle-Lelystad, sector kanton, locatie Zwolle&#13;
van 8 augustus 2006;&#13;
veroordeelt [appellant] in de kosten van het hoger beroep&#13;
tot aan deze uitspraak aan de zijde van de Gemeente begroot&#13;
op € 1.788,- voor salaris van de procureur en op&#13;
€ 248,- voor griffierecht.&#13;
Noot&#13;
Dit is de eerste uitspraak van het Pachthof over het overgangsrecht&#13;
in verband met de afschaffing van de 65-jarige&#13;
leeftijd als opzeggingsgrond.&#13;
De gemeente Kampen had in 2005 de pachtovereenkomst&#13;
opgezegd, omdat de pachter voor het einde van de lopende&#13;
termijn 65 jaar zou worden. De behandeling van het hoger&#13;
beroep vond plaats op 10 september 2007. Daarom kon de&#13;
pachter een beroep doen op de per 1 september 2007 in&#13;
werking getreden nieuwe titel 7.5 Burgerlijk Wetboek&#13;
waarin de 65-jarige leeftijd niet langer als grond voor nietverlenging&#13;
van de pachtovereenkomst is opgenomen. Het&#13;
hof had derhalve een beslissing te nemen over het toepasselijke&#13;
overgangsrecht. Uitgangspunt van het overgangsrecht&#13;
is dat de nieuwe regelgeving onmiddellijke werking heeft,&#13;
zo bepaalt artikel 68a Overgangswet Nieuw Burgerlijk Wetboek.&#13;
In een artikel van mijn hand in dit tijdschrift heb ik vorig&#13;
jaar aandacht gevraagd voor het ontbreken van specifiek&#13;
overgangsrecht onder meer in verband met het bij de behandeling&#13;
van de Tweede Kamer aangenomen amendement&#13;
tot schrappen van de 65-jarige leeftijd als opzeggingsgrond&#13;
(zie Stand van zaken aanpassing pachtwetgeving, Agr.r.&#13;
2006, p. 666 e.v.). Toepassing van het beginsel van onmiddellijke&#13;
werking zou betekenen dat het schrappen van de&#13;
65-jarige leeftijd gevolgen zou hebben voor beslissingen te&#13;
nemen na de inwerkingtreding van titel 7.5 Burgerlijk Wetboek.&#13;
Het Pachthof neemt in deze uitspraak de opvatting van de&#13;
minister in de Memorie van Antwoord over (zie Kamerstukken&#13;
I 2006/07, 30 448, D, p. 11). Het Pachthof komt&#13;
met de minister tot de conclusie dat artikel 74 Overgangswet&#13;
in dit geval van toepassing is. Dat artikel bepaalt dat de&#13;
inwerkingtreding van het nieuwe recht geen gevolgen heeft&#13;
voor de aard van een lopende procedure. Het hof legt deze&#13;
bepaling zo uit dat, gelet op het specifieke karakter van de&#13;
verzoekschriftprocedure ex artikel 36 Pachtwet, de materiële&#13;
regels mede de aard van de procedure bepalen en daarom de&#13;
zaak volgens het oude recht moet worden afgedaan. Dit is&#13;
mijns inziens een billijke uitkomst. Het hof verwijst in dat&#13;
kader naar het beginsel van rechtszekerheid. Dat argument&#13;
speelt zeker in deze zaak een rol. Op het moment dat de&#13;
pacht in 2005 werd opgezegd was er nog geen sprake van&#13;
het schrappen van de 65-jarige leeftijd als opzeggingsgrond,&#13;
sterker nog: het wetsvoorstel titel 7.5 Burgerlijk Wetboek&#13;
was nog niet eens ingediend!&#13;
Dat betekent dat er nu duidelijkheid is voor procedures&#13;
waarin de pachter in een lopende termijn 65 jaar is geworden.&#13;
Voor die zaken geldt dat een door de pachter ingediend&#13;
verlengingsverzoek wordt afgewezen op basis van het&#13;
oude artikel 38a Pachtwet. Of dat ook geldt voor procedures&#13;
waarin de pachter in een nieuwe termijn 65 jaar wordt,&#13;
is nog niet duidelijk. Immers in rechtsoverweging 4.6 wordt&#13;
overwogen dat in dit geval de pachter voor het einde van de&#13;
lopende termijn 65 jaar is geworden. Voorts is bij de overwegingen&#13;
welk recht moet worden toegepast overwogen dat&#13;
in beginsel het oude recht van toepassing blijft. Daarmee&#13;
lijkt het hof een opening te willen houden om onder omstandigheden&#13;
het nieuwe recht toe te passen. Hoe zit het nu&#13;
met een pachter die het tijdvak van 6 jaar volgende op het&#13;
einde van de lopende termijn 65 jaar wordt? Op basis van&#13;
artikel 45, derde lid Pachtwet wordt onder het oude recht&#13;
de pachtovereenkomst verlengd tot het jaar waarin de pachter&#13;
65 jaar wordt. Het beginsel van rechtszekerheid zal hier&#13;
minder een rol spelen. Veelal zal in die gevallen de overeen komst zijn opgezegd, op het moment dat de Tweede Kamer&#13;
het amendement tot het schrappen van de 65-jarige leeftijd&#13;
had aangenomen ( september 2006). De minister gaat er in&#13;
ieder geval van uit dat lopende procedures volgens de procedure&#13;
van artikelen 36-48 Pachtwet wordt afgedaan, en&#13;
daarmee dus ook toepassing van artikel 45 Pachtwet (zie&#13;
Kamerstukken II 2005/06, 30 448, nr. 8, p. 16 en voorts&#13;
brochure ‘Schematisch overzicht van het nieuwe pachtrecht’&#13;
te vinden op www.justitie.nl). Nu het hof heeft overwogen&#13;
dat met de aard van de procedure in artikel 74 Overgangswet&#13;
Nieuw Burgerlijk Wetboek ook de materiële regels van&#13;
de verzoekschriftprocedure ex artikel 36 Pachtwet worden&#13;
bedoeld en artikel 45 onderdeel uitmaakt van de verlengingsprocedure&#13;
van artikel 36 Pachtwet (hoofdstuk 1, paragraaf&#13;
7 van de Pachtwet, de artikelen 36-48 Pachtwet) verwacht&#13;
ik dat het hof ook op dat punt de minister zal volgen.&#13;
Verpachters die na 1 september 2007 de pachtovereenkomst&#13;
met 65-jarige pachters willen opzeggen, zullen daarvoor&#13;
- als er geen andere opzeggingsgrond is - de opzeggingsgrond&#13;
van artikel 7:370 lid 1 onder c BW moeten gebruiken.&#13;
De verpachter zal moeten betogen dat een redelijke&#13;
afweging van belangen van de verpachter bij beëindiging&#13;
van de overeenkomst tegen die van de pachter bij verlenging&#13;
van de overeenkomst in het voordeel van de verpachter&#13;
uitvalt. De minister heeft in de Memorie van Antwoord&#13;
(zie Kamerstukken I 2006/07, 30 448, D, p. 11) gewezen&#13;
op het feit dat het mogelijk is dat de verpachter bij&#13;
zijn beleid erop heeft vertrouwd dat de pachtovereenkomst&#13;
in verband met het bereiken van de leeftijd van 65 jaren&#13;
door de pachter zou eindigen. Zou de verpachter op dit&#13;
punt in zijn gerechtvaardigde verwachtingen zijn beschaamd,&#13;
dan zou artikel 7:370 lid 1 onder c BW uitkomst&#13;
bieden, aldus de minister. Het beschamen van een dergelijke&#13;
verwachting zou dan onredelijk zijn in de zin van die&#13;
bepaling. Het is afwachten hoe het Hof dit zal wegen. Ook&#13;
in die zaken zal het beginsel van rechtszekerheid een rol&#13;
spelen. De woorden ‘in zijn gerechtvaardigde verwachtingen&#13;
beschaamd’ doen wat wonderlijk aan. Dit beschamen is&#13;
in dit geval het gevolg van de wetswijziging. De wetgever&#13;
heeft de verwachtingen beschaamd, niet de andere procespartij.&#13;
Wanneer zal hiervan sprake zijn? Een verpachter die&#13;
al andere plannen met de grond heeft ontwikkeld, of een&#13;
verpachter die meende eindelijk de grond pachtvrij te kunnen&#13;
verkopen? Hoe verhoudt zich dat tot het belang van de&#13;
pachter? De invulling hiervan wordt geheel aan de rechter&#13;
overgelaten. Het is nu wachten op jurisprudentie waarin de&#13;
verpachter in een opzegging na 1 september 2007 een beroep&#13;
doet op (door de wetgever) ‘beschaamde verwachtingen’&#13;
in verband met het afschaffen van de 65-jarige leeftijd&#13;
als opzeggingsgrond.</content><legacyfootnotes/><footnotes><footnote/></footnotes><auteurs>mr. E.H.M. Harbers</auteurs><published>2007-11-01 00:00:00</published><modified>2017-06-16 16:17:51</modified><editiondate>2007-11-01</editiondate><htmlpath>https://denhollander.info/artikel/5173</htmlpath></article>
</articles></edition>