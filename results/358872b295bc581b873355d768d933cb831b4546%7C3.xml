<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1994</searchword><id>6042</id><udhid>UDH:TvAR/6042</udhid><titel>Produktiebeperking in de landbouw in België, Duitsland en Nederland</titel><searchwords><searchword>TvAR 4/1994</searchword><searchword>UDH:TvAR/6042</searchword></searchwords><attachments><attachment><name>1994_nr 4_Artikel_Mertens.pdf</name><extention>pdf</extention><url>https://denhollander.info/download/5851/ci</url></attachment></attachments><inleiding>Op 12 en 13 november 1993 werd in Maastricht het 7e Dreilanderagrarrechtsseminar door&#13;
het bestuur van onze Vereniging voor Agrarisch Recht georganiseerd.&#13;
Het symposium was volgeboekt, dat wil zeggen dat er 50 deelnemers waren uit België,&#13;
Duitsland en Nederland. De meesten verwachtten van enige wetenschappelijke en culinaire&#13;
hoogstandjes te mogen genieten en ze werden daarin niet teleurgesteld.&#13;
Onze voorzitter prof. mr. M.J. van Mourik opende het symposium met een hartelijk&#13;
welkom aan inleiders en deelnemers en stelde de dagvoorzitter prof. mr. P.A. Stein voor.&#13;
Mede in verband met de borrel die later die dag zou worden aangeboden, maande prof.&#13;
Stein de sprekers aan met het adagium: in der Beschrankung zeigt sich der Meister; de&#13;
voertaal was immers voornamelijk Duits.&#13;
Ik behandel hierna de voordrachten met de daarop betrekking hebbende discussie zoveel&#13;
mogelijk per land.</inleiding><content>DUITSLAND&#13;
Als eerste spreekt dr. V. Nies voor Duitsland.&#13;
I. Hij wijst op art. 39 e.v. van het EEG-verdrag over de gemeenschappelijk agrarische politiek,&#13;
met de organisatie van de markt via regels omtrent mededinging en marktordening&#13;
in de lidstaten en in Europa. Bedoeling van die regels is de kwaliteit van landbouwprodukten&#13;
in de EU te waarborgen, in een vrij verkeer, met één prijs, goedkoop voor de burgers&#13;
en eventueel met produktiebeperking en wel vrijwillig, bijvoorbeeld braken van&#13;
grond, of verplicht via quotering van melk of suiker.&#13;
In de jaren tachtig heeft de EG om de markt te regelen en de inkomenssituatie van boeren&#13;
te verbeteren produktiebeperking ingevoerd.&#13;
Sinds 1992 is het systeem van steun via interventie-aankopen en exporthulp vervangen&#13;
door het systeem van rechtstreekse inkomenssteun. Alleen al in Duitsland werd in 1992&#13;
aan ruim 500.000 boeren ongeveer 8 miljard DM steun betaald.&#13;
Art. 39 EG-Verdrag&#13;
II. Het is de vraag of produktieregelingen verenigbaar zijn met het doel dat is verwoord in&#13;
art. 39 van het EG-verdrag, te weten vermeerdering van produktiviteit, stabilisering van de markt, een behoorlijk inkomen voor de boer en een verzekerde aanvoer van produkten&#13;
voor gebruikers tegen behoorlijke prijzen.&#13;
Immers de melkquotering noch de suikerquotering hebben de inkomens van boeren&#13;
kunnen vergroten, maar anderzijds hebben ze de markt wel gestabiliseerd en daarmee een&#13;
doelstelling van het verdrag bereikt, namelijk verzekering van inkomen voor de boeren.&#13;
Die verzekering wordt ook bereikt door de regeling voor de kleine melkveehouder, die&#13;
bij een bedrijfsoppervlakte van minder dan 15 ha geen grond hoeft te braken.&#13;
Melkquotering en pacht&#13;
III. Om een behoorlijke melkprijs voor zowel de veehouder als de consument te bereiken&#13;
geldt een jaarlijks vast te stellen melkrichtprijs. De lagere interventieprijs geldt voor boter&#13;
en melkpoeder en is de basisprijs. De invoering van de medeverantwoordelijkheidsheffing&#13;
(EG nr. 1079/77) kon destijds de overproduktie onvoldoende tegenhouden, zodat in&#13;
1984 de superheffing op melk (EG nr. 857/84) werd ingevoerd.&#13;
Probleem van deze regeling bleek met name de vraag of het melkquotum toekomt aan&#13;
de verpachter of de pachter wanneer de grond teruggaat naar de verpachter.&#13;
Ook een probleem was dat degene die in 1983 geen melk produceerde niet mocht gaan&#13;
produceren tenzij hij melkquotum via aankoop of pacht van grond kocht. Pas sinds 30&#13;
september 1993 is het mogelijk melkquotum zonder grond te verwerven. Het verbod zou&#13;
in strijd kunnen zijn met het grondwettelijke recht (art. 14GG) van bescherming van eigendom.&#13;
Het is immers voor iemand die geen melkquotum heeft economisch onmogelijk, vanwege&#13;
de heffing van 115%, om melk te produceren. De melkgarantieregeling geldt dus,&#13;
anders dan lijkt, niet voor elke producent; voor elke producent geldt slechts de interventie,&#13;
aldus spreker.&#13;
De rechter in hoger beroep oordeelde de bepaling in de garantieregeling, dat de hardheidsclausule&#13;
voor toewijzing van extra melkquotum voor bedrijven van meer dan 80&#13;
koeien was uitgesloten, onverbindend.&#13;
Anderzijds oordeelde de rechter degressie in toewijzing van melkquotum, afhankelijk&#13;
van de bedrijfsgrootte, grondwettelijk wel mogelijk.&#13;
Oorspronkelijk was overdracht van melkquotum gebonden aan overdracht van voor de&#13;
melkproduktie bestemde grond (EG nr. 1371/84). Het gevolg daarvan was dat het evenredige&#13;
deel van het melkquotum met de grond aan de verpachter moest overgedragen worden&#13;
bij pachtbeëindiging.&#13;
Deze grondbinding is eerst losgelaten bij de EG-verordening nr. 3950/92 van 28 december&#13;
1992. Sindsdien is het mogelijk melk zonder grond over te dragen wegens structuurverbetering&#13;
of extensivering, echter met uitzondering van mammoetbedrijven in&#13;
voormalig Oost-Duitsland.&#13;
Het EG-Hof stond in zijn uitspraak van 13 juli 1989 (Wachauf) toe dat de pachter het&#13;
quotum of een gedeelte daarvan (freies Ermessen) zou kunnen behouden wanneer de omstandigheden&#13;
daartoe aanleiding gaven en hij de produktie voortzette.&#13;
De pachter wordt sinds dat arrest op drie manieren beschermd: - de pachter behoudt&#13;
bij teruggave van het gepachte een deel van zijn quotum; in&#13;
Duitsland is dat echter nog steeds verboden; - de pachter krijgt schadevergoeding van de verpachter als hij hem quotum moet afstaan;&#13;
verkoopt de pachter quotum aan een ander dan wordt hij wegens zijn zorgplicht voor&#13;
instandhouding van het bedrijf met pachtontbinding bedreigd;&#13;
- de pachtrechter kan de pachter bij het einde van de pacht vruchten van zijn arbeid&#13;
toekennen; doch de Duitse rechter meent dat vanwege de grondgebondenheid de&#13;
schadevergoeding aan de pachter bij pachtbeëindiging niet in melkquotum toegewezen&#13;
kan worden.&#13;
De Bondsrepubliek heeft nog steeds geen dergelijke regeling, die toewijzing van&#13;
melkquotum aan de voormalige pachter toestaat, vastgesteld, terwijl dat toch sinds de EGverordening&#13;
nr. 3950/92 binnen de regio's mogelijk is.&#13;
Wel heeft de Bondsrepubliek op 24 september 1993 mogelijk gemaakt melkquotum los&#13;
van grond over te dragen, althans binnen de landen van voormalig West-Duitsland.&#13;
Het melkquotum zorgt voor veel juridische problemen maar het tast de grondwettelijke&#13;
rechten van melkveehouders niet aan.&#13;
In de discussie bleek dat pachters geen schadevergoeding krijgen voor het afgeven van&#13;
de grond met hun melkproduktierechten aan de verpachter.&#13;
Een Duitse vragensteller nuanceerde dit enigszins door te stellen dat, nu de lid-staat&#13;
niets omtrent pachtbeëindiging heeft geregeld en het arrest Wachauf is gewezen, de pachter&#13;
wel recht heeft op de meerwaarde die hij in de pachtperiode heeft bewerkstelligd.&#13;
Een pachter die melkproduktierechten wil verkopen aan een derde behoeft toestemming&#13;
van zijn verpachter.&#13;
Een vragensteller poneert zijn mening dat het melkquotum niet grondgebonden of bedrijfsgebonden&#13;
is maar regionaal gebonden en dat het hoort aan de producent-eventueel&#13;
pachter, waarop spreker antwoordt dat het inderdaad hoort aan de melkveehouder en niet&#13;
aan de verpachter, het is immers overdraagbaar zonder grond.&#13;
Omdat de EG weinig over pacht en melk heeft geregeld worden er zoveel processen&#13;
daarover gevoerd; alleen in Beieren waren dat er al 3.000.&#13;
Leasen van melk is mogelijk.&#13;
Spreker meent, desgevraagd dat het hebben van quotum een vermogenswaarderecht is,&#13;
dat wil zeggen dat het geen eigendom is maar wel een waarde vertegenwoordigt, bijvoorbeeld&#13;
15 tot 20 pfennig per kilogram per jaar bij leasen.&#13;
Suikerquotum&#13;
IV. Sinds 1967 is vanwege de overproduktie van suiker de markt gestabiliseerd door quotering&#13;
van suiker (EG nr. 1785/81). Sinds 1981 kent Duitsland een Suikerverordening met&#13;
quota voor A-, B- en C-suiker. De A-suiker is de binnen het grondquotum gewonnen suiker,&#13;
de B-suiker is de suiker daarboven maar onder het hoogst vastgestelde quotum geproduceerd,&#13;
en de C-suiker die weer daarboven.&#13;
Voor de A- en B-suiker geldt via interventie een prijsgarantie van de EU. De C-suiker&#13;
moet geëxporteerd worden. Het Ministerie van Landbouw verdeelt de quota over de fabrieken,&#13;
die leveringsrechten uitgeven aan de boeren, waarvoor geen regels bestaan.&#13;
Er zijn maar een paar rechtelijke uitspraken over de toedeling van leveringsrechten&#13;
door de suikerfabrieken. Een uitspraak werd gedaan naar aanleiding van het discriminatieverbod van art. 40 EGverdrag,&#13;
waarin werd beslist dat verdeling van leveringsrechten slechts mag op grond van&#13;
zakelijke gerechtigdheid van boeren op grond, ofschoon rekening mag worden gehouden&#13;
met bedrijven die wel/niet al eerder suikerbieten verbouwden.&#13;
Een tweede uitspraak behelst dat contingentering door fabrieken, rekening houdend&#13;
met voormelde zakelijke gerechtigdheid van boeren dient te gebeuren, omdat het immers&#13;
om marktordening, en dus om bestaanszekerheid van boeren, gaat.&#13;
Een derde uitspraak verbiedt suikerfabrieken concurrentie te vervalsen door nieuwe akkerbouwers&#13;
geen leveringsrechten toe te wijzen. Spreker meent dat het in dat licht zelfs&#13;
zonodig mogelijk zou moeten zijn een nieuwe suikerfabriek op te richten.&#13;
Het overdragen van leveringsrechten is niet zoals bij melk grondgebonden maar geschiedt&#13;
meestal via overdracht van de aandelen van de vennootschap waarin de suikerfabriek&#13;
wordt gedreven.&#13;
Braaklegging&#13;
V. Anders dan melkquotering gebeurt braaklegging van land op vrijwillige basis, ofschoon&#13;
voor vele bedrijven braken economisch wel noodzakelijk is. Nu betaalt de EU de&#13;
premies nog, straks moet de lid-staat dat zelf doen. Sinds 1988 bestaan de volgende regelingen:&#13;
- duurzame braaklegging van hetzelfde stuk voor 5 jaar (EG nr. 2594/93);&#13;
- wisselend land in braaklegging;&#13;
- bebossing;&#13;
- oneconomisch gebruik zoals voor natuur en landschap;&#13;
- gebruik als groenland doch niet als akkerland.&#13;
De boer mag het gebraakte land niet bemesten.&#13;
De meeste boeren bleken bang dat zij na langdurige braaklegging op het desbetreffende&#13;
land niet meer zouden mogen gaan boeren omdat het land dan een blijvende natuurbestemming&#13;
zou hebben gekregen; men braakte dus steeds wisselend land. Om dat probleem&#13;
op te lossen heeft de regering geregeld dat er ook na langdurige braaklegging geen&#13;
natuurbestemming op dat land komt te rusten en het land weer in produktie kan worden&#13;
genomen; toch blijft er een adder onder het gras omdat op grond van art. 14 van de&#13;
Grondwet wegens het belang van natuurbescherming het gebraakte land desondanks onteigend&#13;
kan worden.&#13;
De pachter die pachtland wil braken heeft vooraf toestemming van zijn verpachter nodig&#13;
omdat braken een niet-landbouwkundige bestemming van grond is, welke in strijd is&#13;
met pachters contractuele zorgplicht en omdat de braakperiode langer kan zijn dan de&#13;
overeengekomen pachttijd. In de EG-verordening staat weliswaar de fictie dat braken ook&#13;
landbouw zou zijn maar het civiele recht legt bepalingen uit EG-verordeningen naast zich&#13;
neer!&#13;
Bovendien zou het opzij zetten van het civiele recht in een dergelijk geval de verpachter&#13;
belasten en de pachter tegemoetkomen. Spreker is benieuwd naar jurisprudentie in dezen.&#13;
Een vragensteller is met spreker van mening dat in Duitsland een verpachter een pachter&#13;
niet kan verbieden deel te nemen aan rotatie-braaklegging. Een vragensteller spreekt de vrees uit dat de braakleggingsregeling te weinig opbrengt&#13;
en dus niet werkt, waarop spreker antwoordt dat het een politieke zaak is en het in ieder&#13;
geval iets opbrengt voor de ecologie.&#13;
Slot&#13;
VI. Een vragensteller vraagt hoe het enerzijds mogelijk is dat het Hof in Strassburg een&#13;
betaling aan schadevergoeding gelijk aan de helft van het melkquotum door de verpachter&#13;
aan de pachter bij pachtbeëindiging wegens verkrijging van het evenredig deel rechtvaardig&#13;
acht, terwijl anderzijds in Duitsland de pachter in een dergelijk geval geen schadevergoeding&#13;
krijgt. Spreker antwoordt dat hij voor deze vraag de mensenrechten niet nodig&#13;
heeft, immers in het arrest Wachauf (zie hiervoor) is bepaald dat de pachter recht heeft op&#13;
schadevergoeding; maar hoe moet een lid-staat dat nu regelen in aanmerking genomen dat&#13;
de pachter het gratis gebruik van het melkquotum tijdens de pachtduur heeft?&#13;
Spreker is van mening dat quoteringen en vrijwillige braakleggingsregelingen tot vele&#13;
rechtsvragen leiden. Grondeigenaars en pachters zijn, als ze deelnemen aan deze regelingen,&#13;
gehouden een en ander goed contractueel te regelen.&#13;
NEDERLAND&#13;
Vervolgens kwam onze inleider prof. mr. G. Snijders aan het woord van wiens voordracht&#13;
ik hier slechts verslag uitbreng voor zover dat rechtsvergelijkend van belang is.&#13;
Ons land kent een melk- en een suikerquotering zoals andere EU-landen en kent daarnaast&#13;
een nationale mestquotering.&#13;
Mest&#13;
I. De mestwetgeving wordt via twee sporen geregeld:&#13;
1. de Wet Bodembescherming regelt hoeveel, waar en op welke manier dierlijke mest&#13;
stoffen mogen worden uitgereden;&#13;
2. de Meststoffenwet regelt de beperking van de produktie van mest door de gebruike&#13;
lijk in de landbouw gehouden dieren via allerlei regels.&#13;
Hij bespreekt de inhoud van de Wet Verplaatsing Mestproduktie ingaande 1994 en de&#13;
regeling van de gegarandeerde mestafzet vanaf 1997.&#13;
Suiker&#13;
II. De EG-verordening nr. 1785/81 heeft de regeling van de suikerquotering overgelaten&#13;
aan de lid-staten. In Nederland is de suikerquotering niet publiekrechtelijk (zoals in Duitsland)&#13;
maar privaatrechtelijk geregeld tussen de twee suikerfabrieken en het Landbouwschap&#13;
als organisatie van verbouwers van suikerbieten. Hoofdregel van het systeem is dat&#13;
met een hectare akkerbouwgrond maximaal 2.500 kg polsuiker kan worden overgedragen, terwijl met de overdracht van een geheel bedrijf het gehele suikerquotum overdraagbaar&#13;
is. In de praktijk sluit een akkerbouwer een contract met een fabriek waarin verplicht door&#13;
de suikerfabriek als algemene voorwaarden het systeem wordt opgenomen.&#13;
Melk&#13;
III. De desbetreffende EG-verordeningen zijn in Nederland geïmplementeerd in de Beschikking&#13;
superheffing. De heffing wordt afgerekend door de fabriek. Melk kan worden&#13;
overgedragen via overdracht van grond, door het aangaan van door de Grondkamer goedgekeurde&#13;
pacht van langer dan een jaar, door pachtbeëindiging, en door overdracht of verlies&#13;
van erfpacht of vruchtgebruik op grond. Overdracht van een deel van een bedrijf moet&#13;
ten minste 20.000 kg melk bedragen en mag maximaal 20.000 kg per overgedragen hectare&#13;
bedragen, welke grond minstens een jaar voor de overdracht werkelijk voor de melkproduktie&#13;
moet zijn gebruikt. Bij overdracht van een geheel bedrijf mag ook slechts&#13;
20.000 kg melk per overgedragen hectare worden overgedragen, tenzij het om overdracht&#13;
in de familie gaat, of tenzij het om overdracht aan derden gaat waarbij dan bewezen moet&#13;
worden dat het bedrijf de laatste twee jaar niet substantieel (15%) in melkproduktie is verkleind&#13;
en het als zelfstandige eenheid wordt voortgezet.&#13;
Voor het leasen van melk zijn voorwaarden dat het gaat om minstens 10.000 kg, verwerver&#13;
mag maximaal 75.000 kg huren en men mag niet tegelijk melk huren en verhuren.&#13;
De melkprijs bedraagt ongeveer een gulden per procent melkvet.&#13;
Het Pachthof heeft uitgesproken dat de verpachter zijn vroegere pachter een vergoeding&#13;
moet betalen voor de melkreferentie die hem toekomt bij pachtbeëindiging. De&#13;
hoogte wordt in normale gevallen bepaald op de helft van de verkeerswaarde van de overgedragen&#13;
melk bij het einde van de pacht. Een tweede uitspraak bepaalt dat de pachter&#13;
krachtens zijn zorgplicht het object bij pachtbeëindiging in goede toestand moet teruggeven,&#13;
hetgeen betekent met de daarbijbehorende melk. Een pachter die de melk zonder toestemming&#13;
van zijn verpachter heeft verkocht pleegt wanprestatie welke kan leiden tot&#13;
pachtontbinding, terwijl hij schadevergoeding, - weer dezelfde helft als hiervoor - , moet&#13;
betalen aan de verpachter.&#13;
Discussie&#13;
IV. Spreker meent dat melkquotum steeds grondgebonden is tenzij anders is overeengekomen.&#13;
Spreker betreurt het dat de minister van Landbouw, Natuurbeheer en Visserij niets geregeld&#13;
heeft omtrent de overdracht van melk bij pachtbeëindiging van contracten vóór&#13;
1984 gesloten met als gevolg dat het Pachthof zich bevoegd verklaarde in 1988. Het&#13;
Pachthof houdt zich bijna altijd aan een schadevergoeding van de helft van de verkeerswaarde&#13;
van de referentie, zoals zojuist onder III verwoord. In het Wachauf-arrest (zie&#13;
hierboven bij Duitsland III) werd de pachter een schadevergoeding toegekend ter hoogte&#13;
van de vruchten van zijn arbeid, welke hoger kan zijn dan de waarde van de helft van de&#13;
melk. In dit geval betrof het overigens een pachter die stopte met melken en die schadeloos&#13;
moest worden gesteld door de staat die de melk opkocht. Spreker houdt een pleidooi voor een hogere schadeloosstelling voor de melkreferentie&#13;
voor een pachter die de pacht beëindigt maar wel zijn bedrijf voortzet. Hij denkt dan in&#13;
Nederland aan 70% voor de pachter die zijn stal teruggeeft en aan 80% bij inlevering van&#13;
losse grond.&#13;
Het hebben van quotum acht hij een vermogensrecht; anderen menen dat het dan in de&#13;
belastingvrije voet thuishoort.&#13;
Spreker meent dat Nederlandse boeren niet emigreren vanwege de melkquotering maar&#13;
vanwege de mestquotering.&#13;
Een Duitse spreker meent dat de EG toestaat dat een suikerfabriek zich als monopolist&#13;
gedraagt en de zaken in de lid-staat regelt via een 'accord professionel'.&#13;
Op een vraag daaromtrent zegt spreker dat melk minder grondgebonden is dan ooit&#13;
sinds de wijziging van de Beschikking superheffing in 1992 maar dat artikel 8 een uitzondering&#13;
op de hoofdregel van artikel 7 blijft.&#13;
LIMBURG&#13;
Daarna spreekt mr. F. Bouts namens de Limburgse Land- en Tuinbouwbond, die 8500 leden&#13;
telt. Hij heet ons welkom in Maastricht, het balcon van Europa. De landbouw in Nederland&#13;
en Limburg floreert slecht wegens produktiebeperking en milieuproblemen.&#13;
Daarbij komt dat verplaatsing van landbouwbedrijven uit de kom naar het buitengebied&#13;
moeilijk gaat vanwege de ruimtelijke ordening aldaar. Er zijn in Nederland te veel regels.&#13;
Het aantal boeren loopt met 2% per jaar terug. Vervolgens biedt hij namens de LLTB een&#13;
borrel aan.&#13;
BELGIË&#13;
Voor België spreekt mr. R. Gotzen, die ons thema actueel acht omdat boeren naast produktiebeperkingen&#13;
ook nog last hebben van milieuvoorwaarden. Hij bespreekt het gemeenschappelijk&#13;
landbouwbeleid zoals het wordt gevoerd sinds het MacSharry-plan van&#13;
juni 1992. Dit beleid steunt op twee peilers, namelijk een verlaging van de prijzen met&#13;
compensatie in de vorm van rechtstreekse steun aan de producenten en begeleidingsmaatregelen&#13;
met het doel de produktie te beheersen.&#13;
Die maatregelen zijn: steun voor landbouwproduktiemethodes verenigbaar met de eisen&#13;
van milieubescherming en natuurbeheer, steun voor vervroegde uittreding uit de landbouw&#13;
en steun aan bosbouwmaatregelen in de landbouw.&#13;
Braaklegging&#13;
I. Bij raadsverordening nr. 1765/92 besliste de Raad van Ministers om een nieuwe steunregeling&#13;
in te voeren voor producenten van bepaalde akkerbouwgewassen, met als doel&#13;
een beter marktoverzicht te bereiken, door de prijzen in de Gemeenschap van bepaalde&#13;
akkerbouwgewassen te laten zakken tot op het niveau van de wereldmarktprijzen en het&#13;
inkomensverlies te compenseren. In België wordt een dubbele indeling gehanteerd: enerzijds wordt het Rijk in drie basisarealen&#13;
opgedeeld en anderzijds in dertien produktregio's. Praktisch gezien betekent dit&#13;
dat de akkerbouwers een bedrag per hectare krijgen als compensatiesteun berekend op basis&#13;
van de gemiddelde opbrengsten per produktieregio.&#13;
Een compensatiebedrag wordt ingevoerd voor bestaande bedrijven. Deelneming aan de&#13;
steunregeling is niet verplicht. De algemene regeling waaraan alle producenten kunnen&#13;
deelnemen is vervat in artikel 7 van Verordening nr. 1765/92. De oppervlakte die uit produktie&#13;
moet worden genomen door elke producent die compensatiebedragen aanvraagt in&#13;
het kader van de algemene regel, beloopt 15% van zijn areaal met akkerbouwgewassen.&#13;
Voor de uit produktie genomen grond moet een wisselbouwsysteem worden toegepast.&#13;
Het permanent braakleggen van dezelfde, meestal slechte, percelen, dus zonder wisselbouw,&#13;
kan door de producent als systeem verkozen worden; in dat geval moet hij echter&#13;
een percentage van 20% braaklegging aanvaarden.&#13;
Kleine akkerbouwproducenten zijn vrijgesteld van de verplichte braaklegging. Zij krijgen&#13;
een compensatiebedrag voor alle met akkerbouwgewassen ingezaaide oppervlakten&#13;
berekend op basis van het compensatiebedrag voor graan.&#13;
Onder kleine akkerbouwproducenten verstaat men landbouwers die een aanvraag voor&#13;
compensatiebedragen indienen voor een oppervlakte die niet groter is dan de oppervlakte&#13;
die nodig zou zijn om 92 ton graan te produceren. Gronden die voor 1992 permanent als&#13;
weidegrond, voor meerjarige teelten, als bosgrond of voor niet-agrarische doeleinden in&#13;
gebruik waren, kunnen niet in aanmerking komen voor deze verordening.&#13;
Om voor het compensatiebedrag in aanmerking te komen moet de landbouwer een aanvraag&#13;
indienen. De aanvraag dient vergezeld te gaan van gegevens waarmee de betrokken&#13;
oppervlakte kan worden geïdentificeerd. De met akkerbouwgewassen ingezaaide oppervlakten&#13;
en de overeenkomstig deze verordening uit produktie genomen oppervlakten&#13;
moeten worden aangegeven. Controle geschiedt per satellietfoto's.&#13;
Milieubescherming&#13;
II. Raadsverordening nr. 2078/92 van 30 juni 1992 is bedoeld om landbouwproduktiemethoden&#13;
te stimuleren die verenigbaar zijn met de eisen inzake milieubescherming en betreffende&#13;
natuurbeheer.&#13;
Opmerkelijk meent de raad dat milieubescherming een component van Gemeenschappelijk&#13;
Landbouwbeleid is. De op vermindering van de communautaire landbouw gerichte&#13;
maatregelen moeten daarom het milieu ten goede komen. Via de invoering van een adequate&#13;
steunregeling kan ervoor gezorgd worden dat de landbouwers een functie kunnen&#13;
vervullen die de samenleving ten goede komt.&#13;
In artikel 1 worden de zeven doelstellingen van de steunregeling opgesomd:&#13;
1. de toepassing bevorderen van landbouwproduktiemethoden die erop gericht zijn de&#13;
verontreiniging door de landbouw te verminderen, hetgeen, door produktievermindering,&#13;
eveneens bijdraagt tot een beter marktevenwicht;&#13;
2. de milieuvriendelijke extensivering van de plantaardige produktie en van rundvee -&#13;
en schapenhouderij bevorderen; 3. een exploitatie van landbouwgronden bevorderen waarbij rekening wordt gehouden&#13;
met de bescherming en sanering van het milieu, de natuur, het landschap, de natuurlijke&#13;
hulpbronnen, de bodem en de genetische diversiteit;&#13;
4. in gebieden waar zulks nodig is om ecologische redenen of omdat er gevaar bestaat&#13;
voor natuurrampen of bosbrand, het onderhoud bevorderen van uit produktie genomen&#13;
landbouw- en bosgronden;&#13;
5. het op lange termijn voor milieubeschermingsdoeleinden uit produktie nemen van&#13;
landbouwgrond bevorderen;&#13;
6. stimuleren dat het beheer van de grond wordt gericht op openstelling voor het pu&#13;
bliek en op recreatief gebruik;&#13;
7. bevorderen dat landbouwers oog krijgen voor en onderricht krijgen in de toepassing&#13;
van met milieubeschermende en natuurbehoud verenigbare landbouwproduktiemethoden.&#13;
Deze doelstellingen moeten bereikt worden door een systeem van steun aan agrarische&#13;
bedrij fshoofden die aan de doelstellingen meewerken.&#13;
De lid-staten zijn verplicht deze maatregelen toe te passen.&#13;
Ten slotte kan vermeld worden dat het hier niet gaat om een richtlijn maar om een verordening,&#13;
dat wil zeggen een rechtstreeks toepasselijke wettekst waar burgers zich op&#13;
kunnen beroepen, welke gebaseerd is op art. 42 en 43 van het Verdrag.&#13;
Als complement van het op beheersing van de landbouwproduktie gerichte beleid van&#13;
de Gemeenschap werd Raadsverordening nr. 2080/92 tot instelling van een communautaire&#13;
steunregeling voor bosbouwmaatregelen in de landbouw uitgevaardigd, welke beoogt&#13;
een ander gebruik van landbouwgrond door bebossing evenals de ontwikkeling van de&#13;
bosbouw in landbouwbedrijfsverband. Vier doelstellingen kunnen hiermee bereikt worden,&#13;
nl. het flankeren van de wijzigingen in de marktordeningen, een verbetering op termijn&#13;
van het bosbestand, een bijdrage tot een natuurbeheer dat beter in overeenstemming&#13;
is met het milieubehoud en de bestrijding van het broeikaseffect door absorptie van kooldioxyde.&#13;
De steun voor de bebossingskosten en de jaarlijkse premie voor de onderhoudskosten&#13;
kunnen verleend worden aan alle natuurlijke of rechtspersonen die grond bebossen. Hierbij&#13;
wordt uitdrukkelijk naast de eigenlijke landbouwers gedacht aan andere particulieren&#13;
en aan gemeenten. De jaarlijkse premie per hectare om inkomensverliezen te compenseren&#13;
kan alleen toegekend worden aan natuurlijke personen of privaatrechtelijke rechtspersonen.&#13;
Landbouwbedrijfshoofden hebben hierop dus recht tenzij ze reeds steun ontvangen&#13;
in het kader van de vervroegde uittreding.&#13;
De overgang van een vrije marktsituatie naar directe inkomenssteun verzekert bedrijfsvoering&#13;
op lange termijn niet. Een volwaardig landbouwbedrijf kan deze steunmaatregelen&#13;
integreren in de bedrijfsvoering, maar er dient toch voldoende uitzicht te blijven op&#13;
een leefbare exploitatie. Men moet rekening houden met de produktiebeperkingen die in&#13;
andere sectoren zoals melk en suiker gelden. De veredelingslandbouw vindt daarenboven&#13;
alsmaar duidelijker grenzen in de milieuwetgeving.&#13;
Het is fundamenteel voor de toekomst van de Europese landbouw dat men zowel in&#13;
verstedelijkte gebieden als in zuiver agrarische gebieden en ook in de benadeelde gebieden&#13;
een toekomst verzekert voor gezinsbedrijven. Hiervoor blijft het mechanisme van&#13;
markten en prijzen essentieel; andere maatregelen kunnen hierbij aansluiten maar de prijzenpolitiek&#13;
niet vervangen. Discussie&#13;
III. In de discussie blijkt dat het nadeel van het MacSharry-plan is dat het slechts gebaseerd&#13;
is op graan en dus op de prijs daarvan terwijl andere akkerbouwprodukten niet meetellen.&#13;
Op een Duitse vraag omtrent de voorrang van de Europese set-aside-regeling op een&#13;
privaatrechtelijk verbod van de verpachter aan de pachter om verpachters grond braak te&#13;
leggen, antwoordt spreker dat in België de pachter altijd zijn eigen cultuur (=teeltplan)&#13;
kan voeren en dat braken voor maximaal 5 jaar ook landbouwcultuur is, immers het land&#13;
verwildert niet en wordt ook geen natuurgebied.&#13;
Op een vraag omtrent het nadeel van een laag inkomen voor de boer uit bosbouw antwoordt&#13;
spreker dat hij bosbouw een goed alternatief vindt voor onrendabele landbouwgronden.&#13;
Europa heeft behoefte aan loofhout na 2000 jaar kappen zonder herplant; kappen hoeft&#13;
overigens niet pas 100 jaar na inplant het kan ook na 25 jaar, of zelfs na 10 jaar als brandhout.&#13;
Melkquotum brengt per kilogram ongeveer 40 Belgische francs op, maar men kan er, -&#13;
anders dan in Nederland - , niet fiscaal op afschrijven.&#13;
Omtrent de moeilijke overdraagbaarheid van melkquotum zegt spreker dat melk wel&#13;
grondgebonden is maar is toegekend aan de producent; men kan binnen een regio vrij&#13;
overdragen en dat gaat gemakkelijk via pacht.&#13;
Spreker is van mening dat de melk aan de pachter hoort ook bij beëindiging van de&#13;
pacht, maar hij moet dan wel zorgen dat hij andere grond pacht of in eigendom heeft.&#13;
Desgevraagd zegt hij dat het onduidelijk is op welke stukken grond het melkquotum rust.&#13;
Hij acht de situatie in 1984 van belang en troost zich met de gedachte dat verpachters ook&#13;
niet weten hoe het nu werkelijk zit.&#13;
SLUITING&#13;
Vertegenwoordigers van Duitsland en België bedanken de Nederlandse vereniging voor&#13;
Agrarisch Recht en de sprekers voor hun moeite.&#13;
Onze voorzitter bedankt de sprekers en de dagvoorzitter voor hun inzet, allen voor de&#13;
levendige discussies en meldt een volgend seminar in België in de herfst van 1994.</content><legacyfootnotes/><footnotes><footnote/></footnotes><auteurs>Mr. L.P.J. Mertens</auteurs><published>1994-04-01 00:00:00</published><modified>1993-07-12 00:00:00</modified><editiondate>1994-04-01</editiondate><htmlpath>https://denhollander.info/artikel/6042</htmlpath></article>
</articles></edition>