<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2010</searchword><id>8710</id><udhid>UDH:TvAR/8710</udhid><titel>Aan wie komt de waardestijging of daling van de economische eigendom toe bij de afwikkeling van de maatschap?</titel><searchwords><searchword>TvAR 9/2010</searchword><searchword>UDH:TvAR/8710</searchword></searchwords><attachments><attachment><name>TvAR2010_09_03_Aan_wie.pdf</name><extention>pdf</extention><url>https://denhollander.info/download/7747/ci</url></attachment></attachments><inleiding>1. Inleiding&#13;
Bij het aangaan van een maatschap zijn de vennoten tot in­breng verplicht (zie art. 7A:1655 en 1662 BW en voor het toekomstige recht 7:800 BW).&#13;
Deze inbreng kan bestaan in geld, goederen, genot van goe­deren en arbeid1:&#13;
1. het goed wordt mede-eigendom van de vennoten (in de zin van titel 3.7 BW);&#13;
2. het goed blijft eigendom van de inbrenger, maar de waarde ervan gaat deel uitmaken van het bedrijfs­vermogen van de maatschap zodat bij de vereffe­ning waardevermeerdering en waardevermindering met hem moet worden verrekend; en&#13;
3. het goed blijft eigendom van de inbrenger en de maatschap krijgt enkel het genot van de zaak.&#13;
In de tweede situatie spreken we van inbreng van de econo­mische eigendom. Bij economische eigendom gaat het om een splitsing tussen macht en belang in die zin dat aan de economische eigenaar krachtens obligatoire overeenkomst in beginsel alle rechten en plichten met betrekking tot een goed zijn overgedragen, waarbij tevens het volledige risico van waardestijging of -daling van het goed bij de economi­sche gerechtigde terecht is gekomen en slechts de juridische levering achterwege is gebleven.2&#13;
Het gaat bij economische eigendom anders dan de naam doet vermoeden, dus om de gerechtigdheid krachtens een (obligatoire) rechtsverhouding tot de waarde van een goed, waarbij goederenrechtelijk geen afbreuk wordt gedaan aan het recht van eigendom van de juridische eigenaar. In de uit­spraak van de Hoge Raad van 9 april 20103 ging het om de vraag of de economische eigendom van landerijen in de maatschap ingebracht was en hoe bij vereffening van de maatschap een eventuele waardevermindering of waardever­meerdering van deze landerijen verrekend diende te worden. Diende daarbij de ontbinding of de vereffening van de maat­schap als peildatum te gelden?&#13;
</inleiding><content>2. De feiten&#13;
Zoon (verweerder in cassatie)is samen met zijn vader van 1 februari 1975 voor onbepaalde tijd een maatschap aange­gaan die ten doel had het gezamenlijk uitoefenen van het veehouderijbedrijf.&#13;
Vader heeft in de maatschap ingebracht het gebruik van de door hem gepachte boerenbehuizing, veestallen en ongeveer 22 hectare land en voorts het gebruik van de gehele veesta­pel en zijn gehele bedrijfsinventaris, alsmede zijn kennis en zoveel arbeid en vlijt als hij zelf zal wensen. Zoon bracht in zijn volle kennis, arbeid en vlijt.&#13;
Bij vonnis van 28 oktober 1983 heeft de rechtbank Gronin­gen in een onteigeningsprocedure tegen o.a. vader een hem toekomende schadevergoeding toegewezen van f 66.020,40 en daarnaast de gemeente gelast hem voor een prijs van f 15.000, - per hectare vrij op naam, per 1 november een aantal percelen, verder te noemen: ‘de landerijen’ te leveren.&#13;
Vader is op 18 november 1983 overleden. Bij testament heeft hij het levenslang vruchtgebruik van zijn gehele nala­tenschap aan moeder (eiseres) gelegateerd en zijn vier kin­deren - onder wie zoon - tot zijn enig erfgenaam benoemd onder bezwaar van voormeld vruchtgebruik.&#13;
Moeder en zoon hebben vervolgens een maatschapsover­eenkomst gesloten voor het gezamenlijk uitoefenen van het veehouderijbedrijf. De winst werd daarbij tussen moeder en zoon aanvankelijk verdeeld in de verhouding 50:50 en la­ter 40:60.&#13;
Op 3 april 1984 heeft moeder de landerijen in eigendom ver­kregen.&#13;
Bij aangetekend schrijven d.d. 31 oktober 1991 heeft zoon de maatschapsovereenkomst met moeder opgezegd per 1 mei 1992.&#13;
Moeder heeft op 4 december 1997 de landerijen verkocht aan een B.V. voor een bedrag van f 1.361.340,- exclusief BTW. Bij akte van 23 januari 1998 zijn de percelen aan deze vennootschap geleverd.&#13;
Zoon heeft moeder op 7 mei 1997 gedagvaard voor de recht­bank Groningen met als vordering moeder te veroordelen mee te werken aan het verlijden van een notariële akte waar­bij de eigendom van de landerijen mede ten name van zoon &#13;
zou worden gesteld. Nadat zoon was gebleken dat moeder de litigieuze landerijen had verkocht, heeft hij zijn vordering gewijzigd in dier voege dat hij vordert dat de rechtbank voor recht zal verklaren dat moeder gehouden is de opbrengst van f 1.361.340, - van de landerijen in te brengen in de maat­schap zoals deze tussen partijen dient te worden gescheiden en gedeeld en dat met dit saldo rekening wordt gehouden bij de te plegen scheiding en deling en het opstellen van de slot­balans van de maatschap per 1 mei 1992. Voorts heeft zoon - in verband met de verkoop van de landerijen door moeder - zijn eis vermeerderd met een vordering tot schadevergoe­ding op te maken bij staat, ter zake van wanprestatie casu quo onrechtmatige daad.&#13;
Bij tussenvonnis van 9 juli 1999 heeft de rechtbank overwo­gen dat de vordering van zoon met betrekking tot de inbreng van de opbrengst van de landerijen, welke vordering zoon baseerde op het onteigeningsvonnis van 28 oktober 1983, moet worden afgewezen en dat de vordering tot schadever­goeding voor directe afwijzing gereed ligt. In het dictum van haar vonnis heeft de rechtbank de litigieuze vorderingen evenwel niet afgewezen.&#13;
Vervolgens worden diverse procedures bij rechtbank en hof gevoerd die uiteindelijk leiden tot het oordeel van het hof dat de economische eigendom van de litigieuze landerijen tot het maatschapsvermogen behoorde:&#13;
‘15. (..) Nu de betreffende landerijen, zoals hiervoor overwogen, grotendeels met maatschapsvermogen zijn gefinancierd, en de waarde van de bewuste 4.96.90 hectare land ad f 74.535, - (onteigeningsvergoeding TM) vanaf het boekjaar 1983/1984 werd vermeld onder de activa van de maatschapsbalans, en nu de maatschap voor de betreffende landerijen een extra hoeveelheid melkquotum heeft aangevraagd en verkregen, en nu voorts [verweerder] onweersproken heeft gesteld dat de kosten die samenhangen met genoemde landerijen, zoals onroerende zaakbelasting en afschrijvingen ten laste kwamen van de maatschap, heeft [eiseres] naar het oordeel van het hof de econo­mische eigendom van de landerijen in de maatschap ingebracht’.&#13;
Het hof is daarbij van oordeel dat nu de economische eigen­dom behoorde tot het bedrijfsvermogen van de inmiddels ontbonden maatschap moeder de waardevermeerdering die de landerijen gedurende het bestaan van de maatschap heb­ben ondergaan, dient te vergoeden aan de maatschap.&#13;
Het hof is daarbij voorts van oordeel dat in beginsel dient te worden uitgegaan van de waarde van de grond op het mo­ment van de vereffening van de maatschap, maar omdat moeder de percelen al op een eerder moment verkocht heeft, de redelijkheid en de billijkheid meebrengen dat de door moeder gerealiseerde koopprijs ad f 1.361.340, - exclusief BTW als uitgangspunt moet worden genomen.&#13;
Voorts oordeelt het hof dat nu de economische eigendom van de litigieuze landerijen tot het bedrijfsvermogen van de inmiddels ontbonden maatschap behoorde, moeder niet ge­rechtigd was om de betreffende grond te verkopen voordat vereffening van de maatschap heeft plaatsgevonden.&#13;
Het hof concludeerde echter dat de vordering tot schadever­goeding niet is onderbouwd.&#13;
Nadat over een aantal zaken verder geprocedeerd is bij rechtbank en hof gaat moeder uiteindelijk in cassatie.&#13;
In cassatie gaat het nog slechts om de vraag of moeder de economische eigendom van de landerijen in de maatschap heeft ingebracht en of dus de opbrengst van de landerijen in de maatschap valt en zo ja, welke datum dan in het ka­der van de financiële afwikkeling (de verdeling van de maat­schap) als peildatum voor de waardering van de landerij­en heeft te gelden. In cassatie wordt aangevoerd dat het gaat om de waarde op de datum van ontbinding van de maat­schap. Bovendien richt het cassatiemiddel zich tegen het oordeel van het hof dat de economische eigendom van de landerijen in de maatschap is ingebracht.&#13;
3. Het oordeel van de Hoge Raad&#13;
De Hoge Raad sluit zich aan bij het oordeel van het hof dat moeder de economische eigendom van de landerijen in de maatschap heeft ingebracht. De omstandigheid dat moeder niet voor de waarde van de grond is gecrediteerd, leidt op zichzelf niet tot de gevolgtrekking dat zij de economische eigendom niet heeft ingebracht, aangezien een dergelijke creditering ook niet voor de hand lag, nu de aankoop van de grond grotendeels met maatschapsvermogen (onteigenings­vergoeding) is gefinancierd.&#13;
Voor wat betreft het oordeel van het hof dat moeder niet slechts de waardevermeerdering die de landerijen geduren­de het bestaan van de maatschap hebben ondergaan, dient te vergoeden aan de maatschap, doch dat daarbij in begin­sel dient te worden uitgegaan van de waarde van de grond op het moment van de vereffening van de maatschap is de Hoge Raad echter een andere mening toegedaan:&#13;
‘Mede gezien hetgeen het hof verder heeft overwogen, houdt het oordeel van het hof dat [eiseres] de econo­mische eigendom van de landerijen in de maatschap heeft ingebracht, in dat niet slechts het gebruik van de landerijen in de maatschap is ingebracht maar dat het inbrengen van de landerijen in de maatschap aldus is geschied dat de landerijen eigendom van [eiseres] zijn gebleven, doch de waarde daarvan tot het bedrijfs­vermogen van de maatschap is gaan behoren, zodat de waardevermeerdering of de waardevermindering daarvan voor rekening van de maatschap komt.Indien partijen niet anders zijn overeengekomen, moet in het licht van de wettelijke regeling van de maat­schap worden aangenomen dat een inbreng op deze voet is geschied voor de periode gedurende welke het doel van de maatschap (het behalen van voordeel; art. 7A:1655 BW) wordt nagestreefd, derhalve tot ontbinding van de maatschap. Door de inbreng van de economische eigendom van het goed gaat dit goed niet toebehoren aan de maten gezamenlijk. Het valt derhalve niet in een gemeenschap zoals bedoeld in art. 3:166 BW. Wel zal in het kader van de vereffening de eventuele waardevermeerdering of waardevermin­dering tussen de voormalige maten moeten worden verrekend in overeenstemming met hetgeen zij zijn overeengekomen ten aanzien van de verdeling van door de maatschap behaalde winst of geleden verlies.De stellingen van partijen (…) laten geen andere con­clusie toe dan dat zij niet anders zijn overeengekomen.Het bestreden oordeel van het hof geeft derhalve blijk van een onjuiste rechtsopvatting’.&#13;
De Hoge Raad is dus van oordeel dat de peildatum voor de waardeverrekening van de economische ingebrachte landerijen de ontbinding van de maatschap dient te zijn. De re­denering hierbij is uitgaande van de vaststaande feiten als volgt:&#13;
Moeder is juridisch eigenaar van de grond. Dat zij de aan­schaf van de grond gefinancierd heeft met maatschaps­vermogen is daarbij irrelevant. Zij heeft vervolgens de economische eigendom ingebracht in de maatschap, een ge­bruikelijke constructie, die vooral in de relatie ouders-kinde­ren vaker voorkomt. De inbreng waar het hierom gaat is de inbreng in de vennootschappelijke zin (art. 7A:1655 BW), die onderscheiden moet worden van de goederenrechtelijke inbreng in de zin van art. 3:166 BW.&#13;
De inbreng in de zin van art. 7A:1655 BW gaat op contrac­tuele basis en niet verder dan dat. Een eventuele gerechtigd­heid in de waarde wordt op basis van het vennootschapscon­tract bepaald.4 Bij inbreng in gemeenschappelijke eigendom, dient er een (goederenrechtelijke) levering plaats te vinden. De gerechtigdheid in de waarde is daarbij gebaseerd op de goederenrechtelijke gerechtigdheid in de onverdeeldheid. In bovenvermelde casus was echter van deze goederenrechte­lijke gerechtigdheid geen sprake.&#13;
In casu werd de economische gerechtigdheid van de lande­rijen ingebracht in de maatschap. Gedurende de looptijd van het maatschapscontract waren derhalve de waardestijging en de waardedaling van deze landerijen voor rekening van de vennoten in de verhouding waarin zij tot de winst gerechtigd waren. Een andere verhouding zou in theorie mogelijk zijn, maar dan zou dat in het maatschapscontract bepaald moe­ten zijn.&#13;
Zodra de maatschap ontbonden is gelden uiteraard de bepa­lingen betreffende de verdeling van waardevermeerdering en waardevermindering.&#13;
Wanneer het goed de waardeverandering ondergaat na de ontbinding, dan is deze weer voor rekening van de inbren­gende vennoot.5 Veelal zal er tussen de ontbinding en de vereffening van de maatschap niet heel veel tijd gelegen zijn, maar wanneer dat zoals in casu, wel het geval is, kan er tussen de ontbinding en de vereffening een belangrijk waar­deverschil optreden. Om problemen als de onderhavige te voorkomen zou men over deze waardeverdeling in het ven­nootschapscontract of bij de ontbinding van de vennoot­schap een regeling op kunnen nemen.&#13;
4. Landerijen gemeenschappelijk juridisch eigendom&#13;
Wanneer de landerijen in juridische mede-eigendom aan moeder en zoon toebehoord hadden, had de situatie anders gelegen. In dat geval zouden de beide juridische eigenaren bij de vereffening in verhouding tot hun juridische aandelen in de landerijen in een eventuele meer- of minderwaarde ge­rechtigd zijn. In dat geval zou er mogelijk nog een correc­tie kunnen plaatsvinden, zo daar omstandigheden aanwezig zijn, op de goederenrechtelijke verdeling. We zitten daarbij geheel in de verdelingssfeer van titel 3.7.&#13;
5. Toekomstig recht&#13;
Wanneer titel 7.13 betreffende personenvennootschappen van kracht wordt, zijn de uittredende vennoten slechts eco­nomisch deelgerechtigd in het maatschapsvermogen (art. 7:808 BW). Dat betekent dat zij bij uittreden van de maat­schap slechts een waardeaanspraak hebben. In zijn hoeda­nigheid van vennoot is de vennoot gerechtigd tot een aan­deel in de goederenrechtelijke gemeenschap (titel 3.7, art. 3:166 BW e.v.). Als privépersoon is hij daarentegen slechts economisch gerechtigd.6 De economische deelgerechtigd­heid wordt primair bepaald door de vennootschapsovereen­komst. Wanneer er in de overeenkomst geen regeling wordt getroffen dan zal niet alleen gelet moeten worden op de in­breng, maar ook op de deelgerechtigdheid in winst en ver­lies. Deze waardeaanspraak moet mijns inziens op dezelf­de wijze vastgesteld worden als bij de waardeaanspraak in geval van inbreng van de economische eigendom in de on­derhavige casus. Peildatum is dus - tenzij het vennoot­schapscontract anders bepaalt - uittreden/ontbinden van de vennootschap.&#13;
6. Conclusie&#13;
Bij maatschaps- en firmacontracten komt veelvuldig voor dat een van de vennoten slechts de economische eigendom in de maatschap inbrengt. Inbreng van economische eigen­dom werkt zuiver contractueel. De economische eigenaar heeft slechts verbintenisrechtelijke aanspraken. Deze verbin­tenisrechtelijke aanspraken eindigen bij de ontbinding van de vennootschap tenzij het vennootschapscontract anders bepaalt. Na ontbinding komt het risico weer bij de juridische eigenaar te liggen ook al is de vereffening van de vennoot­schap nog niet voltooid.&#13;
Is er daarentegen sprake van juridische mede-eigendom dan is de vereffeningsdatum (datum van verdeling) de peildatum voor de waardeverdeling (art. 3:185 BW).&#13;
­&#13;
</content><legacyfootnotes>* Tea Mellema-Kranenburg is notaris bij Van Heeswijk No­tarissen NV te Rotterdam en universitair hoofddocent aan de Universiteit Leiden.&#13;
1. ‘Iets’, aldus de MvT, wetsvoorstel 28.746, p. 12. Zie daarover M.J.A. van Mourik, ‘Agrarische personenven­nootschappen, mede in relatie tot de flex-BV. Preadvies Vereniging voor Agrarisch Recht 2010’, Agr.r. 2010, p. 84-94.&#13;
2. Aldus W.G. Huijgen, Economische eigendom, studiepocket privaatrecht, 1995, nr. 5.&#13;
3. LJN BL1127, in deze uitgave van Agr.r. gepubliceerd onder nummer 5595.&#13;
4. Zie ook reeds HR 3 mei 1968, NJ 1968, 267 m.nt. G.J.S. (Otten-Otten), waarin de Hoge Raad overwoog dat het aan­deel waarin ieder van de vennoten in het vermogen van een vennootschap gerechtigd is, wordt bepaald door de inhoud van de vennootschapsovereenkomst waarbij in het bijzon­der de voortzettingsregelingen bij liquidatie, uittreding of overlijden van belang zijn en bij gebreke van dergelijke regelingen ieders aandeel wordt bepaald door enerzijds zijn inbreng en anderzijds door winst-/verliesafspraken.Zie hierover ook W. Burgerhart, Waarde en Erfrecht, diss. Nijmegen, 2008, p. 113-114.&#13;
5. Zie Asser-Meijer 5-V, nr. 151 en 154 en de conclusie van plv. P-G De Vriesch Lentsch-Kostense, p. 19.&#13;
6. Zie M.J.A. van Mourik, ‘Agrarische personenvennoot­schappen, mede in relatie tot de flex-BV. Preadvies Vereni­ging voor Agrarisch Recht 2010’, Agr.r. 2010, p. 84-94. &#13;
</legacyfootnotes><footnotes><footnote/></footnotes><auteurs>mr. T.J. Mellema-Kranenburg&#13;
</auteurs><published>2010-09-01 00:00:00</published><modified>2010-09-01 00:00:00</modified><editiondate>2010-09-01</editiondate><htmlpath>https://denhollander.info/artikel/8710</htmlpath></article>
</articles></edition>