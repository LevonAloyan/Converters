<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2011</searchword><id>9169</id><udhid>UDH:TvAR/9169</udhid><titel>Rechtersrecht</titel><searchwords><searchword>TvAR 4/2011</searchword><searchword>UDH:TvAR/9169</searchword></searchwords><attachments><attachment><name>TvAR2011_04_01_Rechtersrecht.pdf</name><extention>pdf</extention><url>https://denhollander.info/download/8050/ci</url></attachment></attachments><inleiding>Op 9 maart 2011 LJN BP7155 heeft de Afdeling bestuursrechtspraak van de Raad van State (hierna: Afdeling) een uitspraak gedaan over de zogenaamde ‘onderdelentrechter’ bij omgevingsvergunningen. In de jurisprudentie omtrent milieuvergunningen op grond van de Wet Milieubeheer was het de lijn dat beslissingen over de aanvaardbaarheid van verschillen­de categorieën milieugevolgen als onderdelen van een besluit werden aangemerkt. Dat bete­kende dat een belanghebbende die in beroep wilde komen tegen een milieuvergunning, dat alleen op die gronden kon doen die hij in de zienswijze tegen het ontwerp van de milieuver­gunning had opgenomen. Hij kon bijvoorbeeld niet voor het eerst in beroep aanvoeren dat er geurhinder was, als in de zienswijze daarover niets was aangevoerd. In de uitspraak van 9 maart jl. heeft de Afdeling aangekondigd dat deze jurisprudentie verlaten gaat worden bij be­oordeling van omgevingsvergunningen op grond van de Wet algemene bepalingen omge­vingsrecht (hierna: Wabo). De verschillende toestemmingen op grond van de artikelen 2.1 en 2.2 Wabo worden als besluitonderdeel opgevat. Dat betekent dat in beroep gronden kunnen worden aangevoerd omtrent milieugevolgen die in de zienswijze niet zijn aangevoerd. Het beroep is dan wel ontvankelijk, zolang in de zienswijze maar aangevoerd is dat de zienswijze (onder meer) gericht is tegen het voornemen om een vergunning te verlenen voor het oprich­ten van een inrichting.&#13;
</inleiding><content>Het bijzondere aan deze uitspraak is dat de zaak die ter beoordeling voorlag, geen betrekking had op een omgevingsvergunning op grond van de Wabo. Het betrof een revisievergunning op grond van de Wet Milieubeheer voor een paarden- en fokzeugenhouderij. Aan de orde was de vraag of het beroep van een milieuvereniging op alle beroepsgronden ontvankelijk was. Dat bleek niet het geval te zijn, omdat enkele milieuaspecten niet in de zienswijze waren aan­gevoerd. De Afdeling overweegt daarna, dat ‘alhoewel de Wabo op dit geding niet van toe­passing is, acht de Afdeling het voor de rechtspraktijk van belang reeds thans de vraag te be­antwoorden’ of deze rechtspraak onder de Wabo wordt voortgezet en oordeelt dan dat niet het geval is. De Afdeling neemt zelfs nog een overgangsregeling op voor lopende milieuvergun­ningprocedures. Omwille van de rechtseenheid gaat deze jurisprudentie ook gelden voor be­roepen tegen besluiten omtrent milieuvergunningen op grond van de Wet Milieubeheer die op of na 1 april 2011 zijn bekendgemaakt, zo overweegt de Afdeling.&#13;
Er was in het verleden wel eens kritiek op de bestuursrechter, dat het te weinig effectief was en procedures veel te lang duurden. Met de wijziging van de jurisprudentie van de Afdeling omtrent het in stand laten van de rechtsgevolgen van een besluit, het zelf afdoen van geschil­len en daarnaast de invoering van de bestuurlijke lus is de afgelopen jaren hard aan deze kri­tiek gewerkt. Met deze uitspraak gaat de Afdeling nog weer een stap verder. Waar de wet­gever geen duidelijke keuzes heeft gemaakt, neemt de rechter zelf op een vroeg tijdstip het voortouw. De Afdeling wacht niet af tot in een concreet geschil een zaak in hoger beroep aan haar wordt voorgelegd. Voor de rechtspraktijk erg duidelijk. Dat voorkomt nodeloze proce­dures en draagt derhalve bij aan een effectieve geschilbeslechting. Inhoudelijk betekent dit dat pas op een later tijdstip in de procedure alle argumenten naar voren hoeven te worden ge­bracht. Dat zou een vertraging van de procedure kunnen betekenen, maar met de instrumen­ten als onder meer de bestuurlijke lus zal aan dat bezwaar tegemoet gekomen kunnen wor­den.&#13;
</content><legacyfootnotes/><footnotes><footnote/></footnotes><auteurs>mw. mr. E.H.M. Harbers&#13;
</auteurs><published>2011-04-01 00:00:00</published><modified>2011-04-01 00:00:00</modified><editiondate>2011-04-01</editiondate><htmlpath>https://denhollander.info/artikel/9169</htmlpath></article>
</articles></edition>