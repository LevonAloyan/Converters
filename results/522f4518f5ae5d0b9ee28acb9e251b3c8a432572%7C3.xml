<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1986</searchword><id>6363</id><udhid>UDH:TvAR/6363</udhid><titel>Houwing als man van de wetenschap</titel><searchwords><searchword>TvAR 7/1986</searchword><searchword>UDH:TvAR/6363</searchword></searchwords><attachments><attachment><name>1986_nr 7_Artikel_Brunner.pdf</name><extention>pdf</extention><url>https://denhollander.info/download/6145/ci</url></attachment></attachments><inleiding>Wanneer Houwing tot de wetenschap komt, is hij al een veertiger. Zijn dissertatie&#13;
uit 1939 over 'Subjectief recht, rechtssubject, rechtspersoonâ€™ is, bij mijn weten, zijn&#13;
eerste publicatie. Die is meteen van zeer hoog gehalte en zij maakte in Leiden indruk&#13;
blijkens het predicaat 'cum laude'. Maar ook in Rotterdam, waar hij als advocaat&#13;
groot aanzien genoot, was men onder de indruk; nog hetzelfde jaar werd hij, als opvolger&#13;
van Bregstein, benoemd tot hoogleraar aan de Nederlandse Economische Hogeschool.&#13;
Vanaf dat moment verschijnt met gestage regelmaat een groot aantal geschriften&#13;
van zijn hand, alle op het terrein van het privaatrecht. Nog in 1939 houdt hij zijn&#13;
oratie over een van de meest problematische kwesties van ons recht 'Onrechtmatigheid&#13;
en schuld in art. 1401 BW'. In 1940 schrijft hij voor de Broederschap der&#13;
Candidaat-Notarissen het preadvies over de 'overdracht van toekomstige rechten'.&#13;
Het is dan inmiddels oorlogstijd. In juli treedt de redactie van WPNR, het voor rekening&#13;
van de Broederschap der Candidaat-Notarissen uitgegeven weekblad, af om&#13;
het Weekblad en de Broederschap te redden. Die redactie bestond uit Meijers, Adriani,&#13;
Eggens en Van Oven. De Broederschap besluit dan het blad voort te zetten met&#13;
Houwing als enig verantwoordelijk redacteur. Tot oktober 1945 is aan Houwing de&#13;
taak om het blad uit de handen en de belangstelling van de vijand te houden. Hij&#13;
slaagt daarin wonderwel. Hij moet dan ook zorgen voor de inhoud van het blad.&#13;
In die jaren schrijft hij twee omvangrijke opstellen: 'De gebondenheid van rechtspersonen&#13;
door onbevoegd verrichte vertegenwoordigingshandelingen' in 1943 en&#13;
'Positief en negatief belang bij rechtsschijn' in 1944. Dat laatste opstel zal het fundament&#13;
blijken waarop de vertrouwensleer, zoals die later door de Hoge Raad wordt&#13;
ontwikkeld, berust.&#13;
Na de terugkeer van de oude redactie in 1945 wordt Houwing daarin als vijfde&#13;
redacteur opgenomen. Hij zal dat blijven tot 1974, in welk jaar hij ere-redacteur van&#13;
het nieuwe WPNR wordt.&#13;
Vanaf 1948 annoteert hij uitspraken van de civiele kamer van de Hoge Raad, in&#13;
totaal ongeveer 130 uitspraken. In 1954 treedt hij dan zelf tot dat college toe. Daarnaast&#13;
schrijft hij belangrijke opstellen, waarvan dat uit 1949 over 'Verboden overeenkomsten'&#13;
en dat uit 1953 over 'De inhoud van de verbintenis en de overmacht'&#13;
de bekendste en de meest invloedrijke zijn.&#13;
Zijn lidmaatschap van de Hoge Raad markeert bij Houwing niet het einde van&#13;
zijn publicistische arbeid. Zo schrijft hij in 1957 in WPNR over 'Erfpacht en erfpachtsvoorwaarden'&#13;
en in 1962 en 1964 over het Ontwerp voorde regeling van wanprestatie&#13;
en overmacht in het nieuwe BW.&#13;
Daarnaast is hij dan onder meer lid van de Staatscommissie voor de burgerlijke&#13;
wetgeving. Hij is een van de leden die deel uitmaakten van de subcommissie die in de periode van 1966 tot 1968 een ontwerp maakte voor een nieuw echtscheidingsrecht.&#13;
Dat ontwerp is nagenoeg geheel door de regering overgenomen en stond aan de&#13;
wieg van het huidige echtscheidingsrecht.&#13;
Ook wanneer hij in 1968 zeventig jaar oud is en aftreedt als lid van de Hoge Raad,&#13;
houdt hij het publiceren nog niet voor gezien. Hij schrijft in 1969 het fameuze&#13;
preadvies over de 'Rechtsverwerking' dat nog steeds ons recht op het stuk van stilzwijgende&#13;
afstand van recht en rechtsverwerking bepaalt. Vermelding verdient ook het&#13;
rapport van de zogenaamde Commissie Houwing over de voorrechten, waarvoor hij&#13;
reeds in 1952, opnieuw in een preadvies voor de Broederschap der Candidaat-&#13;
Notarissen de basis had gelegd.&#13;
In 1972 wordt een selectie van de geschriften van Houwing gebundeld. De redactie&#13;
schrijft dan dat 'Houwings geschriften ongetwijfeld behoren tot het belangrijkste van&#13;
wat er in de laatste 35 jaren op privaatrechtelijk gebied in Nederland is gepubliceerd'.&#13;
En dan heb ik nog niets gezegd over Houwings bemoeienis met het agrarisch&#13;
recht. Hij is daar door een toeval bij betrokken geraakt, toen het tijdschrift De&#13;
Pacht was opgericht en uitgezien werd naar een civilist die de rechtspraak in pachtzaken&#13;
van commentaar kon voorzien. Nu had Houwing geen agrarische achtergrond.&#13;
Integendeel, het terrein was voor hem nieuw. Hij had er als advocaat geen ervaring&#13;
mee opgedaan, hij had het niet gedoceerd. Bovendien was hij meer stadsmens dan&#13;
buitenman. Niettemin weten de lezers van dit blad, dat hij met het pachtrecht, later&#13;
uitgebreid met de ruilverkaveling en de vervreemding van landbouwgronden, een&#13;
bijzondere band had. Die band heeft onafgebroken van 1941 tot 1984 bestaan. Hij heeft&#13;
er niet over gedacht het agrarisch recht er aan te geven, toen hij lid werd van de Hoge&#13;
Raad, die juist over pachtzaken niet mag oordelen. Hij bleef lid van de redactie van&#13;
De Pacht, hij bleef rechtspraakoverzichten over het pachtrecht schrijven. Hij schreef&#13;
bovendien toen zijn grote losbladige commentaar op de Pachtwet, later ook zijn&#13;
commentaar op de Ruilverkavelingswet. Het wekt verbazing en bewondering, dat hij&#13;
naast zijn gewone werk als hoogleraar en later als lid van de Hoge Raad, de tijd en de&#13;
energie heeft gevonden om zich zo diepgaand met het pachtrecht bezig te houden. Voor&#13;
de ontwikkeling van het pachtrecht in ons land is dat van grote betekenis geweest. Er&#13;
is waarschijnlijk nauwelijks een ander stuk wetgeving dat door een man van het kaliber&#13;
van Houwing zo grondig is doorgelicht als de Pachtwet. Zijn benoeming tot ereredacteur&#13;
van Agrarisch Recht kon slechts een zwak blijk geven van de dank die&#13;
agrarisch Nederland aan Mister Pacht verschuldigd was. Hij was met die onderscheiding&#13;
zeer gelukkig. Maar, eigenlijk had voor hem in Arnhem een standbeeld moeten&#13;
worden opgericht. </inleiding><content>Aan wie het horen wil, verklaar ik regelmatig, dat Houwing op de ontwikkeling van het&#13;
privaatrecht in ons land grote invloed heeft gehad. Minder gemakkelijk is het te&#13;
zeggen waarin het precies zat, dat hij een groot civilist was. Geen voldoende verklaring&#13;
is, dat hij veel heeft geschreven. Dat hebben er wel meer die toch niet een blijvende&#13;
indruk achterlieten. Het is met Houwing ongeveer als met Meijers gesteld. Dat was ook&#13;
een heel groot man. In 'Acht civilisten in burger' zegt Langemeijer op blz. 133 over&#13;
Meijers: 'En als je me nou vraagt: waarin bestond de grootheid van Meijers? - dan weet&#13;
ik het niet. Ik kan alleen maar zeggen, dat ik het op gezag aanneem. In mijn Leidse&#13;
tijd was het absoluut een dogma dat Meijers de grootste jurist was, die Nederland&#13;
in een hele tijd gekend heeft. Bovendien hield Van Oven ... dat dogma bijzonder&#13;
nadrukkelijk hoog; die had voor Meijers een geweldige eerbied.&#13;
Als je zegt: geef eens rekenschap van de grootheid van Meijers, dan heb ik neiging&#13;
om te denken dat de sterkste eigenschap bij hem was: een fenomenaal geheugen. Een&#13;
fenomenaal vermogen om voorraden van ver uiteenliggende gegevens op te slaan en&#13;
die te gebruiken op momenten dat een ander ze niet paraat zou hebben gehad. En&#13;
verder natuurlijk wel een mooi, strak intellect en ook wel een gave om zaken op een&#13;
hele nuchtere, heldere manier - overigens zonder iets meeslepends, Meijers z'n stijl&#13;
was kil - uiteen te zetten.'&#13;
Nu ben ik geneigd te denken, dat uit dit oordeel van Langemeijer blijkt van onderschatting&#13;
van de betekenis van Meijers voor ons privaatrecht. Die onderschatting is&#13;
mijns inziens terug te voeren op een verschil in aard en in kijk op het recht. Langemeijer&#13;
is een ander type jurist dan Meijers.&#13;
Nu is het niet toevallig, dat ik Meijers ter sprake breng in een stuk over Houwing.&#13;
Want Houwing was een typische leerling van Meijers, niet alleen omdat hij bij hem&#13;
gestudeerd had en bij hem was gepromoveerd, maar ook omdat hij in intellectuele&#13;
gaven en aanleg en in zijn benadering van het recht veel met Meijers gemeen had.&#13;
Er zijn waarschijnlijk twee archetypen van juristen, die al door de Romeinen werden&#13;
onderscheiden. Het eerste type is dat van de periti (deskundigen), het tweede&#13;
dat van de advocati (pleitbezorgers).&#13;
De twee soorten onderscheiden zich in de wijze waarop zij het recht benaderen&#13;
en in de argumenten die zij aanvoeren. De eersten beschouwen het recht als een samenstel&#13;
van normen, als een systeem. Zij zien het als de taak van de jurist dat&#13;
systeem in zijn consistentie en samenhang rationeel te onderzoeken. Concrete&#13;
rechtsvragen benaderen zij vanuit het systeem. Hun wijze van werken heeft iets wiskundigs.&#13;
Zij weten veel en munten uit in analytisch vermogen. Zij verfijnen het&#13;
systeem door de onderscheiding van groepen van gevallen waarvoor verschillende&#13;
regels gelden. De besten onder hen worden knap genoemd.&#13;
De andere soort juristen is meer gericht op het geval dan op het systeem. Hun gaat&#13;
het om de billijke oplossing van dit unieke geval. Zij putten hun inspiratie veelal buiten&#13;
het rechtssysteem in levensbeschouwing, ethiek, politieke overtuiging. Zij beroepen&#13;
zich voor de rechtvaardiging van de voorgestane oplossing op de gerechtigheid,&#13;
op zedelijke beginselen, op goede trouw en billijkheid. Zij zijn eerder geneigd het&#13;
systeem en de regels waaruit dit bestaat zo aan te passen en uit te leggen, dat de billijke&#13;
oplossing daarin past. De besten onder hen worden inspirerend genoemd. Nu zijn&#13;
alle juristen tot op zekere hoogte mengvormen van beide typen. Maar, de ene jurist&#13;
is meer van het ene type dan de ander. En Meijers en Houwing waren meer van het&#13;
eerste dan van het tweede type, terwijl bijvoorbeeld Scholten en Langemeijer meer&#13;
van het tweede type zijn.&#13;
De tegenstelling komt ook tot uiting in hun oordeel over de betekenis van de wet.&#13;
De eersten zijn meer op rechtszekerheid dan op billijkheid gericht, zij werken inductief&#13;
vanuit het systeem, niet deductief vanuit de intuÃ¯tief juist geachte oplossing. Zij staan minder vrijmoedig tegenover de wet, dan de tweeden. Een kenmerkende uitlating&#13;
van de jurist van de tweede soort, vond ik bij Schoordijk in zijn Oordelen en&#13;
vooroordelen, pagina 19: 'De wet is nimmer een sta-in-de-weg om tot een de litiganten&#13;
en maatschappij bevredigende oplossing te komen'. Daartegenover zet ik een aantal&#13;
citaten uit een rede uit 1947 van Houwing 'Zekerheid omtrent het recht':&#13;
'... algemeen nog wordt het als een schoon resultaat van onze rechtsontwikkeling&#13;
geprezen, dat de rechter vrij is van de wet, vrij om in elk geval te beslissen naar billijkheid,&#13;
naar de ingeving van zijn rechtsbewustzijn, waarin hij de ongeschreven regels&#13;
des rechts geordend heeft. Maar hoe staat het nu met de rechtszekerheid, om der wille&#13;
waarvan men dan toch eens de rechter aan de wet gebonden heeft? Het is vooral om&#13;
der wille dier rechtszekerheid, dat ik het waag, tegen zeer veler mening in, de&#13;
geschetste rechtsontwikkeling te betreuren. Natuurlijk kan niet ontkend worden, dat&#13;
een zekere mate van vrijheid van den rechter noodzakelijk is, maar die vrijheid is m.i.&#13;
niet een goed, dat zoveel mogelijk nagestreefd, doch een noodzakelijk kwaad, dat&#13;
zoveel mogelijk ingeperkt moet worden. Ziet hier mijn bezwaren: vrijheid van den&#13;
rechter schept rechtsonzekerheid, schept rechtsongelijkheid, belast den rechter met een&#13;
taak, die hij niet vervullen kan, ondermijnt zijn gezag'.&#13;
Houwing komt dan tot de krasse, waarschijnlijk ook enigszins provocerend bedoelde&#13;
uitspraak: 'Rechtszekerheid gaat boven billijkheid, zeker recht boven gerechtigheid,&#13;
eenvoudig recht is beter dan goed recht'.&#13;
Waarom het beter is vast te houden aan de regel van de wet, dan daarop naar billijkheid&#13;
uitzondering te maken, motiveert hij zo:&#13;
'Men maakt den rechter tot wetgever, hij moet altijd uit het concrete geval den regel&#13;
afleiden, dien hij vervolgens toepassen moet. En nu bedenke men, hoe moeilijk&#13;
wetgeving is, hoeveel tijd van rustige overweging, van raadpleging van het rechtsbewustzijn&#13;
der rechtsgenoten ervoor genomen wordt en moet worden - en hoe zwak&#13;
vaak het resultaat is. Kan men van den rechter verwachten, dat hij in den noodzakelijkerwijze&#13;
beperkten tijd, die hem voor iedere beslissing ter beschikking staat, den&#13;
juisten regel zal vinden? De generaliserende billijkheid van den wetgever kan ik in&#13;
deze omstandigheden niet zoveel lager schatten dan de concrete billijkheid van een&#13;
willekeurigen, niet door mijzelf uitgezochten rechter. Wie den rechter vrijlaat, omdat&#13;
op deze wijze de billijkheid in concreto dichter te benaderen zou zijn, handelt als&#13;
iemand die op een stoel gaat staan om dichter bij de zon te zijn. En daarvoor behoeft&#13;
men den veiligen vasten grond der rechtszekerheid niet te verlaten'.&#13;
Het zal niet verbazen, dat Houwing het belang van goede wetgeving sterk benadrukt:&#13;
'Waarom, met andere woorden, kan de wetgever geen goede wetten maken? Men heeft&#13;
het hem juist met de theorie der rechterlijke vrijheid te gemakkelijk gemaakt. De&#13;
wetten der laatste decenniÃ«n zijn gelardeerd met uitdrukkingen als billijkheid,&#13;
redelijkheid, goede trouw, naar omstandigheden enz., waarmede de wetgever uit gemakzucht&#13;
of onvermogen zijn wetgevende zorgen aan den rechter heeft overgedragen.&#13;
Hoeveel minder energie kost het niet, te bepalen, dat de rechter in alle gevallen naar&#13;
billijkheid zal beslissen, dan te trachten zelf in al die gevallen te voorzien en zelf de&#13;
regels op te stellen, welke toepassing in elk dier gevallen tot een billijke beslissing zal&#13;
leiden. Onze wetten worden steeds haastiger gemaakt, slechter doordacht, slordiger geredigeerd. Wat nood, de rechter zal wel zorgen, dat hierdoor bij de toepassing&#13;
geen ongelukken ontstaan. Wetgeving geschiedt op deze wijze voor rekening niet&#13;
van den Staat, maar van de toevallige rechtsonderdanen, aan wier zaak de uit gemakzucht&#13;
te vaag geformuleerde wettekst door den rechter nader gepreciseerd moet&#13;
worden en die daarvoor het risico van een proces moet lopen en de proceskosten te&#13;
betalen hebben. Beperking van de rechterlijke vrijheid kan hier niet anders dan regenererend&#13;
op den wetgever werken, hem dwingen tot groter inspanning. Goed wettelijk&#13;
recht is mogelijk, als hij zich werkelijk inspant om onduidelijkheid door weloverwogen&#13;
formulering, onvolledigheid door groter doordachtheid te ontgaan, gebleken&#13;
gebreken snel te verbeteren, veroudering door tijdige vernieuwing te voorkomen.&#13;
Goed recht is mogelijk, mits de wetgever goed is. Belangrijker dan een goede&#13;
rechter is een goede wetgever'.&#13;
De rede waaruit deze citaten zijn gelicht, geeft het credo van Houwing als jurist&#13;
weer. Duidelijk blijkt wat Houwing voor goed recht van belang achtte: goede wetten,&#13;
weloverwogen geformuleerd, rustig overwogen, goed doordacht. Maar ook,&#13;
wat hij verfoeide: haast, slordigheid, gemakzucht, vage formulering, een haastig beroep&#13;
op de billijkheid. De eisen die Houwing hier aan de wetgever stelt, zijn ook&#13;
de eisen die hij aan de jurist in het algemeen stelt en die hij aan zichzelf heeft gesteld.&#13;
Al zijn geschriften geven daar blijk van.&#13;
En daarmee zijn we bij de kern van de zaak aangekomen. Het grote van mensen&#13;
als Houwing zit hem vooral in de door hem gevolgde methode. Hij past die toe, ongeacht&#13;
of het gaat om de uitleg van wetsbepalingen of om ongeschreven recht. Hij&#13;
probeert steeds structuur aan te brengen in de veelheid van gevallen die onder algemene,&#13;
vage normen kunnen vallen. Het streven is er steeds op gericht om tot nadere&#13;
(ongeschreven) regels te komen met behulp waarvan in een concreet geval kan worden&#13;
uitgemaakt wat de juiste oplossing is. Dat blijkt goed uit zijn stukken over wanprestatie&#13;
en overmacht, over schuld en onrechtmatigheid, over verboden overeenkomsten,&#13;
over rechtsverwerking. Het blijkt ook uit zijn commentaar op de Pachtwet,&#13;
waarin hij de opdracht van de wetgever in veel artikelen om naar billijkheid&#13;
te beslissen, nader uitwerkt en structureert. Ik denk niet, dat het toevallig is als de&#13;
Hoge raad in Saladin/HBU (HR 19 maart 1967, NJ 1967, 261) aan de motivering&#13;
van beslissingen die naar de goede trouw of de redelijkheid verwijzen eisen gaat stellen,&#13;
door het geven van een opsomming van mogelijk relevante gezichtspunten. Dan&#13;
zit Houwing in de Hoge Raad! Ook de vergelijkingsmethode die Wiarda heeft geÃ¯ntroduceerd,&#13;
berust op dezelfde wens tot rationalisering van rechtsoordelen bij de&#13;
toepassing van vage normen.&#13;
Het is vooral de methode van Houwing die indruk op ons maakt en die nu als&#13;
nastrevenswaard wordt gezien. Over die methode is nog wel wat meer te zeggen. Om&#13;
te beginnen is zij veeleisend. Zij kent niet de korte weg naar de gerechtigheid. Grote&#13;
woorden, krasse morele uitspraken zijn haar vreemd. Veeleer gaat het bij haar om&#13;
een zorgvuldig en geduldig onderzoek van alle in de wet en het wettelijk systeem achterhaalbare&#13;
gegevens, om nauwkeurig onderzoek van rechtspraak en literatuur. Het&#13;
aldus gevonden materiaal wordt geordend en geanalyseerd, voordat conclusies getrokken&#13;
worden. De kracht van betogen van Houwing ligt daarin, dat hij volledig&#13;
is, alle mogelijke bedenkingen en tegenwerpingen heeft voorzien en overwogen. Als je het met de uitkomsten van Houwing moeilijk eens kunt zijn, heb je de zware taak aan&#13;
te wijzen waarin zijn bewijsvoering te kort schiet. De methode-Houwing vergt tijd,&#13;
meer tijd dan de meesten aan de kwestie kunnen of willen besteden. Zij brengt ook&#13;
mee, dat de beschrijving van het gevondene veel ruimte kost. De stukken van Houwing&#13;
zijn vaak aan de lange kant. De lezer is meestal al halverwege overtuigd van zijn&#13;
gelijk, maar Houwing rust niet voordat hij ook de laatste losse eindjes heeft&#13;
opgespoord en samengeknoopt.&#13;
Men kan gemakkelijk op de gedachte komen, dat de stukken van Houwing dan wel&#13;
vermoeiende lectuur zullen opleveren. Dat is tot op zekere hoogte ook wel het geval,&#13;
omdat hij van de lezer verlangt dat die meedenkt op het niveau van de schrijver. Maar&#13;
echt moeilijk of vermoeiend is het nooit. Houwing had de gave van het woord. De taal&#13;
waarin hij schreef is van grote helderheid, aan compositie, stijl en zinsbouw is grote&#13;
zorg besteed. Daar komt nog bij, dat hij vaak van onderkoelde humor en ironie blijk&#13;
geeft, wat weldadig aandoet. Het lijkt of Houwing het zo opschreef, zo goed en&#13;
natuurlijk komt het geschrevene over. Ik ben er echter zeker van, dat hij ook aan de&#13;
vorm schaafde en vijlde en dat wat we lezen, geschreven en herschreven is. En dat niet&#13;
alleen in zijn preadviezen, artikelen en annotaties, maar ook in de wat luchtiger&#13;
gestelde overzichten van de pachtrechtspraak.&#13;
De methode-Houwing is bij uitstek een wetenschappelijke methode. Zij past meer bij&#13;
de bÃ¨ta dan bij de alpha. Zij stelt eisen waaraan veel juristen niet gemakkelijk kunnen&#13;
voldoen, zeker als zij beoefend wordt op het niveau van mensen als Houwing. Zij heeft&#13;
school gemaakt en zal dat blijven doen als een nastrevenswaardig ideaal, al kunnen&#13;
we het ook niet op het peil dat mensen als Meijers en Houwing bereikten. Die methode&#13;
herkent men tegenwoordig ook in de conclusies van het OM bij de Hoge Raad in&#13;
civiele zaken. Ik zal niet tegenspreken wie mij voorhoudt, dat het op de manier van&#13;
Houwing allemaal wel erg technisch en moeilijk wordt. Dat is ook zo. Het&#13;
privaatrecht is er de laatste decenniÃ«n niet gemakkelijker op geworden, te meer omdat&#13;
de goede en eenvoudige wetten die Houwing voorstond ook niet gemakkelijk te maken&#13;
zijn. Dat heeft ons de wetgevingspijn van het Nieuw BW wel geleerd. Maar, ik denk&#13;
dat er geen weg terug is. Nadat eenmaal de beoefening van het recht door&#13;
grootmeesters als Houwing op een hoger plan is getild, wordt het moeilijk nog&#13;
genoegen te nemen met minder. In die zin zal Houwing, nog geheel afgezien van zijn&#13;
invloed op de ontwikkeling van bepaalde leerstukken van ons recht, ook in de verre&#13;
toekomst tot voorbeeld dienen.</content><legacyfootnotes/><footnotes><footnote/></footnotes><auteurs>Prof. mr C.J.H. Brunner</auteurs><published>1986-07-01 00:00:00</published><modified>1986-07-01 00:00:00</modified><editiondate>1986-07-01</editiondate><htmlpath>https://denhollander.info/artikel/6363</htmlpath></article>
</articles></edition>