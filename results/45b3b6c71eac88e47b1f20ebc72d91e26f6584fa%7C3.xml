<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1991</searchword><id>6205</id><udhid>UDH:TvAR/6205</udhid><titel>De nieuwe Pachtwet: de zorg om het pachtareaal of het einde van de reguliere pacht?</titel><searchwords><searchword>TvAR 10/1991</searchword><searchword>UDH:TvAR/6205</searchword></searchwords><attachments><attachment><name>1991_nr 10_Artikel_Melse.pdf</name><extention>pdf</extention><url>https://denhollander.info/download/5999/ci</url></attachment></attachments><inleiding>1. INLEIDING&#13;
De pacht en de Pachtwet staan volop in de belangstelling. De meermalen van de zijde&#13;
van de overheid en van de verpachters geuite zorg over het teruglopen van het&#13;
pachtareaal zou de landbouw een hart onder de riem moeten steken. Echter, is die zorg&#13;
wel zo onbaatzuchtig als men wil doen voorkomen? Wie kennis neemt van het verslag&#13;
van het Interdepartementaal Beleidsonderzoek Pachtwetgeving uit 1988 krijgt niet&#13;
slechts de indruk, maar komt tot de overtuiging dat niet de zorg om de afname van het&#13;
pachtareaal aanleiding was tot het doen van voorstellen tot wijziging van de Pachtwet.&#13;
Integendeel, de vraag hoe de overheid meer opbrengst uit verpachting van landbouwgronden&#13;
zou kunnen krijgen naast de mogelijkheid om meer gronden tegen hogere&#13;
hectare-prijzen te kunnen verkopen, was de belangrijkste achtergrond van de voorstellen.&#13;
Ook vanuit de kring van de institutionele beleggers komen bij monde van de heer&#13;
J.L.M. Kapteijn enthousiaste plannen naar buiten over liberalisatie van de Pachtwet.1&#13;
Zijn doel is o.a. het realiseren van een netto rendement van 4% van de vrije waarde van&#13;
landbouwgrond, wat leidt tot pachten van vijftienhonderd tot tweeduizend gulden per&#13;
hectare, hetgeen ruwweg een pachtverhoging van meer dan duizend gulden per hectare&#13;
betekent. Dat is van elke realiteitszin gespeend en economisch absoluut onmogelijk. Ik&#13;
kom daar later op terug.&#13;
Met deze constatering kom ik op een belangrijk punt van kritiek op de tot nu toe&#13;
gedane voorstellen. In de diverse rapporten wordt gewag gemaakt van de terugloop van&#13;
het pachtareaal en wordt in verband daarmee de positie van de verpachter nader&#13;
beschouwd. In geen enkel stuk is evenwel een beschouwing te vinden over de&#13;
economische positie van de pachter en de gevolgen van de voorstellen voor hem in&#13;
economische zin. Dat is een hoogst merkwaardige situatie, omdat een ter verbetering&#13;
van het rendement van de verpachter verhoogde pachtprijs wel door de pachter moet&#13;
(kunnen) worden betaald. In verband daarmee lijkt het wenselijk eerst dit aspect nader&#13;
te beschouwen. </inleiding><content>2. ONTWIKKELINGEN IN DE LANDBOUW&#13;
Makro-economisch zijn op dit moment de volgende ontwikkelingen in de landbouw te&#13;
signaleren. Het is te verwachten, dat het EG-landbouwbeleid van landbouwcommissaris MacSharry, mede onder druk van de GATT-onderhandelingen, zal leiden tot&#13;
drastische prijsverlagingen. Een tarweprijs van onder de dertig cent is daarbij niet&#13;
denkbeeldig, hetgeen betekent dat de tarweprijs ten opzichte van 1983 dan ongeveer&#13;
gehalveerd zal zijn en ver onder de kostprijs zal liggen. Via inkomenstoeslagen zal het&#13;
laatste stuk prijsverlaging worden gecompenseerd. Echter de kleine, minder efficiënt&#13;
producerende boeren in Europa krijgen een hogere compensatie dan grotere meer&#13;
economisch producerende ondernemers, terwijl de grote en meest efficiënt producerende&#13;
bedrijven (Noord-Europa met inbegrip van Nederland) het nagenoeg zonder&#13;
compensatie zullen moeten doen.&#13;
Een andere ontwikkeling is een gevolg van de zorg om het milieu, die soms van het&#13;
ene uiterste lijkt door te slaan naar het andere uiterste. Dreigende heffingen op&#13;
meststoffen en gewasbeschermingsmiddelen zullen leiden tot kostprijsverhogingen van&#13;
landbouwprodukten. Hetzelfde geldt voor de aanscherping van graasnormen, een&#13;
strengere mestwetgeving en het verbieden van bepaalde gewasbeschermingsmiddelen&#13;
bij een gelijktijdig ontmoedigen van de ontwikkeling van nieuwe (veiliger) gewasbeschermingsmiddelen.&#13;
Er staat de Nederlandse landbouw derhalve een ontwikkeling van extensivering en&#13;
kostprijs verhoging te wachten naast de eerder genoemde prijsverlagingen. Wie denkt&#13;
dat dit zal leiden tot lagere grondprijzen heeft het mis. De strijd om het bestaan noopt&#13;
die ondernemers die nog enige reserves achter de hand hebben, tot bedrijfsvergroting.&#13;
Ironisch genoeg zullen zij moeten opbieden tegen de kopers van gronden voor o.a.&#13;
natuurontwikkeling, zoals in het kader van de ecologische hoofdstructuur.&#13;
Uit het voorgaande moge blijken dat de landbouwinkomens de komende jaren sterk&#13;
onder druk komen te staan. Afgewogen naar de huidige situatie is er al geen ruimte voor&#13;
een vergaande liberalisering van de Pachtwet, laat staan voor pachtprijsstijgingen van&#13;
duizend gulden of meer per hectare. Volgens het Landbouw Economisch Instituut&#13;
dekten de opbrengsten van respectievelijk het grotere akkerbouwbedrijf, het grotere&#13;
melkveebedrijf, het kleinere akkerbouwbedrijf en het kleinere melkveebedrijf gemiddeld&#13;
over de jaren 1987 tot en met 1990 de kosten voor voor respectievelijk 91,25 %,&#13;
96,25%, 76,5% en 74,75%.2 In dezelfde periode waren de gemiddelde ondernemersinkomens&#13;
voor deze bedrijfstypen op pachtbasis respectievelijk ƒ 48.100,-,&#13;
ƒ 78.250,-, ƒ 21.750,- en ƒ 35.825,- per jaar. Deze bedragen vormen de totale beloning&#13;
voor de arbeid van de ondernemer en zijn geïnvesteerd eigen vermogen.&#13;
.3. PACHTPRIJSNIVEAU 4 % VAN DE VRIJE WAARDE?&#13;
Wat een droomwereld van Kapteijn c.s. is, zal voor de pachters een nachtmerrie blijken&#13;
te zijn. Het grotere akkerbouwbedrijf van 50 hectare volledige pacht zou, bij een netto&#13;
pacht van 4% van de vrije waarde, een negatief ondernemersinkomen geven van enkele&#13;
duizenden guldens per jaar gemiddeld over de laatste vier jaar. Dat betekent dat geen&#13;
vergoeding voor arbeid van de ondernemer en geen rente over het geïnvesteerd eigen&#13;
vermogen van gemiddeld meer dan een half miljoen gulden per bedrijf overblijft. Integendeel, de ondernemers moeten geld toegeven bij een pacht van ƒ 1.500,- tot&#13;
ƒ 2.000,- gulden per hectare. Plaats daartegenover een nettopacht voor de verpachter&#13;
van 4% van de vrije waarde. Naast de waardestijging van de grond in verpachte staat zou&#13;
dit betekenen een rendement op het waardevast geïnvesteerd vermogen van veelal veel&#13;
meer dan 10%. Verpachters hebben de betreffende objecten immers doorgaans verkregen&#13;
voor de waarde in verpachte staat, of een daarmee vergelijkbare waarde.&#13;
4. DE BELANGRIJKSTE WIJZIGINGSVOORSTELLEN&#13;
Het is mijn bedoeling om slechts op de voor de praktijk belangrijkste wijzigingsvoorstellen&#13;
in te gaan: bijzondere pacht, wijziging van artikel 58, wijziging van&#13;
artikel 19, het nieuwe artikel 56 i, en daarnaast nog enige opmerkingen te maken over&#13;
loopbaanpacht, teeltpacht, de bepaling van de hoogte van de pachtnormen op basis van&#13;
een percentage van de vrije waarde en de recente voorstellen met betrekking tot de&#13;
grondkamers.&#13;
Bijzondere pacht&#13;
Bijzondere pacht is pacht van los land voor een beperkte duur, waarop een aantal&#13;
belangrijke bepalingen van de Pachtwet niet van toepassing is. Het betreffende stuk&#13;
grond mag slechts eenmaal in totaal twaalf jaar op deze wijze worden verpacht en daarna&#13;
nooit meer. Het is moeilijk denkbaar dat volgende generaties niet weer opnieuw op deze&#13;
wijze zouden mogen verpachten. Sterker nog: gevreesd moet worden dat voordat de&#13;
eerste periode van twaalf jaar voorbij is er weer opnieuw aan de Pachtwet zal zijn&#13;
gesleuteld, met als mogelijk gevolg een verdergaande afbraak van de bescherming van&#13;
de pachter. Sommigen beweren dat aan deze nieuwe vorm van pacht in de praktijk grote&#13;
behoefte is. Tot nu toe heb ik nergens de resultaten van een gedegen onderzoek kunnen&#13;
vinden die dat bevestigen. De oorspronkelijke bedoeling van kortdurende pacht was om&#13;
de stoppende boer die (nog) geen opvolger heeft, de mogelijkheid te geven zijn grond&#13;
tijdelijk in pacht uit te geven zonder daarbij een groot vermogensverlies op te lopen en&#13;
zijn oudedagsvoorziening in gevaar te brengen. Het voordeel van een dergelijke&#13;
mogelijkheid voor de stoppende boer is, dat deze dan eerder geneigd is zijn bedrijf te&#13;
beëindigen, waardoor deze grond eerder voor andere bedrijven beschikbaar komt.&#13;
Naar mijn mening is dit dan ook de enige situatie waarin bijzondere pacht voor een&#13;
beperkte duur kan worden toegestaan. Het moge echter duidelijk zijn dat het absoluut&#13;
onaanvaardbaar is dat een dergelijke verpachter, ook al is het een stoppende collega, een&#13;
hogere pacht zou mogen ontvangen dan degene die regulier verpacht. De pachtnormen&#13;
moeten ook in dit geval van toepassing zijn.&#13;
Verruiming oppervlakte in artikel 58&#13;
In artikel 58 van de Pachtwet wordt de oppervlakte aangegeven waarbeneden de belangrijkste bepalingen van de Pachtwet niet van toepassing zijn. Thans is die grens 25&#13;
are met de mogelijkheid voor de grondkamers om deze grens voor bepaalde bodemcultures&#13;
te verlagen tot 10 are. Voorgesteld wordt om deze ondergrenzen te brengen op&#13;
3 hectare respectievelijk 0,5 hectare. Er is best reden om genoemde grenzen aan te&#13;
passen maar het voorstel gaat in dezen veel te ver, en dat niet alleen voor kleinschalige&#13;
gebieden. Vooropgesteld moet worden dat 2 hectare grond meer of minder zeker&#13;
belangrijk is voor een normaal agrarisch bedrijf. Er zijn daarvoor geen extra schuurruimte&#13;
en extra machines nodig, terwijl het aanwezige arbeidspotentieel normaal&#13;
gesproken een paar hectare meer best aan kan. Dat betekent dat alleen de directe kosten&#13;
in mindering behoeven te worden gebracht op de meeropbrengst. Vanuit dit standpunt&#13;
bekeken is feitelijk elke hectare meer voor de grondgebruiker van belang. Daarnaast is&#13;
het voor een eigenaar/verpachter eenvoudig om een perceel van bijvoorbeeld 8 hectare&#13;
in drie gelijke stukken te delen en aan drie verschillende boeren te verpachten, waardoor&#13;
de werking van de Pachtwet gemakkelijk omzeild kan worden.&#13;
Het voorgaande is reden genoeg om zeker niet verder te gaan met vergroting van de&#13;
in artikel 58 genoemde oppervlakte dan tot 1 hectare, respectievelijk 25 are.&#13;
Directe doorwerking van gewijzigde pachtnormen&#13;
Het is alleszins redelijk dat wijzigingen in de pachtnormen voor iedereen gelijktijdig&#13;
worden ingevoerd. Met dit voorstel heb ik dus geen moeite. Wel moet duidelijk zijn welk&#13;
percentage van welk bedrag de aanpassing betreft. Veelal vindt aanpassing plaats van&#13;
de basispacht. Ook de pachter moet in zo'n geval weten wat zijn basispacht is en dat is&#13;
lang niet altijd het geval. Niet alleen om deze reden, maar ook om te voorkomen dat op&#13;
langere termijn de hoogte van de pacht teveel afwijkt van wat in redelijkheid de&#13;
bedoeling is van het systeem, moet toetsing door de grondkamers blijven plaats vinden.&#13;
Winstafrekening bij verkoop na gebruikmaking voorkeursrecht&#13;
Dit voorstel lijkt redelijker dan het feitelijk is. Bedacht moet worden dat het initiatief tot&#13;
verkoop van verpachte grond aan de pachter d.m.v. het voorkeursrecht meestal uitgaat&#13;
van de verpachter. De pachter is altijd gedwongen op zo'n voorstel in te gaan, daar hij&#13;
zich niet kan permitteren dat een eventuele andere koper de grond na aankoop opeist&#13;
voor eigen gebruik. De pachter die zich in die gedwongen en opgedrongen positie&#13;
bevindt, moet het zich bij invoering van dit voorstel echter wel kunnen veroorloven om&#13;
de grond zelf te kopen, want hij mag niet direct of op korte termijn doorverkopen aan&#13;
een belegger tegen de verpachte waarde met behoud van pachtrechten. Als blijkt dat de&#13;
voormalige pachter zich na enkele jaren heeft vertild aan de koop d.m.v. het voorkeursrecht&#13;
dan betekent dat bijna zeker dat hij zijn hele bedrijf moet liquideren,vanwege het&#13;
hoge bedrag dat hij bij verkoop van de voormalige pachtgrond alsnog moet afdragen aan&#13;
de vorige eigenaar. Ook in andere gevallen als bijvoorbeeld bedrijfsverplaatsing is het&#13;
uitermate onbillijk om te moeten 'afrekenen' met de vorige eigenaar. Nogmaals: het&#13;
initiatief tot verkoop gaat meestal uit van de eigenaar / verpachter. Met deze regeling in de hand is het in feite mogelijk om een niet al te sterk staande&#13;
pachter in ernstige moeilijkheden te brengen, zonder dat dat nu juist de bedoeling is van&#13;
de wetgever. Dit voorstel is dan ook in zijn huidige vorm niet aanvaardbaar. Dat neemt&#13;
niet weg dat het aan de andere kant onredelijk is wanneer een pachter na koop van de&#13;
gepachte grond met gebruikmaking van het voorkeursrecht, deze op korte termijn met&#13;
grote winst doorverkoopt, alleen met de bedoeling om zich te verrijken. Daar mag dan&#13;
ook best wat aan gedaan worden.&#13;
Het voorstel zou dan zo gewijzigd moeten worden dat, wanneer de verpachter kan&#13;
aantonen dat de koper van het gepachte met gebruikmaking van het voorkeursrecht de&#13;
grond niet ter continuatie van het bedrijf maar uit speculatieve overwegingen heeft&#13;
gekocht, de desbetreffende koper bij doorverkoop een deel van de winst aan de vorige&#13;
eigenaar moet afdragen. Een afrekenperiode van vijftien jaar komt mij overigens wel erg&#13;
lang voor. Een tienjarige periode met een jaarlijkse afbouw van tien procent ligt meer&#13;
voor de hand. Daarbij mag wat mij betreft ook de ontsnappingsmogelijkheid van&#13;
economische eigendomsoverdracht worden afgesneden.&#13;
Ongewijzigde overname van het huidige voorstel maakt financiering van de koop&#13;
voor de pachter welhaast onmogelijk, daar voor geldverstrekkers de dreiging van een&#13;
dergelijke claim niet acceptabel is.&#13;
Naast de thans aan de orde zijnde voorstellen staat nog een aantal zaken ter discussie&#13;
die aandacht verdienen.&#13;
Loopbaanpacht&#13;
Vanuit het standpunt van pachters is loopbaanpacht met een hogere pachtprijs dan de&#13;
reguliere pacht onaanvaardbaar en uiterst onredelijk tegenover reguliere verpachters.&#13;
Daarnaast is er een groot gevaar dat de normale pacht meer en meer verdrongen wordt.&#13;
Loopbaanpacht voegt niets toe aan de huidige mogelijkheden en moet daarom niet aan&#13;
de orde komen. Stel dat het voorstel van de eerder besproken bijzondere pacht toch&#13;
ongewijzigd wordt aangenomen en daarna loopbaanpacht mogelijk is, dan is de afbraak&#13;
van de reguliere pacht eerst goed op gang gekomen en zal deze versneld terug lopen naar&#13;
nul.&#13;
Teeltpacht&#13;
Mede uit milieuoverwegingen wordt in het kader van bouwplanverruiming meer en&#13;
meer gesproken over teeltpacht, waarbij dan vooral gedacht wordt aan de mogelijkheid&#13;
om verpachters daarvan te laten profiteren. Daarbij wordt voorbij gegaan aan het feit dat&#13;
de teeltverpachter wel blijft zitten met de vaste lasten van zijn bedrijf die ook drukken&#13;
op de eventueel in teeltpacht uitgegeven grond. Vanuit een oogpunt van teeltverruiming&#13;
en teeltspecialisatie valt er best iets te zeggen voor teeltpacht of voor het gebruik van&#13;
eikaars grond d.m.v. grondruil voor een teelt. Echter als teeltpacht ook maar in de&#13;
geringste mate zou leiden tot invloed of belang van eigenaren en rentmeesters in het&#13;
bouwplan, dan is teeltpacht niet te accepteren. Als er teeltpacht zou moeten komen dan&#13;
zou dat alleen een zaak moeten zijn tussen bedrijfsgenoten, waar verpachters niets mee&#13;
van doen hebben. Met andere woorden: teeltpacht zou tussen boeren moeten plaats&#13;
vinden in het kader van de normale bedrijfsuitoefening. Eigenaren-niet-boeren, men&#13;
denke bijvoorbeeld ook aan gemeenten, zouden geen grond in teeltpacht mogen kunnen&#13;
uitgeven, omdat dit een nieuwe aanslag op de pachtbescherming en de reguliere pacht&#13;
zou vormen.&#13;
Andere grondslag voor de vaststelling van pachtnormen&#13;
Onder andere in de Structuurnota Landbouw wordt gesproken over het baseren van de&#13;
pachtnormen voor landbouwgrond op een percentage van de vrije waarde van die grond.&#13;
Anders dan hetgeen de beleggers voorstaan, wordt in de SNL het streefpercentage van&#13;
netto 2% van de vrije waarde genoemd. Dit nieuwe systeem heeft een aantal bezwaren.&#13;
Uitgaande van 2% van de vrije waarde heeft het, naast hier en daar enige pachtverlaging&#13;
zeer forse stijgingen van de pacht tot gevolg. Daarnaast bestaat er bij dit systeem geen&#13;
relatie tussen de hoogte van de pacht en het producerend vermogen van de grond. Het&#13;
kan daarbij gebeuren dat door externe factoren in verschillende gebieden, de pacht van&#13;
gelijkwaardige grond in het ene deel van het land 100% hoger is dan in het andere deel.&#13;
Dit alleen moet voldoende zijn om deze wijze van pachtprijs vaststelling maar te vergeten.&#13;
Het huidige systeem is dan veruit te prefereren en heeft juist het voordeel in zich&#13;
wel de relatie te leggen tussen hoogte van de pacht en opbrengend vermogen van de&#13;
grond.&#13;
Opheffing van de grondkamers&#13;
Van overheidswege wordt gesuggereerd dat de grondkamers zonder bezwaar kunnen&#13;
verdwijnen. Dat gebeurt uit bezuinigingsoverwegingen en omdat men van een deel van&#13;
de bescherming van de Pachtwet afwil.&#13;
Men zegt daarbij dat de grondkamers niet veel anders doen dan het toetsen van de&#13;
pachtprijs en dat het werk van de grondkamers net zo goed kan worden overgenomen&#13;
door de pachtkamers van de kantongerechten. Ik vind deze redenering onjuist. Het&#13;
takenpakket van de grondkamers is vrij uitgebreid en is bij hen in goede handen. Het zou&#13;
zonde zijn om de deskundigheid die bij de grondkamers voor handen is verloren te laten&#13;
gaan. Bovendien gaat het hier om kleine organisaties die voldoende efficiënt werken,&#13;
zeker wanneer men hen de benodigde moderne hulpmiddelen ter beschikking stelt. De&#13;
grondkamers zijn in mijn ogen onmisbaar voor een goede handhaving van de Pachtwet.&#13;
5. CONCLUSIE&#13;
De economische waarde van landbouwgrond is erg laag. Dat moge duidelijk blijken uit&#13;
de huidige inkomenssituatie in de landbouw. De op de landbouw afkomende ontwikkelingen&#13;
op het gebied van EG-beleid, milieumaatregelen, Gatt-onderhandelingen etc. zullen deze economische waarde van landbouwgrond nog verder verlagen. De&#13;
beleggingswaarde (verpachte waarde) ligt duidelijk hoger. Dat heeft meer te maken met&#13;
waardevastheid dan met rendement. Maar laten we ons niet vergissen: beleggen in&#13;
verpachte landbouwgrond is, ondanks het huidige pachtregime, zo slecht nog niet. Zij&#13;
kan een vergelijking met beleggen in bijvoorbeeld staatsobligaties op lange termijn&#13;
gezien, goed doorstaan. Het is daarom helemaal niet onlogisch om de huidige Pachtwet&#13;
en pachtnormen in grote lijnen te handhaven.&#13;
Het is in ieder geval veel logischer dan steeds te wijzen op de vrije waarde van&#13;
landbouwgrond die - inderdaad - wordt bepaald door de boeren zelf. De vrije waarde is&#13;
in feite het resultaat van een schaarstemarkt die verschillende oorzaken kent:&#13;
a. uitgekochte boeren die veel geld te besteden hebben moeten, om in hun beroep te&#13;
blijven, op de vrije-grondmarkt opereren, waarop het aanbod schaars is;&#13;
b. buurmans land is maar eens te koop en voor een beperkte uitbreiding kan met behulp&#13;
van eigen reserves wat meer betaald worden;&#13;
c. stilstand is achteruitgang. Voor de landbouw in haar geheel is uitbreiding van het&#13;
bedrijf door intensivering geen oplossing meer hetgeen betekent dat de boer, om zijn&#13;
bedrijf in stand te houden, zijn bedrijfsoppervlakte moet vergroten. Hij staat met de rug&#13;
tegen de muur en moet bij gebrek aan pachtgrond grond op de vrije markt kopen.&#13;
Zo zijn er nog wel meer oorzaken te noemen van een veel te hoge vrije-grondmarkt.&#13;
Zoals aangegeven is deze hoge pachtvrije waarde geen verdienste van beleggers in&#13;
landbouwgrond die grond in verpachte staat voor verpachte waarde hebben gekocht. De&#13;
waardeverhouding tussen de agrarische gebruikswaarde en de waarde vrij van pacht van&#13;
landbouwgrond kan derhalve geen basis zijn om pachtbeleid op te stoelen.&#13;
Het is duidelijk dat het huidige beleidsvoornemen van de overheid met betrekking tot&#13;
de Pachtwet in hoofdlijnen voor de pachters onaanvaardbaar is. Niet omdat zij de&#13;
verpachters naast een goed rendement in de vermogenssfeer niet ook een goed&#13;
rendement in de inkomenssfeer gunnen, maar omdat met het doorgaan van de voorstellen&#13;
het afgelopen zal zijn met de levensvatbaarheid van de veel thans nog gezonde&#13;
pachtbedrijven.</content><legacyfootnotes>1. J.L.M. Kapteijn: 'De nieuwe Pachtwet: redding van de pacht?', Agrarisch Recht 1991, p. 331 e.v.&#13;
2. Periodieke rapportage 'De Inkomensontwikkeling in de agrarische sector in 1990' van J.E.M. Zwart, uitgave&#13;
van het Landbouw Economisch Instituut.&#13;
</legacyfootnotes><footnotes><footnote/></footnotes><auteurs>LS. Melse</auteurs><published>1991-10-01 00:00:00</published><modified>1991-10-01 00:00:00</modified><editiondate>1991-10-01</editiondate><htmlpath>https://denhollander.info/artikel/6205</htmlpath></article>
</articles></edition>