<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>11/12</uitgave><aflevering>10</aflevering><searchword>TvAR 11/12/2020</searchword><id>16457</id><udhid>UDH:TvAR/16457</udhid><titel>Pacht - Hof Arnhem-Leeuwarden, 30 april 2019 en 22 oktober 2019, ﻿﻿ ECLI:NL:GHARL:2019:3791   (TvAR 2020/8036)</titel><searchwords><searchword>TvAR 11/12/2020</searchword><searchword>TvAR 2020/8036</searchword><searchword>UDH:TvAR/16457</searchword></searchwords><attachments><attachment><name>21389.pdf</name><extention>pdf</extention><url>https://denhollander.info/download/21389/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, H.L. Wattel en L.R. Harinxma thoe Slooten en de deskundige leden ing. P. Kerkstra en ir. J.H. Jurrius)&lt;/p&gt;&lt;p class="annotator"&gt;Met noot E.H.M. Harbers&lt;/p&gt;&lt;h3&gt;Aansprakelijkheid. Exoneratieclausule. ECLI:NL:GHARL:2019:8826&lt;/h3&gt;&lt;p&gt;[Burgerlijk Wetboek, art. 6:248, art. 7:341, art. 7:356]&lt;/p&gt;&lt;p&gt;Aansprakelijkheid verpachter voor gebrek aan het verpachte. Klachtplicht. Exoneratiebeding bij gewasschade na waterpeilverhoging door verpachter. Hof geeft toepassing aan proportionele werking van de redelijkheid en billijkheid. Verpachter moet een deel van de geleden schade vergoeden.&lt;/p&gt;&lt;h3&gt;arrest van de pachtkamer van 30 april 2019&lt;/h3&gt;&lt;p&gt;in de zaak van&lt;/p&gt;&lt;p&gt;de besloten vennootschap met beperkte aansprakelijkheid&lt;/p&gt;&lt;p&gt;&lt;span class="bold"&gt;[appellant] B.V.&lt;/span&gt;,&lt;/p&gt;&lt;p&gt;gevestigd te [vestigingsplaats] ,&lt;/p&gt;&lt;p&gt;appellante,&lt;/p&gt;&lt;p&gt;in eerste aanleg: gedaagde,&lt;/p&gt;&lt;p&gt;hierna: [appellant] ,&lt;/p&gt;&lt;p&gt;advocaat: mr. I.M.C.A. Reinders Folmer,&lt;/p&gt;&lt;p&gt;tegen:&lt;/p&gt;&lt;p&gt;1 de vennootschap onder firma Fa. [geïntimeerde] en Zonen,&lt;/p&gt;&lt;p&gt;gevestigd te [vestigingsplaats] ,&lt;/p&gt;&lt;p&gt;en haar vennoten:&lt;/p&gt;&lt;p&gt;&lt;span class="bold"&gt;2 [vennoot 1]&lt;/span&gt;,&lt;/p&gt;&lt;p&gt;wonende te [woonplaats] , gemeente [gemeente] ,&lt;/p&gt;&lt;p&gt;&lt;span class="bold"&gt;3 [vennoot 2]&lt;/span&gt;,&lt;/p&gt;&lt;p&gt;wonende te [woonplaats] ,&lt;/p&gt;&lt;p&gt;&lt;span class="bold"&gt;4 [vennoot 3]&lt;/span&gt;,&lt;/p&gt;&lt;p&gt;wonende te [woonplaats] ,&lt;/p&gt;&lt;p&gt;geïntimeerden,&lt;/p&gt;&lt;p&gt;in eerste aanleg: eisers,&lt;/p&gt;&lt;p&gt;hierna: [geïntimeerde] (vrouwelijk enkelvoud),&lt;/p&gt;&lt;p&gt;advocaat: mr. K. Kasem.&lt;/p&gt;&lt;h3&gt;1 Het verdere verloop van het geding in hoger beroep&lt;/h3&gt;&lt;p&gt;Het hof neemt de inhoud van het tussenarrest van 6 juni 2017 hier over.&lt;/p&gt;&lt;p&gt;1.1 Het verdere verloop blijkt uit:&lt;/p&gt;&lt;p&gt;- het proces-verbaal van comparitie van partijen van 6 oktober 2017,&lt;/p&gt;&lt;p&gt;- de memorie van grieven,&lt;/p&gt;&lt;p&gt;- de memorie van antwoord,&lt;/p&gt;&lt;p&gt;- een akte uitlating producties van [appellant] ,&lt;/p&gt;&lt;p&gt;- de antwoordakte tevens houdende overlegging van een productie.&lt;/p&gt;&lt;p&gt;1.2 Vervolgens hebben partijen de stukken overgelegd en heeft het hof arrest bepaald.&lt;/p&gt;&lt;p&gt;1.3 [appellant] vordert in het hoger beroep - kort samengevat - het vonnis van 22 maart 2017 te vernietigen, de vorderingen van [geïntimeerde] alsnog af te wijzen en haar te veroordelen om alles wat [appellant] aan haar heeft voldaan ter uitvoering van het bestreden vonnis aan haar terug te betalen, vermeerderd met rente, en [geïntimeerde] in de proceskosten te veroordelen.&lt;/p&gt;&lt;h3&gt;2 De vaststaande feiten&lt;/h3&gt;&lt;p&gt;Het hof gaat in hoger beroep uit van de volgende feiten:&lt;/p&gt;&lt;p&gt;2.1 Bij teeltpachtovereenkomst van 2 april 2015 heeft [appellant] aan [geïntimeerde] verpacht de percelen kadastraal bekend gemeente [gemeente] , sectie X, nummer 863 en sectie X, nummer 430 gedeeltelijk, tezamen groot circa 5,3 ha voor de duur van 1 maart 2015 tot 10 juni 2015. De teeltpachtovereenkomst is op 6 mei 2015 door de grondkamer Noordwest geregistreerd.&lt;/p&gt;&lt;p&gt;2.2 [geïntimeerde] heeft in april 2015 ijsbergsla geplant op het perceel. Het voorjaar was koud. [geïntimeerde] heeft vliesdoek over de jonge slaplanten gelegd. Met instemming van [appellant] is de oogsttijd verlengd.&lt;/p&gt;&lt;p&gt;2.3 Het in het verlengde van het gepachte perceel gelegen perceel heeft [appellant] aan [A] B.V. (hierna: [A] ) verpacht voor de teelt van hyacinten. Er loopt een sloot langs beide percelen. De inlaat met pompinstallatie is aan de kant van het door [A] gepachte perceel en aan het uiteinde van de sloot - aan het einde van het door [geïntimeerde] gepachte perceel - is een stuw met schuifborden. Het waterpeil in de sloot kan aan die kant met planken van 15 cm hoog worden beïnvloed.&lt;/p&gt;&lt;p&gt;2.4 Het perceel van [geïntimeerde] is gedraineerd; om de 4 m ligt een drainagebuis. Het perceel is lager gelegen dan het perceel van [A] en de grondsoort is zand. Bij aanvang van de pachtovereenkomst lagen de drainagebuizen vrij zodat zij water konden afvoeren.&lt;/p&gt;&lt;p&gt;2.5 In de eerste of tweede week van mei 2015 heeft [B] , werkzaam voor [appellant] , op verzoek van [A] planken aangebracht waardoor het waterpeil in de sloot hoger werd. De maand mei was warm en droog. [geïntimeerde] heeft in de avond van 25 mei 2015 ontdekt dat er water stond in de rijsporen van het perceel en heeft de planken verwijderd.&lt;/p&gt;&lt;p&gt;2.6 [B] heeft daags erna planken teruggeplaatst bij de stuw. [geïntimeerde] heeft de planken op 26 mei 2015 weer verwijderd. Op 27 mei 2015 heeft [B] telefonisch contact opgenomen met [geïntimeerde] .&lt;/p&gt;&lt;p&gt;2.7 Op 19 juni 2015 heeft de verzekeraar van [geïntimeerde] Dekra Expertise B.V. (hierna Dekra) opdracht gegeven schade aan ijsbergsla te onderzoeken. Op 22 juli 2015, 30 juni 2015 en 14 augustus 2015 heeft Dekra [geïntimeerde] bezocht. Op 22 juni 2015 is de niet-geoogste ijsbergsla geïnspecteerd. Op 30 juni 2015 is [B] aanwezig geweest en is nogmaals het slagewas bekeken.&lt;/p&gt;&lt;h3&gt;3 Het geschil en de beslissing in eerste aanleg&lt;/h3&gt;&lt;p&gt;[geïntimeerde] heeft in eerste aanleg voor de kantonrechter de betaling gevorderd van &lt;/p&gt;&lt;p&gt;€ 30.751,15, te vermeerderen met rente en kosten. De kantonrechter heeft de zaak verwezen naar de pachtkamer. De pachtkamer heeft bij vonnis van 22 maart 2017 de vordering toegewezen.&lt;/p&gt;&lt;h3&gt;4 De beoordeling van het hoger beroep&lt;/h3&gt;&lt;p&gt;4.1 [appellant] keert zich tegen de toewijzing van de vordering en legt het hele geschil aan het hof voor.&lt;/p&gt;&lt;p&gt;4.2 [geïntimeerde] heeft voor de teelt van ijsbergsla een laaggelegen zandperceel gepacht met drainagevoorziening, bestaande uit drainagebuizen op elke 4 m. De buizen komen uit in een lager gelegen sloot en konden bij het aangaan van de pachtovereenkomst daarop ook uitwateren omdat de buizen hoger lagen dan het peil van de sloot. In de pachtovereenkomst is daarnaast opgenomen (artikel 10):&amp;nbsp;&lt;span class="italic"&gt;“De pachter moet het gepachte vakkundig en naar behoren bewerken, bemesten en zuiver houden van onkruid en verder voor een behoorlijke afwatering zorg dragen en voor het overige alles doen en nalaten zoals een ‘goed pachter betaamt’.”&lt;/span&gt;&amp;nbsp;In de procedure begrijpen beide partijen hieronder dat de pachter de verantwoordelijkheid draagt voor de afwatering van het perceel.&lt;/p&gt;&lt;p&gt;4.3 [geïntimeerde] heeft op grond van de pachtovereenkomst en het haar ter beschikking gestelde mogen verwachten dat zij haar ijsbergsla teelde in een goed afwaterend perceel. Gelet op deze feiten en omstandigheden moet de verhoging door [appellant] van het waterpeil in de sloot, waardoor de drainagebuizen vol liepen en niet meer in de sloot konden afwateren, aangemerkt worden als een gebrek dat na het aangaan van de pachtovereenkomst is ontstaan door handelen van de verpachter en dat haar dus is toe te rekenen. Op grond van artikel 7:341 BW is de verpachter dan ook tot vergoeding van de door het gebrek veroorzaakte schade verplicht. Daarbij overweegt het hof dat [B] het waterpeil in een droge periode heeft verhoogd. In een droge periode was er voor [geïntimeerde] geen reden om het waterpeil en de afwatering via de drainage nauwlettender te volgen dan zij heeft gedaan.&lt;/p&gt;&lt;p&gt;4.4 [appellant] voert aan dat [geïntimeerde] niet tijdig heeft gereclameerd en daarom geen beroep meer kan doen op de omstandigheid dat sprake is van een gebrek en dat haar recht op het vorderen van schadevergoeding is komen te vervallen.&lt;/p&gt;&lt;p&gt;4.5 Het pachtrecht kent een klachtregeling in artikel 7:356 BW. Deze wijkt af van de algemene regel uit 6:89 BW in twee opzichten. Het gaat alleen om bekendheid van het gebrek bij de pachter (en niet behoren te kennen) en bij het niet voldoen aan de klachtplicht door de pachter, leidt dit tot een verplichting tot vergoeding van de schade die de verpachter lijdt door het te laat klagen. [geïntimeerde] heeft ‘s avonds toen zij op het land was ontdekt dat het water hoog stond en heeft onmiddellijk de planken verwijderd. Daarmee was het gebrek en de potentiële schadeoorzaak weggenomen. Herstel door de verpachter was in zoverre niet aan de orde. Kort daarna bleken de planken weer teruggeplaatst en heeft [geïntimeerde] ze opnieuw verwijderd. Vlak daarna is er contact geweest tussen partijen. Niet valt in te zien dat er aanleiding was voor [geïntimeerde] om eerder dan partijen contact hadden met de verpachter contact op te nemen, nog daargelaten dat [geïntimeerde] niet eerder wist dat de planken namens de verpachter waren geplaatst. Anders dan [appellant] aanvoert, leidt het hof uit de gang van zaken niet af dat er geen schade is ontstaan aan het gewas door de eerste keer dat [B] de planken plaatste maar alleen door de tweede keer. Uit de verklaringen namens [geïntimeerde] volgt dit niet en de verklaringen van [B] zijn op dit punt onvoldoende concreet. Het beroep op schending van de klachtplicht wordt verworpen.&lt;/p&gt;&lt;p&gt;4.6 [appellant] heeft ter afwering van haar aansprakelijkheid verder gewezen op artikel 19, tweede alinea, van de pachtovereenkomst waarin staat:&amp;nbsp;&lt;span class="italic"&gt;“Verpachter is niet aansprakelijk – behoudens opzet of grove schuld – voor schade die pachter leidt of voor schade aan gewassen/teelten of andere zaken van pachter als gevolg van zichtbare en/of onzichtbare gebreken aan het gepachte. Verpachter is voorts niet aansprakelijk voor schade veroorzaakt aan gewassen/teelten of andere zaken en de persoon van pachter door storm, vorst, blikseminslag, (ernstige) sneeuwval, overstromingen, stijging of daling van het grondwaterpeil, natuurrampen, atoomreacties, gewapende conflicten, onrust en overige calamiteiten.”&lt;/span&gt;&lt;/p&gt;&lt;p&gt;4.7 Dit exoneratiebeding bestaat uit twee onderdelen. In de eerste volzin staat dat de verpachter niet aansprakelijk is voor gebreken behoudens opzet of grove schuld. In de tweede volzin is verpachter nimmer aansprakelijk voor, kort gezegd, van buiten komende oorzaken/calamiteiten. De in de tweede volzin genoemde ‘stijging of daling van het grondwaterpeil’ moet in dat verband worden begrepen. Het gaat daar dus niet om een door de verpachter eigenhandig bewerkstelligde stijging of daling van het waterpeil. In elk geval heeft [geïntimeerde] dat niet zo hoeven begrijpen. De vraag is dan ook of [appellant] grove schuld treft als bedoeld in de eerste volzin.&lt;/p&gt;&lt;p&gt;4.8 Naar het oordeel van het hof kan het handelen van [B] als beheerder van [appellant] niet worden aangemerkt als grove schuld, begrepen als een in laakbaarheid aan opzet grenzende schuld. Weliswaar zijn de gestelde gevolgen van dat handelen ernstig - 2 ha ijsbergsla die niet goed tot ontwikkeling is gekomen - en kon [B] naar het oordeel van het hof op de hoogte zijn van het feit dat het verhogen van het waterpeil in de sloot gevolgen kon hebben voor de teelt van andere gewassen dan hyacinten, maar dat is niet voldoende. [geïntimeerde] heeft onvoldoende aangevoerd om aan te kunnen nemen dat [B] zich bewust was van de risico’s van waterpeilverhoging voor de teelt van ijsbergsla en dat hij, ondanks de bewustheid van die risico’s, toch het waterpeil heeft verhoogd. Grief 2 slaagt.&lt;/p&gt;&lt;p&gt;4.9 Er kan dus geen grove schuld worden aangenomen. Wel is sprake van een lichtere vorm van schuld, die het hof zou willen omschrijven als laakbare veronachtzaming, in de zin dat [B] zich onvoldoende rekenschap heeft gegeven van de gevolgen voor de teelt van [geïntimeerde] toen hij op verzoek van [A] de waterstand verhoogde. Deze omstandigheid (enige vorm van schuld) in samenhang met de verdere omstandigheden van het geval kan aan het beroep op het exoneratiebeding in de weg kan staan. [geïntimeerde] heeft aangevoerd dat het naar maatstaven van redelijkheid en billijkheid onaanvaardbaar is dat [appellant] zich op haar exoneratiebeding beroept. [geïntimeerde] voert daartoe de volgende feiten en omstandigheden aan:&lt;/p&gt;&lt;p&gt;- doordat de waterstand in de sloot is verhoogd, is het risico van teeltschade bij de ijsbergsla toegenomen;&lt;/p&gt;&lt;p&gt;- verhoging van de waterstand leidt snel tot gewasschade; het door [appellant] gehanteerde piepsysteem (als een teler iets (niet) wil moet hij bellen met [B] ) is niet adequaat;&lt;/p&gt;&lt;p&gt;- bij [B] was bekend dat er twee verschillende teelten op het perceel aan de sloot stonden, hyacintknollen en ijsbergsla. Het is een feit van algemene bekendheid dat verschillende teelten verschillende waterstanden nodig hebben;&lt;/p&gt;&lt;p&gt;- het perceel van [geïntimeerde] was lager gelegen dan dat van [A] waardoor een hoger waterpeil meer invloed kon hebben;&lt;/p&gt;&lt;p&gt;- de schade was eenvoudig te voorkomen door voorafgaand aan het plaatsen van de planken contact op te nemen met [geïntimeerde] dan wel de sloot te splitsen zoals nadien is gebeurd;&lt;/p&gt;&lt;p&gt;- nadat [geïntimeerde] de planken had weggehaald, heeft [B] planken teruggeplaatst zonder zich af te vragen wat de reden was dat de planken waren weggehaald en zonder in overleg te treden met [geïntimeerde] ;&lt;/p&gt;&lt;p&gt;- bij de tweede plaatsing heeft [B] het waterpeil nog verder verhoogd door een extra plank waardoor nog meer risico is ontstaan voor teeltschade;&lt;/p&gt;&lt;p&gt;- door het eigenmachtig verhogen van het waterpeil, grijpt de verpachter in in de teeltpachtovereenkomst waarbij de verantwoordelijkheid voor het waterpeil bij de pachter is gelegd (artikel 10);&lt;/p&gt;&lt;p&gt;- de verpachter heeft het perceel aan twee pachters in gebruik gegeven en geeft gehoor aan een verzoek van slechts één pachter zonder de andere pachter daarvan op de hoogte te stellen. Er is geen rechtvaardiging voor het honoreren van het verzoek van de een ten koste van de ander;&lt;/p&gt;&lt;p&gt;- [geïntimeerde] had geen rekening hoeven houden met een eigenmachtig optreden van de verpachter waardoor het waterpeil dermate verhoogd werd dat de drainagebuizen vol liepen.&lt;/p&gt;&lt;p&gt;4.10 [geïntimeerde] heeft voor het eerst bij memorie van antwoord dit beroep op de beperkende werking van de redelijkheid en billijkheid gedaan. Bij akte uitlating productie heeft [appellant] zich daarover nog niet kunnen uitlaten. Het hof zal [appellant] in de gelegenheid stellen hierop alsnog te reageren.&lt;/p&gt;&lt;p&gt;4.11 Indien het hof na aktewisseling zal oordelen dat het beroep van [appellant] op haar exoneratiebeding naar maatstaven van redelijkheid en billijkheid onaanvaardbaar is, komt aan de orde of [geïntimeerde] door de verhoogde waterstand schade heeft geleden. [appellant] bestrijdt dat met een rapport van ing. [C] van Delphy Gewastaxaties (hierna: [C] ). Naar het oordeel van het hof is de kritiek van [C] niet steekhoudend (genoeg) en overigens voldoende weerlegd door Dekra in haar reactie van 5 oktober 2017 (productie 1 bij memorie van antwoord, ook al overgelegd als productie 4 bij memorie van grieven) waarop [appellant] heeft gereageerd. Het causaal verband staat daarom als onvoldoende weersproken vast.&lt;/p&gt;&lt;p&gt;4.12 Ten aanzien van de hoogte van de schade keert [appellant] zich vooral tegen het uitvalpercentage dat Dekra heeft gehanteerd. Volgens KWIN normen ligt een uitvalspercentage tussen 30% (vroege teelt) en 20% (late teelt). Dekra heeft gerekend met een uitvalspercentage van 10%. Volgens [geïntimeerde] klopt dat omdat zij gespecialiseerd is in de teelt van ijsbergsla, zij doorgaans een laag uitvalspercentage heeft van 5-10% en de teeltomstandigheden overigens goed waren. Zij heeft een verklaring overgelegd van&lt;/p&gt;&lt;p&gt;[D] van The Greenery B.V., een afnemer, die regelmatig de percelen controleert. Het hof vindt die verklaring niet voldoende om de schadeomvang aannemelijk te maken en zal [geïntimeerde] in de gelegenheid stellen stukken in het geding te brengen om het lage uitvalspercentage nader te specificeren.&lt;/p&gt;&lt;p&gt;Slotsom&lt;/p&gt;&lt;p&gt;4.13 Beide partijen mogen zich uitlaten bij akte, [appellant] over 4.9 en 4.10, [geïntimeerde] over 4.12. Over en weer mogen partijen op die aktes reageren. Verder houdt het hof iedere beslissing aan.&lt;/p&gt;&lt;h3&gt;5 De beslissing&lt;/h3&gt;&lt;p&gt;Het hof, recht doende in hoger beroep:&lt;/p&gt;&lt;ul&gt;&lt;li class="streepjes"&gt;verwijst de zaak naar de&amp;nbsp;roldatum 28 mei 2019&amp;nbsp;voor akte uitlating aan de zijde van [appellant] voor het onder 4.9 en 4.10 vermelde;&lt;/li&gt;&lt;li class="streepjes"&gt;verwijst de zaak naar de&amp;nbsp;roldatum 28 mei 2019&amp;nbsp;voor akte uitlating aan de zijde van [geïntimeerde] voor het onder 4.12 vermelde;&lt;/li&gt;&lt;li class="streepjes"&gt;houdt verder iedere beslissing aan.&lt;/li&gt;&lt;/ul&gt;&lt;h3&gt;arrest van de pachtkamer van 22 oktober 2019&lt;/h3&gt;&lt;h3&gt;1 Het verdere verloop van het geding in hoger beroep&lt;/h3&gt;&lt;p&gt;Het hof neemt de inhoud van het tussenarrest van 30 april 2019 hier over.&lt;/p&gt;&lt;p&gt;1.1 Het verdere verloop blijkt uit:&lt;/p&gt;&lt;p&gt;- een akte uitlating na arrest van 30 april 2019 van [appellant] ,&lt;/p&gt;&lt;p&gt;- de akte na tussenarrest d.d. 30 april 2019 van [geïntimeerde] ,&lt;/p&gt;&lt;p&gt;- de antwoordakte van [appellant] ,&lt;/p&gt;&lt;p&gt;- de antwoordakte van [geïntimeerde] .&lt;/p&gt;&lt;p&gt;1.2 Vervolgens hebben partijen de stukken overgelegd en heeft het hof arrest bepaald.&lt;/p&gt;&lt;h3&gt;2 De verdere beoordeling van het hoger beroep&lt;/h3&gt;&lt;p&gt;2.1 Het hof heeft in het tussenarrest geoordeeld dat [appellant] is tekortgeschoten als verpachter. [appellant] heeft ter afwering van haar aansprakelijkheid gewezen op haar exoneratie in de pachtovereenkomst. Het hof heeft het handelen van [B] als beheerder van [appellant] niet aangemerkt als grove schuld (een in laakbaarheid aan opzet grenzende schuld). Wel is sprake van een lichtere vorm van schuld, te omschrijven als laakbare veronachtzaming, in de zin dat [B] zich onvoldoende rekenschap heeft gegeven van de gevolgen voor de teelt van [geïntimeerde] toen hij op verzoek van [A] de waterstand verhoogde. Het hof heeft vervolgens geoordeeld dat deze omstandigheid (enige vorm van schuld) in samenhang met de verdere omstandigheden van het geval aan het beroep op het exoneratiebeding in de weg zou kunnen staan. [geïntimeerde] heeft daartoe feiten en omstandigheden aangevoerd waarop [appellant] mocht reageren. Dat heeft zij bij akte gedaan.&lt;/p&gt;&lt;p&gt;2.2 Partijen hebben hun aktes ook te baat genomen om hun standpunten over de klachtplicht, grove schuld en het causaal verband te herhalen of nader toe te lichten. In het tussenarrest heeft het hof echter eindbeslissingen genomen. Voor zover partijen met hun aktes beogen te verzoeken dat het hof van die eindbeslissingen terugkomt, is niet gesteld of gebleken van feitelijke of juridische fouten.&lt;/p&gt;&lt;p&gt;2.3 Bij het door [geïntimeerde] ingeroepen artikel 6:248 lid 2 BW gaat het om de vraag of de beperkende werking van de redelijkheid en billijkheid aan een beroep op een contractueel beding in de weg staat. Het antwoord op die vraag hangt af van alle omstandigheden, zoals de aard en de verdere inhoud van de overeenkomst waarin het beding voorkomt, de maatschappelijke positie en onderlinge verhouding van partijen, de wijze waarop het beding tot stand is gekomen, de mate waarin de wederpartij zich de strekking van het beding bewust is geweest en de zwaarte van de schuld (ter zake van het veroorzaken van de desbetreffende schade) mede in verband met de aard en de ernst van de bij enige gedraging betrokken belangen.&lt;/p&gt;&lt;p&gt;2.4 Een exoneratiebeding dient buiten toepassing te blijven voor zover die toepassing in de gegeven omstandigheden naar maatstaven van redelijkheid en billijkheid onaanvaardbaar zou zijn, hetgeen in het algemeen het geval zal zijn als de schade is te wijten aan opzet of bewuste roekeloosheid van de schuldenaar of van met de leiding van zijn bedrijf belaste personen (HR 12 december 1997, NJ 1998, 208). Dit laatste is in deze zaak niet het geval. Bij de vraag of het exoneratiebeding buiten toepassing dient te blijven zal de rechter rekening moeten houden met alle omstandigheden waarop door de partij die het beding buiten toepassing gelaten wil zien, zich heeft beroepen. In het bijzonder zal in aanmerking moeten worden genomen hoe laakbaar het verzuim dat tot aansprakelijkheid zou moeten leiden, is geweest, wat de gevolgen van dit verzuim zijn en in hoeverre de daardoor ontstane schade eventueel door verzekering is gedekt (HR 18 juni 2004, NJ 2004, 585).&lt;/p&gt;&lt;p&gt;2.5 Het gaat hier om een zakelijke, kortdurende rechtsverhouding tussen een professionele teler en professionele grondeigenaar die grond (in pacht) uitgeeft aan telers van intensieve gewassen in Noord-Holland. Een exoneratiebeding als het onderhavige is gangbaar bij dit soort rechtsverhouding.&lt;/p&gt;&lt;p&gt;2.6 De teeltpachtovereenkomst is [geïntimeerde] met het oog op de teelt van een specifiek, intensief en hoogwaardig gewas, ijsbergsla, aangegaan. De pachter is verantwoordelijk voor zijn gewas en de beïnvloeding van de teeltomstandigheden. In de pachtovereenkomst is de verantwoordelijkheid voor de afwatering bij de pachter gelegd. [geïntimeerde] hoefde op dat punt geen bemoeienis van de verpachter te verwachten of te dulden. Voor [geïntimeerde] was er dan ook geen aanleiding om de verpachter op de hoogte te stellen van een door haar gewenst waterpeil.&lt;/p&gt;&lt;p&gt;2.7 [appellant] verpacht aan tuinders. Zij verpacht kleine oppervlakten waarop de pachters in beginsel met de intensieve teelt hoge opbrengsten behalen. Verwacht mag worden dat zij het belang van goede teeltomstandigheden onderkent en weet dat de pachter als teler die moet waarderen en creëren. Bemoeienis van de verpachter of derden met teeltomstandigheden, zonder dat de pachter daarvan op de hoogte is, kan in beginsel verstrekkende gevolgen hebben. Ongeacht de vraag of [appellant] van de precieze gewassen op de percelen op de hoogte is, moet deze algemene kennis bij haar worden bekend verondersteld als professionele verpachter van percelen aan tuinders.&lt;/p&gt;&lt;p&gt;2.8 De schade had met eenvoudige maatregelen, die weinig of niets kosten, voorkomen kunnen worden. [appellant] had vooraf contact met [geïntimeerde] kunnen opnemen voordat zij het waterpeil verhoogde. Ook had ze ervoor kunnen kiezen om de wens van [A] te vervullen door een tussenschot plaatsen (de sloten te scheiden) in plaats van voor twee verschillende gewassen het peil te verhogen. Tenminste had [appellant] [geïntimeerde] achteraf ervan op de hoogte moeten stellen dat het waterpeil was verhoogd. Voor [geïntimeerde] was er geen aanleiding om uit voorzorg maatregelen te nemen, want het was droog weer, het perceel was goed gedraineerd en zij hoefde op basis van de overeenkomst niet te verwachten dat de verpachter het waterpeil zou verhogen. Dat het peil in de sloot regelbaar was, brengt daarin geen verandering.&lt;/p&gt;&lt;p&gt;2.9 De aard van de schade is zaakschade, door [geïntimeerde] becijferd op een bedrag van&lt;/p&gt;&lt;p&gt;€ 26.748. De hoogte van de schade is niet van zodanige omvang dat [geïntimeerde] zonder vergoeding door [appellant] op een faillissement afstevent of anderszins ernstig in financiële problemen komt. Dat is in elk geval niet gesteld. Voor [appellant] mag worden aangenomen dat ook zij niet omvalt als zij de schade aan [geïntimeerde] zal moeten betalen.&lt;/p&gt;&lt;p&gt;2.10 Op basis van al deze feiten en omstandigheden oordeelt het hof dat [appellant] zich beperkt op haar exoneratie mag beroepen. Het is naar maatstaven van redelijkheid en billijkheid onaanvaardbaar als zij zich op het beding beroept voor schade die is geleden tot een bedrag van € 10.000. Voor zover de schade meer bedraagt dan € 10.000, kan zij zich wel op het beding beroepen. Het hof geeft dus toepassing aan de proportionele werking van artikel 6:248 lid 2 BW in dit geval.&lt;/p&gt;&lt;p&gt;2.11 Het beroep van [appellant] op eigen schuld van [geïntimeerde] gaat niet op omdat [appellant] daaraan ten grondslag legt wat het hof al heeft beoordeeld en verworpen (het oordeel in rov. 4.5 van het tussenarrest over het reclameren en rov. 2.6 van dit arrest over het niet hoeven geven van instructies over het gewenste waterpeil).&lt;/p&gt;&lt;p&gt;2.12 De schade komt volgens het uitvalspercentage van [appellant] van 25% op&lt;/p&gt;&lt;p&gt;€ 20.289,49 en volgens [geïntimeerde] bij een uitvalspercentage van 10% op € 26.748.  Volgens [appellant] dient nog een aftrek van 3% bespaarde veilingkosten te worden meegenomen. Ook met inachtneming daarvan is de schade in elk geval hoger dan € 10.000 waarvoor de exoneratie van [appellant] geldt. Het hof hoeft daarom niet meer in te gaan op de vraag van welk uitvalspercentage moet worden uitgegaan.&lt;/p&gt;&lt;h3&gt;Slotsom&lt;/h3&gt;&lt;p&gt;2.13 Het hoger beroep slaagt deels zodat het bestreden vonnis deels moet worden vernietigd. [appellant] zal worden veroordeeld om een schadebedrag van € 10.000 aan [geïntimeerde] te voldoen. De andere door de pachtkamer in eerste aanleg toegewezen posten zijn in hoger beroep niet bestreden. In hoofdsom is dan toewijsbaar een bedrag van&lt;/p&gt;&lt;p&gt;€ 14.003,15 (schadebedrag plus deskundigenkosten) te vermeerderen met wettelijke rente over het bedrag van € 10.000 te rekenen vanaf 22 juni 2015 en over € 4.003,13 te rekenen vanaf 8 oktober, en de buitengerechtelijke kosten van € 1.082,51. De vordering van [appellant] tot terugbetaling is toewijsbaar voor zover [appellant] meer heeft betaald dan zij volgens dit arrest verschuldigd is. De vordering tot vergoeding van wettelijke rente daarover is, als verder niet betwist, ook toewijsbaar. &lt;/p&gt;&lt;p&gt;2.14 Het hof ziet aanleiding om de kosten van het hoger beroep te compenseren en de kostenveroordeling in eerste aanleg in stand laten.&lt;/p&gt;&lt;h3&gt;3 De beslissing&lt;/h3&gt;&lt;p&gt;Het hof, recht doende in hoger beroep:&lt;/p&gt;&lt;p&gt;vernietigt het vonnis van de pachtkamer te Alkmaar (rechtbank Noord-Holland) van 22 maart 2017 voor zover onder 5.1 gewezen en doet in zoverre opnieuw recht:&lt;/p&gt;&lt;p&gt;veroordeelt [appellant] om aan [geïntimeerde] te betalen een bedrag van € 15.610,67, te vermeerderen met wettelijke rente over het bedrag van € 10.000 vanaf 22 juni 2015 en over € 4.003,13 vanaf 8 oktober 2015 tot de dag van betaling;&lt;/p&gt;&lt;p&gt;bekrachtigt dat vonnis voor het overige;&lt;/p&gt;&lt;p&gt;veroordeelt [geïntimeerde] aan [appellant] terug te betalen wat [appellant] meer heeft betaald dan zij volgens dit arrest verschuldigd is, vermeerderd met de wettelijke rente vanaf de dag van betaling tot de dag van terugbetaling;&lt;/p&gt;&lt;p&gt;compenseert de kosten van het hoger beroep aldus dat beide partijen de eigen kosten dragen;&lt;/p&gt;&lt;p&gt;verklaart dit arrest ten aanzien van de daarin vervatte veroordeling uitvoerbaar bij voorraad.&lt;/p&gt;&lt;h3&gt;Noot&lt;/h3&gt;&lt;p&gt;Deze zaak gaat over de vraag wie aansprakelijk is voor door de pachter geleden gewasschade als gevolg van een waterpeilverhoging. &lt;/p&gt;&lt;p&gt;De feiten zijn als volgt. Pachter heeft voor een korte periode een perceel landbouwgrond gepacht voor de teelt van ijsbergsla. Het perceel is gedraineerd. Een in de nabijheid gelegen perceel is door dezelfde verpachter aan een derde verpacht voor de teelt van hyacinten. Op verzoek van de hyacintenteler is namens de verpachter (door zijn beheerder) het waterpeil in een aangrenzende sloot verhoogd. Dat heeft geleid tot wateroverlast op het perceel van de ijsbergslateler, hetgeen schade aan de ijsbergsla veroorzaakt heeft. Pachter vordert vergoeding van de verpachter van de schade van circa € 30.000,-. In eerste aanleg is de vordering geheel toegewezen. Verpachter stelt hoger beroep in en voert een aantal verweren op grond waarvan hij niet aansprakelijk zou zijn. Deze zal ik hieronder bespreken. &lt;/p&gt;&lt;p&gt;Gebrek&lt;/p&gt;&lt;p&gt;De eerste vraag is of de verhoging van het waterpeil aan te merken is als een gebrek. Het Hof oordeelt dat pachter op grond van de pachtovereenkomst heeft mogen verwachten dat zij een goed afwaterend perceel ter beschikking zou krijgen. Door het verhogen van het waterpeil in de sloot waardoor de drainagebuizen volliepen en niet meer in de sloot konden afwateren, is er sprake van een gebrek in de zin van artikel 7:337 lid 2 BW. Op grond van artikel 7:341 BW is de verpachter aansprakelijk voor schade indien het gebrek na het aangaan van de pachtovereenkomst is ontstaan en aan de verpachter is toe te rekenen. Er is sprake van een toerekening van het gebrek aan de verpachter, nu het immers is ontstaan door het handelen van de verpachter (r.o. 4.3. tussenarrest 30 april 2019). &lt;/p&gt;&lt;p&gt;Klachtplicht&lt;/p&gt;&lt;p&gt;Het volgende verweer is dat pachter niet tijdig heeft geklaagd. In het arrest oordeelt het Hof dat de klachtregeling in artikel 7:356 BW afwijkt van de algemene regel van de klachtplicht uit artikel 6:89 BW en wel op de volgende punten: 1) de feitelijke bekendheid van het gebrek bij de pachter en 2) de aansprakelijkheid van pachter voor de schade als hij niet tijdig klaagt. &lt;/p&gt;&lt;p&gt;In de recente bewerking van het Asser-deel over pacht (Asser/Valk 7-III 2020/299) geeft Valk op overtuigende wijze weer waarom dit oordeel van het Hof niet juist is. Artikel 7:356 BW bevat een zelfstandige informatieplicht voor de pachter, omdat hij de onroerende zaak onder zich heeft. Hij moet verpachter tijdig op de hoogte stellen van gebreken en daarom heeft de informatieplicht alleen betrekking op gebreken die de pachter bekend zijn. Dit artikel is dus niet van toepassing bij de vraag of de pachter tijdig geklaagd heeft over gebreken waarvoor hij de verpachter wil aanspreken. Daarvoor blijft het toetsingskader van artikel 6:89 BW relevant. Het verweer van niet-tijdig klagen gaat overigens in deze zaak niet op, nu uit de feiten blijkt dat pachter tijdig geklaagd heeft (r.o. 4.4. tussenarrest 30 april 2019).&lt;/p&gt;&lt;p&gt;Exoneratiebeding&lt;/p&gt;&lt;p&gt;In de pachtovereenkomst is een exoneratiebeding opgenomen. In dat beding is bepaald dat verpachter niet aansprakelijk is – behoudens opzet of grove schuld – voor schade als gevolg van zichtbare en/of onzichtbare gebreken. Verder is bepaald dat verpachter niet aansprakelijk is voor schade als gevolg van – kort gezegd – van buiten komende omstandigheden/calamiteiten.&lt;/p&gt;&lt;p&gt;Artikel 7:341 BW is van regelend recht, nu het niet in artikel 7:399 BW is opgenomen. Dit betekent dus van dat artikel ook ten nadele van de pachter mag worden afgeweken.&lt;/p&gt;&lt;p&gt;De vraag die zich dan vervolgens voordoet is of verpachter zich kan beroepen op het exoneratiebeding. Er is geen sprake van een van buiten komende omstandigheid, nu de schade veroorzaakt is door het handel van de verpachter. Is het handelen van de verpachter aan te merken als grove schuld of opzet? &lt;/p&gt;&lt;p&gt;Het Hof oordeelt dat er geen sprake is van grove schuld of opzet. Grove schuld wordt gezien als een in laakbaarheid aan opzet grenzende schuld, aldus het Hof. Het handelen wordt gezien als een laakbare veronachtzaming, in de zin dat de beheerder van de verpachter zich onvoldoende rekenschap heeft gegeven van de gevolgen voor de teelt. Er is dus wel sprake van enige vorm van schuld en dat zou aan een beroep op het exoneratiebeding in de weg kunnen staan. Daarbij heeft pachter zich beroepen op de beperkende werking van de redelijkheid en billijkheid (artikel 6:248 lid 2 BW). Pachter heeft in hoger beroep daarvoor concrete feiten en omstandigheden aangevoerd (zie r.o. 4.9. tussenarrest 30 april 2019). &lt;/p&gt;&lt;p&gt;Het is aan de pachter om zich op de omstandigheden te beroepen waarom toepassing zou moeten worden gegeven aan artikel 6:248 lid 2 BW en dat moet voldoende duidelijk aan dat beroep ten grondslag zijn gelegd (HR 12 oktober 2018, RvdW 2018, 1119). &lt;/p&gt;&lt;p&gt;Het Hof heeft verpachter in de gelegenheid gesteld op dit beroep alsnog te reageren. In het eindarrest van 22 oktober 2019 bespreekt het Hof de relevante omstandigheden, waarop de pachter zich heeft beroepen om het exoneratiebeding buiten toepassing te laten. Dat zijn de volgende:&lt;/p&gt;&lt;ul&gt;&lt;li class="streepjes"&gt;Er is sprake van een kortdurende, zakelijke verhouding tussen een professionele teler en een professionele grondeigenaar die grond in pacht uitgeeft aan telers van intensieve gewassen, waarbij een exoneratiebeding gangbaar is.&lt;/li&gt;&lt;li class="streepjes"&gt;De teeltpachtovereenkomst is voor de teelt van een specifiek, intensief en hoogwaardig gewas aangegaan. Pachter is verantwoordelijk voor de afwatering. Voor pachter was er geen aanleiding verpachter op de hoogte te stellen van het gewenste waterpeil.&lt;/li&gt;&lt;li class="streepjes"&gt;Van verpachter mag verwacht worden dat zij het belang van goede teeltomstandigheden onderkent.&lt;/li&gt;&lt;li class="streepjes"&gt;De schade had met eenvoudige maatregelen kunnen worden voorkomen.&lt;/li&gt;&lt;li class="streepjes"&gt;De hoogte van (zaak)schade is beperkt, niemand gaat failliet als gevolg van deze schade.&lt;/li&gt;&lt;/ul&gt;&lt;p&gt;Na opsomming van deze feiten komt het Hof tot de conclusie dat verpachter zich niet mag beroepen op de exoneratie tot een bedrag van € 10.000,-. Dat bedrag moet verpachter aan pachter betalen, daarboven is de schade voor de pachter zelf. De kosten van de deskundige komen (op grond van artikel 6:96 lid 2 BW) eveneens voor rekening van de verpachter.&lt;/p&gt;&lt;p&gt;Het Hof overweegt daarbij tot slot dat zij hiermee toepassing geeft aan de proportionele werking van artikel 6:248 lid 2 BW. &lt;/p&gt;&lt;p&gt;De proportionele toepassing van de redelijkheid en billijkheid kennen we in het pachtrecht waar het gaat om een gedeeltelijke afwijzing van een beroep op een dwingendwettelijke bepaling van pachtbescherming (zie Asser/Snijders &amp; Valk, 7-III 2016, nr 45) Dat leerstuk vindt hier toepassing bij een beroep op een contractuele bepaling. Voor de praktijk blijft dit leerstuk evenwel weerbarstig, nu het geen harde norm is en het lastig inschatten is waar deze beoordeling toe leidt. In deze zaak zal pachter het onredelijk vinden dat zij zelf schade moet dragen die aantoonbaar door een ander is veroorzaakt, ook nu zij er niet failliet aan gaat. Verpachter zal er waarschijnlijk weinig vrede mee hebben dat, ondanks het feit dat de rechter geoordeeld heeft dat er geen sprake is van grove schuld of opzet, de schade toch deels voor haar rekening komt. Maar wellicht is dat ook proportioneel. &lt;/p&gt;&lt;p&gt;E.H.M. Harbers&lt;/p&gt;</content><legacyfootnotes/><footnotes><footnote/></footnotes><auteurs>E.H.M. Harbers</auteurs><published>2020-12-29 15:25:56</published><modified>2020-12-29 17:28:16</modified><editiondate>2020-12-29</editiondate><htmlpath>https://denhollander.info/artikel/16457</htmlpath></article>
</articles></edition>