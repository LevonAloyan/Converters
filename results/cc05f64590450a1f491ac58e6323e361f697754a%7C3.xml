<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2002</searchword><id>4664</id><udhid>UDH:TvAR/4664</udhid><titel>De Loyer / Meijs c.s. (TvAR 2002/5139)</titel><searchwords><searchword>TvAR 12/2002</searchword><searchword>TvAR 2002/5139</searchword><searchword>UDH:TvAR/4664</searchword></searchwords><attachments><attachment><name>2002_nr 12_Rechtspraak_5139.pdf</name><extention>pdf</extention><url>https://denhollander.info/download/4609/ci</url></attachment></attachments><inleiding>[Pachtwet art. 41, 44]&#13;
&#13;
Uit niets blijkt dat niet namens alle erfgenamen&#13;
is opgetreden of dat het door de&#13;
advocaat verwoorde standpunt niet het&#13;
standpunt van alle erven zou zijn. Uit het&#13;
feit dat uit het verweerschrift in eerste aanleg&#13;
niet duidelijk blijkt dat het namens alle&#13;
erfgenamen is ingediend en het feit dat het&#13;
slechts door twee van de erven is ondertekend&#13;
vloeit nog niet voort dat de overige&#13;
erven in eerste aanleg geacht moeten&#13;
worden geen verweer te hebben gevoerd,&#13;
nog daargelaten dat het hen zou vrijstaan in&#13;
hoger beroep alsnog verweer te voeren.&#13;
Het voornemen tot persoonlijk gebruik door&#13;
één persoon uit een groep deelgenoten/&#13;
verpachters na verdeling dient te worden&#13;
beschouwd als voorgenomen persoonlijk&#13;
gebruik van de verpachter in de zin van&#13;
artikel 41, eerste lid, van de Pachtwet. Hieraan&#13;
doet niet af dat nog geen verdeling van&#13;
de gemeenschap heeft plaatsgevonden.&#13;
Grond in geschil zal vrijwel onmiddellijk vrij&#13;
van pacht worden ingebracht in de reeds&#13;
ver gevorderde ruilverkaveling, waarna kort&#13;
daarop toedeling van vervangende grond&#13;
zal volgen, welke grond vervolgens door&#13;
desbetreffende deelgenoot persoonlijk in&#13;
gebruik zal worden genomen. Als persoonlijk&#13;
gebruik van de grond in geschil kan&#13;
mede worden beschouwd persoonlijk&#13;
gebruik van de voor deze grond in het kader&#13;
van genoemde ruilverkaveling beschikbaar&#13;
gestelde vervangende grond. Persoonlijk&#13;
gebruik uitvoerbaar.&#13;
Pachter heeft ter voorlichting van het hof&#13;
louter stukken overgelegd die zijn zeugenbedrijf&#13;
betreffen. Niet valt in te zien waarom&#13;
niet mede rekening zou moeten worden&#13;
gehouden met diens vleesvarkens/rundveebedrijf,&#13;
zeker niet nu zowel in eerdere&#13;
procedures als in de onderhavige procedure&#13;
tot aan de mondelinge behandeling steeds&#13;
beide bedrijven in de beoordeling zijn&#13;
betrokken. Pachter heeft tegen het in eerste&#13;
aanleg gegeven oordeel – dat hij door verlies&#13;
grond niet ernstig zal worden aangetast&#13;
in grondslag van maatschappelijk bestaan –&#13;
onvoldoende ingebracht om oordeel te&#13;
herzien. Volgt bevestiging beschikking met&#13;
bepaling bedrag ex art. 44, lid 3 Pw.&#13;
</inleiding><content>BESCHIKKING IN DE ZAAK VAN:&#13;
Wilhelmus Justinus Maria de Loyer, wonende&#13;
te Milheeze,&#13;
appellant,&#13;
procureur: mr J.C.N.B. Kaal,&#13;
tegen&#13;
de gezamenlijke erfgenamen van mw J.F.N.&#13;
Meijers, zijnde:&#13;
1. Marinus Gijsbertus Johannes Adelbertus&#13;
Maria Meijs, wonende te Heesch, gemeente&#13;
Bernheze,&#13;
2. Johannes Henricus Nicolaas Maria Meijs,&#13;
wonende te St. Michielsgestel,&#13;
3. Johannes Marinus Lambertus Maria Bardoel,&#13;
wonende te Nijmegen,&#13;
4. Anna Maria Ida Francisca Hendriks-Bardoel,&#13;
wonende te Lent, gemeente Nijmegen,&#13;
5. Marinus Gijsbertus Petrus Teresia Bardoel,&#13;
wonende te Deursen, gemeente Ravenstein,&#13;
geïntimeerden,&#13;
procureur: mr P.C. Plochg.&#13;
1 Het geding in eerste aanleg&#13;
1.1 De pachtkamer van het kantongerecht te&#13;
’s-Hertogenbosch heeft op 9 mei 2000 een&#13;
beschikking gegeven, waarbij het verzoek van&#13;
appellant – verder te noemen: De Loyer – tot&#13;
verlenging van de tussen partijen geldende&#13;
pachtovereenkomst ter zake van het perceel&#13;
grasland kadastraal bekend gemeente Oss,&#13;
sectie D, nummers 2335, 2343 en 2344, groot&#13;
circa 3 ha, is afgewezen met veroordeling van&#13;
De Loyer in de proceskosten.&#13;
1.2 Deze beschikking is gegeven uit overweging,&#13;
dat De Loyer door verlies van het&#13;
gepachte niet ernstig in de grondslag van zijn&#13;
maatschappelijk bestaan zal worden aangetast&#13;
en het gebruik van de grond voor M.G.J.A.M.&#13;
Meijs, die de grond persoonlijk wil gebruiken,&#13;
van overwegende betekenis is.&#13;
2 Het geding in hoger beroep&#13;
2.1 Bij op 9 juni 2000 ter griffie van het hof&#13;
ingekomen beroepschrift is De Loyer onder&#13;
aanvoering van vier grieven in hoger beroep&#13;
gekomen van genoemde beschikking met verzoek&#13;
dat het hof bij beschikking, voor zover&#13;
de wet zulks toelaat uitvoerbaar bij voorraad,&#13;
de beschikking van de pachtkamer van het&#13;
kantongerecht zal vernietigen en het verzoek&#13;
tot verlenging van de pachtovereenkomst zal&#13;
toewijzen, een en ander met veroordeling van&#13;
geïntimeerden – verder te noemen: de erven –&#13;
in de kosten van de procedure in eerste en&#13;
tweede aanleg.&#13;
2.2 Bij op 27 juni 2000 ter griffie van het hof&#13;
ingekomen verweerschrift hebben de erven&#13;
verweer gevoerd en verzocht dat het hof De&#13;
Loyer in zijn hoger beroep niet-ontvankelijk&#13;
zal verklaren, althans dit hoger beroep ongegrond&#13;
zal verklaren en de beschikking zal&#13;
bevestigen met veroordeling van De Loyer in&#13;
de proceskosten.&#13;
2.3 Op 14 augustus 2000 heeft de mondelinge&#13;
behandeling plaatsgevonden. Verschenen zijn&#13;
De Loyer in persoon, bijgestaan door mr ing.&#13;
J.P.J.M Rouwet, advocaat te Mill, alsmede&#13;
geïntimeerden nrs. 1 en 5, vergezeld door mr&#13;
drs. J.P. de Man, advocaat te Rosmalen. Partijen&#13;
hebben aan het hof inlichtingen verstrekt,&#13;
waarna de advocaten de wederzijdse standpunten&#13;
hebben toegelicht, mr Rouwet mede&#13;
aan de hand van pleitnotities. Mr De Man&#13;
heeft ter ondersteuning van het standpunt van&#13;
de erven aan het hof en aan de wederpartij een&#13;
brief overhandigd welke afkomstig is van Jos&#13;
Hereijgers, voorzitter vakgroep boomteelt&#13;
van de Z.L.T.O.&#13;
3 De grieven&#13;
Deze luiden:&#13;
I Ten onrechte overweegt de pachtkamer van&#13;
het kantongerecht dat geen enkele aanleiding&#13;
bestaat te twijfelen aan de mededeling van de&#13;
ter terechtzitting aanwezige gerequestreerde&#13;
M.G.P.Th. Bardoel dat de erven het erover&#13;
eens zijn dat het verpachte bij de scheiding en&#13;
deling van de nalatenschap overeenkomstig de&#13;
wens van de erflaatster aan M.G.J.A.M. Meijs&#13;
dient te worden toegescheiden.&#13;
II Ten onrechte meent de pachtkamer van het&#13;
kantongerecht dat de vraag of De Loyer door&#13;
het verlies van het verpachte ernstig in de&#13;
grondslag van zijn maatschappelijk bestaan&#13;
wordt aangetast ontkennend moet worden&#13;
beantwoord.&#13;
III Ten onrechte is de pachtkamer van het&#13;
kantongerecht van oordeel dat het persoonlijk&#13;
gebruik van het verpachte voor Meijs van&#13;
overwegende betekenis is.&#13;
IV Ten onrechte is door de pachtkamer van&#13;
het kantongerecht, in geval van afwijzing van&#13;
het verzoek tot verlenging, nagelaten een&#13;
bedrag te bepalen hetwelk de verpachter aan&#13;
de pachter moet betalen in geval later mocht&#13;
blijken dat de wil om het verpachte persoonlijk&#13;
in gebruik te nemen niet aanwezig is&#13;
geweest.&#13;
4 De vaststaande feiten&#13;
4.1 Tussen partijen staat als enerzijds gesteld&#13;
en anderzijds niet dan wel onvoldoende&#13;
gemotiveerd weersproken het navolgende vast.&#13;
4.2 Bij schriftelijke overeenkomst van 30 september&#13;
1968 heeft wijlen J.F.N. Meijers met&#13;
ingang van 1 november 1968 voor de duur van&#13;
zes jaren aan Johannes de Loyer verpacht een&#13;
perceel grasland, kadastraal bekend gemeente&#13;
Oss, sectie D, nummers 2335, 2343 en 2344&#13;
ter grootte van circa 3 ha. De pachtovereenkomst&#13;
is op 30 september 1968 aan de grondkamer&#13;
van de provincie Noord-Brabant ter&#13;
goedkeuring ingezonden en op 20 december&#13;
1968 door die grondkamer goedgekeurd.&#13;
4.3 Bij arrest van 12 oktober 1992 heeft de&#13;
pachtkamer van dit hof De Loyer in de plaats&#13;
gesteld van zijn vader Johannes de Loyer als&#13;
pachter in de bovenbedoelde pachtovereenkomst.&#13;
4.4 De pachtovereenkomst is laatstelijk door&#13;
de pachtkamer van het kantongerecht te&#13;
’s-Hertogenbosch bij beschikking van 2 mei&#13;
1996 met vier jaren verlengd tot 1 november&#13;
2000, waarbij is bepaald dat de pachter verlenging&#13;
kon vragen in het tijdvak tussen 1 mei&#13;
1999 en 1 november 1999. Als reden voor de&#13;
korte duur vermeldt de beschikking, dat&#13;
– gelet op Meijers’ hoge leeftijd – rekening&#13;
moet worden gehouden met een wijziging van&#13;
de omstandigheden binnen de komende zes&#13;
jaren en dat, gezien het ideële belang van&#13;
Meijers (verpachting aan een neef) en haar&#13;
leeftijd, de pachtovereenkomst niet met zes&#13;
jaren, maar met vier jaren zal worden verlengd.&#13;
4.5 Op 16 juni 1999 is Meijers overleden. Bij&#13;
testament van 29 oktober 1986 heeft zij geïntimeerden&#13;
tot haar erfgenamen benoemd. De&#13;
nalatenschap is tussen de erven nog niet verdeeld.&#13;
Meijers heeft in eerdere verlengingsprocedures&#13;
als haar belang bij niet-verlenging&#13;
aangegeven, dat zij het pachtobject in gebruik&#13;
wilde geven aan een neef, haar toekomstige&#13;
erfgenaam, die een boomkwekerij exploiteert&#13;
(zijnde geïntimeerde nr 1, verder te noemen:&#13;
Meijs).&#13;
4.6 De Loyer heeft bij een op 5 oktober 1999&#13;
bij de griffie van het kantongerecht te ’s-Hertogenbosch&#13;
ingekomen verzoekschrift verlenging&#13;
van de pachtovereenkomst gevraagd.&#13;
5 De mondelinge behandeling&#13;
Ter zitting is het volgende verklaard:&#13;
Door De Loyer:&#13;
Ik ben 47 jaar oud, ben gehuwd en heb drie&#13;
kinderen, twee dochters van 18 en 9 jaar oud&#13;
en een zoon van 11 jaar oud, die allen nog&#13;
thuis wonen. Ik exploiteer op eigen naam een&#13;
zeugenhouderij op een oppervlakte van&#13;
5.29.52 ha, waarvan 1.47.52 ha ons eigendom&#13;
is en 3.82 ha is gepacht. Naast de grond in&#13;
geschil heb ik 0.80 ha in reguliere pacht van de&#13;
gemeente Oss. Van mijn areaal is 1.65 ha&#13;
bouwland (ik teel daarop maïs) en 3 ha – het&#13;
object in geschil, dat op een afstand van circa&#13;
40 km van de bedrijfsgebouwen is gelegen –&#13;
grasland. Ik gebruik het object in geschil voor&#13;
ruwvoerwinning en voor het uitrijden van&#13;
mest van het zeugenbedrijf. Het gras wordt&#13;
verkocht aan mijn rundvee/vleesvarkensbedrijf,&#13;
dat ik samen met mijn echtgenote exploiteer.&#13;
Mijn veestapel op de zeugenhouderij&#13;
omvat thans 158 fokzeugen met bijbehorende&#13;
biggen en 2 beren. Ook behoren tot het&#13;
bedrijf 14 stuks jongvee, die zich bevinden in&#13;
een stal die is gepacht van het rundveebedrijf.&#13;
Het bedrijf is de laatste jaren verliesgevend&#13;
(ook in 1999). Wij beschikken voor het zeugenbedrijf&#13;
over 334 varkensrechten. Het&#13;
andere bedrijf (het rundvee/vleesvarkensbedrijf)&#13;
wordt uitgeoefend op een oppervlakte&#13;
van 25 ha eigen grond, waarop ook mijn&#13;
woning staat. Dit bedrijf bevindt zich op een&#13;
afstand van 2,5 km van de zeugenhouderij. Ik&#13;
heb daar 60 stuks melkvee, 45 stuks jongvee&#13;
en vleesvarkens. Het bedrijfsresultaat was in&#13;
1999 negatief, maar dit houdt verband met&#13;
afschrijving op investeringen. Mijn vrouw en&#13;
ik beschikken voor dat bedrijf over een melkquotum&#13;
van 492.566 kg, een mestquotum van&#13;
3113 kg fosfaat en 2001 verhandelbare varkensrechten.&#13;
De bedrijven hebben gescheiden&#13;
mestnummers. Het leverde bij LASER moeilijkheden&#13;
op indien er twee bedrijven op&#13;
dezelfde locatie werden uitgeoefend; vandaar&#13;
dat het zeugenbedrijf als éénmanszaak wordt&#13;
uitgeoefend. De grond in geschil heeft altijd&#13;
bij het zeugenbedrijf gehoord.&#13;
Door M.G.J.A.M. Meijs:&#13;
Ik ben 51 jaar oud, gehuwd en heb vijf kinderen,&#13;
zonen van 24 en 19 jaar en dochters van&#13;
22, 21 en 16 jaar. Ik exploiteer een boomkwekerij&#13;
en een tuincentrum op een oppervlakte&#13;
van 47.40 ha, waarvan 6.5 ha gepacht. Mijn&#13;
bedrijfsgebouwen zijn een kas met oppervlakte&#13;
van 3000 m2, een loods met oppervlakte van&#13;
1500 m2 en een veldschuur met oppervlakte&#13;
van 100 m2. Het pachtobject is op een afstand&#13;
van ongeveer 3,5 km van mijn bedrijfsgebouwen&#13;
gelegen, op 300 m afstand van een bij het&#13;
bedrijf behorend stuk grond. Ik wil het thans&#13;
verpachte stuk grond gaan gebruiken voor het&#13;
kweken van laanbomen, waarvoor ik thans&#13;
reeds bijna 44 ha in gebruik heb. Ik verkoop&#13;
van mijn grond zowel bomen met als zonder&#13;
kluit, maar verreweg het grootste gedeelte met&#13;
kluit. Op zichzelf is komklei niet ongeschikt&#13;
voor de teelt van laanbomen; we hebben meer&#13;
percelen kleigrond en in Italië worden zelfs&#13;
nog laanbomen geteeld op grond met een&#13;
afslibbaarheid van 90%. Zo nodig kan altijd&#13;
nog worden overgegaan tot gebruiksruil; als&#13;
grond in mijn branche enige tijd moet blijven&#13;
liggen – bijvoorbeeld omdat deze niet wordt&#13;
ontsmet – pleegt deze te worden geruild voor&#13;
een jaar of 8 à 10 tegen wèl bruikbare grond.&#13;
Het perceel in geschil is echter gelegen in het&#13;
blok van de ruilverkaveling “De Lage Maaskant”&#13;
en zal – indien het pachtvrij komt – in&#13;
dat kader in ieder geval worden geruild tegen&#13;
andere, voor de boomkwekerij meer geschikte&#13;
grond. Ik heb ook andere grond in die ruilverkaveling&#13;
liggen. Men wil in oktober het&#13;
plan van toedeling klaar hebben. De teelt van&#13;
laanbomen vergt veel grond omdat de bomen&#13;
steeds verder worden uitgeplant, tot wel 8 m&#13;
uit elkaar. Het resultaat van mijn bedrijf is de&#13;
laatste jaren goed. Dat geldt ook voor 1999. In&#13;
de boomkwekerij werken behalve gezinsleden&#13;
nog 6 personeelsleden. Daarnaast heb ik nog&#13;
een tuincentrum met personeel.&#13;
Indien de grond pachtvrij komt, zullen wij&#13;
geen aanspraak maken op een met het verpachte&#13;
samenhangend melkquotum en evenmin&#13;
op een vergoeding daarvoor. Deze toezegging&#13;
geldt echter alleen voor zover het&#13;
quotum niet inmiddels is vervreemd.&#13;
De hier aanwezige heer Bardoel en ik treden&#13;
gezamenlijk op als executeur-testamentair van&#13;
de nalatenschap van mw Meijers.&#13;
6 Beoordeling van het geschil in&#13;
hoger beroep&#13;
6.1 Grief I faalt. De gezamenlijke erven hebben&#13;
zich – naar zij ter zitting onbetwist hebben&#13;
gesteld – bij de mondelinge behandeling&#13;
in eerste aanleg doen bijstaan door een advocaat,&#13;
evenals in hoger beroep. Uit niets is&#13;
gebleken dat niet namens alle erven is opgetreden&#13;
of dat het door de advocaat verwoorde&#13;
standpunt niet het standpunt van alle erven&#13;
zou zijn. Uit het feit dat uit het verweerschrift&#13;
in eerste aanleg niet duidelijk blijkt dat het&#13;
namens alle erfgenamen is ingediend en het&#13;
feit dat het slechts door twee van de erven is&#13;
ondertekend vloeit nog niet voort dat de overige&#13;
erven in eerste aanleg geacht moeten worden&#13;
geen verweer te hebben gevoerd, nog&#13;
daargelaten dat het hen zou vrijstaan in hoger&#13;
beroep alsnog verweer te voeren.&#13;
6.2 De gezamenlijke erven hebben zich in&#13;
deze procedure op het standpunt gesteld, dat&#13;
het verlengingsverzoek moet worden afgewezen&#13;
omdat één hunner, Meijs, het verpachte&#13;
persoonlijk in gebruik wil nemen voor een&#13;
landbouwkundig doel. In beginsel doet niet&#13;
ter zake of dit standpunt rechtstreeks voortvloeit&#13;
uit de wens van de erflaatster mw&#13;
Meijers; het hof merkt overigens op dat de&#13;
overgelegde stukken duidelijke aanwijzingen&#13;
bevatten dat zulks wel degelijk het geval is.&#13;
Voorts dient het voornemen tot een dergelijk&#13;
gebruik door één persoon uit een groep deelgenoten/&#13;
verpachters na verdeling te worden&#13;
beschouwd als voorgenomen persoonlijk&#13;
gebruik van de verpachter in de zin van artikel&#13;
41, eerste lid, van de Pachtwet. Hieraan doet&#13;
niet af dat nog geen verdeling van de gemeenschap&#13;
heeft plaatsgevonden. Voor zover De&#13;
Loyer beoogt het tegendeel te stellen, wordt&#13;
zijn betoog verworpen.&#13;
6.3 Meijs heeft verklaard dat de pachtgrond&#13;
op zichzelf niet ongeschikt is voor de laanboomteelt&#13;
en het hof ziet geen aanleiding dit&#13;
te betwijfelen. Uit de verklaring van Meijs&#13;
moet voorts worden afgeleid dat diens ge-&#13;
bruik van de grond in geschil niet of nauwelijks&#13;
zal neerkomen op feitelijk gebruik, maar&#13;
dat deze grond vrijwel onmiddellijk vrij van&#13;
pacht zal worden ingebracht in de reeds ver&#13;
gevorderde ruilverkaveling “De Lage Maaskant”,&#13;
waarna kort daarop toedeling van&#13;
vervangende grond zal volgen, welke grond&#13;
vervolgens door Meijs voor de teelt van laanbomen&#13;
zal worden gebruikt. Naar het oordeel&#13;
van het hof ligt het gebruik van de vervangende&#13;
grond die in het kader van deze ruilverkaveling&#13;
beschikbaar komt dusdanig in het verlengde&#13;
van het gebruik van de verpachte&#13;
grond zelf, dat een dergelijke gang van zaken&#13;
niet in de weg staat aan het aannemen van persoonlijk&#13;
gebruik in de zin van artikel 4, lid 1&#13;
van de Pachtwet. Als persoonlijk gebruik van&#13;
de onderhavige grond kan dus mede worden&#13;
beschouwd persoonlijk gebruik van de voor&#13;
deze grond in het kader van genoemde ruilverkaveling&#13;
beschikbaar gestelde vervangende&#13;
grond.&#13;
6.4 Uit hetgeen Meijs ter gelegenheid van de&#13;
mondelinge behandeling heeft verklaard blijkt&#13;
naar het oordeel van het hof genoegzaam, dat&#13;
het door hem gestelde persoonlijk gebruik&#13;
uitvoerbaar is. Het hof ziet voorts geen enkel&#13;
aanknopingspunt voor de juistheid van de&#13;
door De Loyer uitgesproken veronderstelling,&#13;
dat de grond door de erven zal worden vervreemd.&#13;
6.5 Grief II strekt ten betoge dat De Loyer&#13;
door verlies van het gepachte ernstig in de&#13;
grondslag van zijn maatschappelijk bestaan&#13;
zal worden aangetast. De pachtkamer van het&#13;
kantongerecht heeft aan haar oordeel van&#13;
tegengestelde strekking ten grondslag gelegd,&#13;
dat het hier een perceel grond betreft dat op&#13;
ruim 40 km afstand van De Loyers bedrijf is&#13;
gelegen, dat de risico’s in het bedrijf van De&#13;
Loyer vanwege het gemengde karakter daarvan&#13;
gespreid zijn en dat De Loyer hogere&#13;
mestafzetkosten en kosten van veevoeder&#13;
onder ogen zal moeten zien, maar dat daar&#13;
tegenover staat dat hij kosten zoals die van de&#13;
loonwerker en de pachtsom zal besparen.&#13;
Gelet hierop heeft de pachtkamer van het&#13;
kantongerecht geoordeeld dat het gemis van&#13;
circa 10% van De Loyers bedrijfsareaal van&#13;
29 ha zijn bedrijfsvoering niet in ernstige mate&#13;
in gevaar brengt. In hoger beroep heeft De&#13;
Loyer ter voorlichting van het hof louter&#13;
stukken overgelegd die zijn zeugenbedrijf&#13;
betreffen (vragenlijst, jaarcijfers, meitellinggegevens,&#13;
opgave mestproductierechten e.d.).&#13;
Zijn betoog is erop gericht, dat dit zeugenbedrijf&#13;
bij toch al negatief resultaat zou moeten&#13;
inkrimpen. Hij heeft ter onderbouwing&#13;
een rapport van ZLTO Advies overgelegd,&#13;
waarin tot uitgangspunt is genomen een fokzeugenbedrijf&#13;
met 124 fokzeugen op 5.27 ha&#13;
grond met 334 varkensrechten en waarin&#13;
wordt berekend dat bij verlies van de onderhavige&#13;
grond het bedrijfsresultaat ƒ 14.043,–&#13;
lager zou worden en er 11 fokzeugen minder&#13;
kunnen worden gehouden. Het hof kan echter&#13;
niet inzien waarom bij de beoordeling van&#13;
het verlengingsverzoek alleen rekening zou&#13;
moeten worden gehouden met het zeugenbedrijf&#13;
en niet mede met het vleesvarkens/&#13;
rundveebedrijf, zeker niet nu zowel in eerdere&#13;
procedures als ook in de onderhavige procedure&#13;
(tot aan de mondelinge behandeling toe)&#13;
steeds beide bedrijven in ogenschouw zijn&#13;
genomen. Het hof wijst in dit verband ook op&#13;
de uitvoerige verklaring die De Loyer voor&#13;
dit hof heeft afgelegd op 14 september 1992,&#13;
waaruit niet blijkt van enig verband tussen de&#13;
gepachte grond en het fokzeugenbedrijf – dat&#13;
toen nog door zijn vader werd geëxploiteerd –&#13;
en waaruit in tegendeel lijkt te volgen dat de&#13;
grond juist voor het vleesvarkens/melkveebedrijf&#13;
was bestemd. De Loyer heeft voor zijn&#13;
wijziging van standpunt ter zitting ook geen&#13;
duidelijke motivering kunnen geven; het feit&#13;
dat aan de bedrijven afzonderlijke mestnummers&#13;
zijn toegekend en/of dat een gescheiden&#13;
administratie wordt gevoerd kan voor de&#13;
beoordeling – die zijn positie betreft en niet&#13;
de positie van één van zijn bedrijven – niet&#13;
doorslaggevend zijn.&#13;
Het bovenstaande brengt mee, dat hetgeen De&#13;
Loyer in hoger beroep heeft aangevoerd&#13;
omtrent de gevolgen van het verlies van de&#13;
grond in geschil voor alleen zijn zeugenbedrijf&#13;
hem niet kan baten. Hij heeft niet, althans&#13;
onvoldoende gemotiveerd, aangegeven dat en&#13;
waarom de door de pachtkamer van het kantongerecht&#13;
gevolgde redenering – die erop&#13;
neerkomt dat de gevolgen van verlies van de&#13;
onderhavige grond dusdanig binnen beide&#13;
bedrijven opgevangen kunnen worden dat de&#13;
grondslag van De Loyers maatschappelijk&#13;
bestaan niet ernstig wordt aangetast – onjuist&#13;
zou zijn. Het hof is dan ook van oordeel dat&#13;
De Loyer tegen het in eerste aanleg gegeven&#13;
oordeel onvoldoende heeft ingebracht om dat&#13;
oordeel te kunnen herzien. Het hof zal daarom&#13;
van de juistheid van dat oordeel uitgaan.&#13;
Grief II faalt.&#13;
6.6 Nu ervan uitgegaan moet worden dat verlies&#13;
van het gepachte de grondslag van het&#13;
maatschappelijk bestaan van De Loyer niet&#13;
ernstig zal aantasten, dient het verlengingsverzoek&#13;
reeds op die grond te worden afgewezen&#13;
en is niet meer van belang of het eigen gebruik&#13;
van het verpachte voor Meijs van overwegende&#13;
betekenis is. Grief III behoeft dus geen&#13;
beoordeling.&#13;
6.7 Wat betreft grief IV stelt het hof voorop&#13;
dat het de rechter vrijstaat al dan niet een&#13;
bedrag als bedoeld in artikel 44, lid 3, van de&#13;
Pachtwet te bepalen. Het hof wijst er daarbij&#13;
op, dat het niet bepalen van zo’n bedrag&#13;
onverlet laat dat de verpachter jegens de pachter&#13;
tot schadevergoeding is gehouden indien&#13;
de wil tot persoonlijk gebruik van het verpachte&#13;
in werkelijkheid niet aanwezig blijkt te&#13;
zijn geweest. Grief IV kan dus niet leiden tot&#13;
vernietiging van de in eerste aanleg gegeven&#13;
beschikking. Het hof ziet in het door partijen&#13;
aangevoerde echter termen om in hoger&#13;
beroep alsnog een bedrag in de zin van artikel&#13;
44, lid 3, van de Pachtwet te bepalen. Het hof&#13;
stelt dit bedrag vast op ƒ 140.000,–.&#13;
6.8 Het eerder overwogene brengt mee, dat de&#13;
beschikking waarvan beroep zal worden&#13;
bevestigd onder bepaling van een bedrag als in&#13;
de vorige overweging genoemd. De Loyer zal&#13;
als de ook in hoger beroep in het ongelijk&#13;
gestelde partij worden veroordeeld in de proceskosten&#13;
van deze instantie.&#13;
7 De beslissing&#13;
Het hof, beschikkende in hoger beroep,&#13;
bevestigt de beschikking van de pachtkamer&#13;
van het kantongerecht te ’s-Hertogenbosch&#13;
van 9 mei 2000, waarvan beroep;&#13;
bepaalt in aanvulling op die beschikking het&#13;
bedrag dat de verpachter aan de pachter verschuldigd&#13;
zal zijn indien de wil tot persoonlijk&#13;
gebruik in werkelijkheid niet aanwezig is&#13;
geweest op ƒ 140.000,–;&#13;
veroordeelt De Loyer in de kosten van het&#13;
hoger beroep, aan de zijde van de erven tot op&#13;
heden begroot op ƒ 475,– wegens verschotten&#13;
en op ƒ 3.400,– wegens salaris.</content><legacyfootnotes/><footnotes><footnote/></footnotes><auteurs/><published>2002-12-01 00:00:00</published><modified>2000-09-05 00:00:00</modified><editiondate>2002-12-01</editiondate><htmlpath>https://denhollander.info/artikel/4664</htmlpath></article>
</articles></edition>