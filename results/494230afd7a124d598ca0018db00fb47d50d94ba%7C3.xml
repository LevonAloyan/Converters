<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1988</searchword><id>6273</id><udhid>UDH:TvAR/6273</udhid><titel>Naar een nieuwe Woningwet</titel><searchwords><searchword>TvAR 3/1988</searchword><searchword>UDH:TvAR/6273</searchword></searchwords><attachments><attachment><name>1988_nr 3_Artikel_vanBemmel.pdf</name><extention>pdf</extention><url>https://denhollander.info/download/6067/ci</url></attachment></attachments><inleiding>Vereenvoudiging en vermindering van regelgeving alsmede decentralisatie. Deze motieven&#13;
liggen ten grondslag aan het wetsvoorstel voor een geheel nieuwe Woningwet.&#13;
Althans volgens de considerans, want wie het wetsvoorstel zorgvuldig bekijkt zal&#13;
slechts sporadisch iets tegenkomen wat - zij het met enige moeite - als vereenvoudiging&#13;
en vermindering van regelgeving respectievelijk als vorm van decentralisatie&#13;
kan worden beoordeeld. Toch behoren beide motieven tot de zogenoemde 'grote&#13;
operaties' De kwalificatie 'grote operatie' roept de suggestie op dat men heel wat&#13;
te verwachten zou moeten hebben.&#13;
In het vervolg van dit artikel zal worden beschreven het resultaat van een poging&#13;
het wetsvoorstel aan de genoemde uitgangspunten te toetsen. Mede gelet op de&#13;
'doelgroep' van dit tijdschrift zal ik mij beperken tot die onderdelen die van belang&#13;
kunnen zijn voor bouwactiviteiten in de agrarische sfeer. Maar eerst geef ik een globaal&#13;
overzicht van de inhoud van het wetsontwerp.</inleiding><content>INHOUD IN GROTE LIJNEN&#13;
In dit overzicht zijn tevens kort aangegeven de elementen die, vergeleken met de huidige&#13;
Woningwet, nieuw zijn:&#13;
a. voorschriften over het bouwen en over bestaande bouwwerken.&#13;
Nieuwe elementen: het rijksbouwbesluit en harmonisatie van bouwvoorschriften;&#13;
b. bouwverordening.&#13;
Nieuw element: de bouwverordening mag geen bouwtechnische en woontechnische&#13;
voorschriften bevatten;&#13;
c. welstand.&#13;
Nieuw element: welstandstoetsing alleen toegestaan in daartoe aangewezen, zogenoemde&#13;
'gevoelige gebieden';&#13;
d. aanschrijving tot het treffen van voorzieningen en het aanbrengen van verbeteringen&#13;
en onbewoonbaarverklaring;&#13;
e. bouwvergunning.&#13;
Nieuw element: naast vergunningsplichtige en vergunningsvrije bouwwerken onderscheidt&#13;
men meldingsplichtige bouwwerken;&#13;
ƒ. voorschriften in verband met de voorziening in de woningbehoefte. Nieuwe&#13;
elementen: de planning, programmering en verdeling van te bouwen en te&#13;
verbeteren woningen; g. organen en diensten voor de volkshuisvesting, waaronder het bouw- en woningtoezicht;&#13;
h. aanpassing van een vrij groot aantal wetten,&#13;
waaronder de huidige Woningwet (die straks de Woningwet 1962 gaat heten) en de&#13;
Wet op de Ruimtelijke Ordening (onder meer ten aanzien van aanlegvergunningen).&#13;
In het vervolg van dit artikel zal ik uitsluitend ingaan op de onder a t/m e vermelde&#13;
onderwerpen. Goed beschouwd is ook de voorgestelde wet in hoofdzaak een&#13;
bouwwet; de onderdelen ƒ en g zouden beter geïntegreerd kunnen worden in een&#13;
Volkshuisvestingswet, die mede de nieuwe Huisvestingswet, de Huurprijzenwet&#13;
woonruimte en dergelijke kan bevatten.&#13;
TECHNISCHE BOUW- EN WOONVOORSCHRIFTEN&#13;
De bestaande (model)bouwverordening bevat zowel technische bouw- en woonvoorschriften&#13;
als planologische, gebruiks- en administratieve voorschriften. Art. 2 van&#13;
het wetsvoorstel voorziet evenwel in een grondslag voor een algemene maatregel van&#13;
bestuur, waarbij uit het oogpunt van veiligheid, gezondheid, bruikbaarheid en energiezuinigheid&#13;
technische voorschriften gegeven moeten worden over gebouwen. In&#13;
zo'n AMvB kan worden verwezen naar normen en kwaliteitsverklaringen. Het is evident&#13;
dat dit art. 2 precies het tegendeel van decentralisatie beoogt. En met de vereenvoudiging&#13;
en vermindering van regelgeving schijnt het ook niet zo te willen vlotten:&#13;
over een concept van een deel van de AMvB (in de wandeling 'bouwbesluit' of 'rijksbouwbesluit'&#13;
genoemd) heb ik de verzuchting gehoord, dat het voor de eenvoudige&#13;
bouwtoezichtambtenaar met MTS of HTS mogelijk moet blijven om, zonder dat er&#13;
allerlei hooggeschoolde en geleerde mensen bijgehaald moeten worden die moeten&#13;
gaan uitleggen hoe allerlei bepalingen moeten worden geïnterpreteerd, zijn werk in&#13;
het veld te verrichten.1 De Vereniging van Nederlandse Gemeenten (VNG) wijst er&#13;
in haar brief van 11 december 19872 op dat de bouwvergunningaanvrager onder de&#13;
huidige wet weet dat de vergunningverlener het volledige bouwwerk akkoord bevindt.&#13;
In het bouwbesluit zullen evenwel prestatie-eisen worden opgenomen, die&#13;
eerst na realisatie van het bouwwerk beoordeeld kunnen worden. Probleem is dan&#13;
dat, ook al is gebouwd in overeenstemming met de bouwvergunning, gehandeld kan&#13;
zijn in strijd met de voorschriften. De juridische en financiële consequenties van een&#13;
en ander zijn nog niet duidelijk.&#13;
Ondanks deze opmerkingen is mijn oordeel over de introductie van een bouwbesluit&#13;
in hoofdzaak positief: de gehele bouwwereld in Nederland zal straks kunnen&#13;
beschikken over één document, waarin vrijwel alle technische bouwvoorschriften zijn bijeengebracht. De uniformiteit van die voorschriften zal nog groter zijn indien&#13;
men erin slaagt allerlei technische bouwvoorschriften, opgenomen in andere&#13;
AMvB's met het bouwbesluit te harmoniëren. Art. 5 van het wetsontwerp verplicht&#13;
daartoe.&#13;
Zoals bekend bevat de geldende bouwverordening talrijke vrijstellingsmogelijkneden.&#13;
Art. 6 van het wetsontwerp voorziet in de mogelijkheid dat in het bouwbesluit&#13;
wordt bepaald dat B en W voor bepaalde voorschriften vrijstelling kunnen verlenen,&#13;
doch slechts tot een bij dat voorschrift aangegeven niveau. In de toekomst zullen&#13;
bouwers dus te maken krijgen met Colleges van B en W die minder ver dan nu kunnen&#13;
gaan met het tegemoet komen aan de wensen van bouwers.&#13;
BOUWVERORDENING&#13;
Doordat alle bouw- en woontechnische voorschriften in het bouwbesluit zullen komen&#13;
blijven in de bouwverordening alleen over de voorschriften over het gebruik,&#13;
over de planologische situering en over administratieve procedures. De aldus afgeslankte&#13;
bouwverordening behoeft geen goedkeuring meer van GS. Inderdaad, dit&#13;
betekent realisatie van decentralisatie.&#13;
In het verleden is heel wat te doen geweest over de verhouding tussen bouwverordening&#13;
en bestemmingsplan. Hoofdregel is dat bepalingen van de bouwverordening&#13;
buiten toepassing blijven als het bestemmingsplan in hetzelfde onderwerp voorziet&#13;
(art. 2, tweede lid, Woningwet). Sluitend was dit voorschrift zeker niet, zodat het&#13;
herhaaldelijk voorkwam dat er 'gaten' werden geslagen in de bouwverordening, terwijl&#13;
het bestemmingsplan geen of geen goed alternatief bood. Aan die onbevredigende&#13;
situatie komt nu naar verwachting een einde door het bepaalde in art. 9 van het&#13;
wetsontwerp. Kern daarvan is dat de bouwverordening slechts buiten toepassing&#13;
blijft voor zover zij niet overeenstemt met het bestemmingsplan. Het aanvullende&#13;
karakter van de bouwverordening wordt hiermee benadrukt.&#13;
WELSTAND&#13;
Even afgezien van een overgangsbepaling (art. 27) voorziet het wetsvoorstel in het&#13;
volgende stelsel: bouwaanvragen behoeven slechts aan eisen van welstand te worden&#13;
getoetst, indien zij betrekking hebben op bouwwerken, geprojecteerd in een zogenoemd&#13;
'gevoelig gebied'. Slechts in een bestemmingsplan kan zo'n gebied worden&#13;
aangegeven (art. 1, eerste lid, onder 1 en art. 12). Indien een gemeenteraad dus de&#13;
welstandstoetsing wil handhaven moet hij de betrokken bestemmingsplannen herzien,&#13;
dan wel speciaal met het oog daarop bestemmingsplannen vaststellen. Het&#13;
blijft overigens de vraag of deze regeling een meerderheid zal halen in de Tweede&#13;
Kamer. Waarschijnlijk acht ik dat niet, gelet op de uitdrukkelijke wens van de Kamer tot&#13;
handhaving van de welstandstoetsing.3 Vrij algemeen is in het recente verleden gepleit&#13;
voor een algehele handhaving van de welstandstoetsing. De gewenste differentiatie&#13;
zit als het ware ingebouwd in de toetsingsformule: 'zowel op zichzelf als in verband&#13;
met de omgeving of de te verwachten ontwikkeling daarvan.' Door de omgevingsfactoren&#13;
in de toetsing te betrekken zullen er, om een voorbeeld te noemen, hogere&#13;
eisen worden gesteld aan agrarische bedrijfsgebouwen en dergelijke in gebieden&#13;
met hoge landschappelijke waarden dan in agrarische gebieden zonder meer. Indien&#13;
men zou vinden dat bepaalde delen van de gemeente zo ernstig ontsierd zijn dat men&#13;
een welstandstoetsing, ook een zeer lichte toetsing, ongewenst acht, dan zou in het&#13;
voetspoor van de VNG overwogen kunnen worden de gemeenteraad de bevoegdheid&#13;
te verlenen bij raadsbesluit gebieden aan te wijzen waar geen welstandstoetsing is&#13;
vereist.4 Ik kan maar moeilijk inzien waarom een gemeenteraad daartoe zou&#13;
besluiten, want waarom zou men welk gebied dan ook 'afschrijven'? In de gebieden&#13;
die er troosteloos, verpauperd, verwaarloosd of rommelig uitzien wonen, werken of&#13;
verkeren ook mensen. Waarom zou men hen prijsgeven aan de Verelendung?&#13;
AANSCHRIJVING&#13;
Het wetsvoorstel voorziet in twee zogenoemde aanschrijvingsbevoegdheden:&#13;
a. de - uit de huidige wet bekende - bevoegdheid tot het opleggen van de verplichting&#13;
tot het treffen van voorzieningen (in de praktijk vooral: verrichten van achterstallig&#13;
onderhoud);&#13;
b. de - nieuwe - bevoegdheid tot het opleggen van de verplichting tot het aanbrengen&#13;
van verbeteringen, zoals het aanbrengen van een toiletruimte, een badruimte en&#13;
een 'opstelplaats voor een kooktoestel' (vgl. art. 15, derde lid).&#13;
Nieuw is ook, dat B en W kunnen bepalen dat aan de aanschrijving in fasen voldaan&#13;
kan worden en dat gedurende drie jaar na een aanschrijving voor hetzelfde&#13;
bouwwerk niet opnieuw een aanschrijving uitgevaardigd kan worden (art. 25).&#13;
Voorts zijn er enige verbeteringen aangebracht die betrekking hebben op het&#13;
kostenverhaal door de gemeente (ook op rechtsopvolgers mogelijk) en op de toepassing&#13;
van bestuursdwang (mogelijk na afloop van de beroepstermijn of na afwijzing&#13;
van een schorsingsverzoek).&#13;
Ten slotte is het beroep op de gemeenteraad vervallen, zodat alle betrokkenen&#13;
voorzieningen op grond van de Wet-AROB kunnen vragen. BOUWVERGUNNING&#13;
Voor de praktijk van alledag zou invoering van het vergunnigsregime met betrekking&#13;
tot het bouwen, zoals in het wetsontwerp voorgesteld, verreweg de grootste verandering&#13;
betekenen. Toch zie ik er van af om dat - in beginsel belangrijke - onderdeel&#13;
van het wetsontwerp grondig te behandelen, omdat ik mij moeilijk kan&#13;
voorstellen dat dit onderdeel van het wetsontwerp tot wet zal worden verheven. Mijn&#13;
twijfel over de haalbaarheid van het voorgestelde vergunningsregime komt voort uit&#13;
de - zacht gezegd — vele wetstechnische complicaties van het systeem van 'meldingsplichtige&#13;
bouwwerken' naast de vanouds bekende vergunningsplichtige en vergunningsvrije&#13;
bouwwerken.&#13;
Een enigszins representatieve beschrijving met een minimale toelichting van de vele&#13;
wetstechnische en procedurele complicaties zou vele bladzijden vergen. Indien men,&#13;
bijvoorbeeld in het kader van een poging om te voorkomen dat dit regime wet wordt,&#13;
niettemin daarvan kennis wil nemen, raadplege men het Advies van de Raad van&#13;
State, het verslag van de in voetnoot 1 genoemde vergadering van de Vereniging voor&#13;
Bouwrecht, de in voetnoot 2 genoemde brief van de VNG, het advies van de Raad&#13;
van Advies voor de Ruimtelijke Ordening van 20 december 1985 over het&#13;
voorontwerp-Woningwet en het artikel over het wetsontwerp van mw. drs. E.M.&#13;
Peeters in 'De Gemeentestem' van 8 januari 1988.&#13;
Bij de beoordeling van het 'buitengewoon onleesbare'5 wetsontwerp is het mijns&#13;
inziens noodzakelijk erop te wijzen, dat een belangrijk argument van de minister ten&#13;
gunste van het systeem van meldingen op een misverstand berust. De minister merkt&#13;
op, dat op grond van art. 47, tweede lid, van de huidige Woonwet in de gemeentelijke&#13;
bouwverordeningen een min of meer (met het wetsvoorstel) vergelijkbare meldingsregeling&#13;
zou zijn opgenomen. Op grond daarvan neemt de minister aan dat het&#13;
toepassen van de voorgestelde regeling de gemeentefunctionarissen nauwelijks problemen&#13;
zal opleveren.6 Volgens de VNG is die constatering onjuist; van een meldingsplichtige&#13;
categorie is geen sprake. Dat zou immers ook niet kunnen, want de&#13;
geldende wet kent niets anders dan vergunningsvrije en vergunningsplichtige bouwwerken,&#13;
aldus de VNG.7 De VNG stelt, grosso modo in overeenstemming met de&#13;
Raad van Advies voor de Ruimtelijke Ordening, voor deze tweedeling in beginsel&#13;
te handhaven, met dien verstande dat de vergunningprocedure wordt gesplitst in een&#13;
uitgebreide procedure voor grote bouwwerken en een beperkte procedure voor kleinere&#13;
bouwwerken.&#13;
Rest nog het antwoord op de vraag hoe de minister deze voorstellen heeft kunnen&#13;
presenteren als een vorm van vereenvoudiging en vermindering van regelgeving, zoals&#13;
het in de considerans luidt. De redenering is aldus: vereenvoudiging en vermindering van regelgeving wordt ook wel genoemd: deregulering. Het aardige is nu, dat&#13;
dat woord óók betekent: vermindering van de regeldruk. Vermindering van regeldruk&#13;
kan tot meer en gedetailleerde regelgeving leiden.8&#13;
Kortom, vereenvoudiging en vermindering van regelgeving = deregulering = vermindering&#13;
van regeldruk = meer gedetailleerde regelgeving. De verrassende uitkomst&#13;
van deze vergelijking is dat vereenvoudiging en vermindering gelijk is aan&#13;
meer en gedetailleerd, en dus dat ook dit onderdeel van het wetsontwerp geheel in&#13;
overeenstemming is met de considerans.</content><legacyfootnotes>1. Interventie van mr. P.C. Porrey op de derde kwartaalvergadering van de Vereniging voor Bouwrecht,&#13;
Bouwrecht 1987, blz. 883.&#13;
2. Gericht aan de Vaste commissie voor Volkshuisvesting en Ruimtelijke Ordening van de Tweede Ka&#13;
mer.&#13;
3. Motie-Van Noord c.s. Vergaderjaar 1983-1984, 17 931, nr. 30.&#13;
Nog voordat over het wetsontwerp een voorlopig verslag is uitgebracht heeft het lid Van Noord amendementen&#13;
ingediend, waarvan de strekking is: integrale handhaving van de welstandstoetsing, met dien verstande&#13;
dat de gemeenteraad de mogelijkheid wordt geboden bij bestemmingsplan of leefmilieuverordening&#13;
aan te geven dat in bepaalde gebieden de welstandsregeling niet van toepassing is (TK, vergaderjaar&#13;
1987-1988, 20 066, nr. 5).&#13;
4. Blz. 5 van de in noot 2 genoemde brief.&#13;
5. Naar het oordeel van mr. dr. J.A. Peters, zie zijn interventie tijdens de in noot 1 vermelde vergadering.&#13;
6. Nader rapport aan het Staatshoofd, d.d. 26 augustus 1987, vergaderjaar 1986-1987, 20 066, blauw&#13;
stuk B, blz. 9, rechter kolom.&#13;
7. Zie de in noot 2 vermelde brief, blz. 3.&#13;
8. Zie het in noot 6 vermelde Nader rapport, blz. 8-9.</legacyfootnotes><footnotes><footnote/></footnotes><auteurs>Drs. H.J. van Bemmel</auteurs><published>1988-03-01 00:00:00</published><modified>1988-03-01 00:00:00</modified><editiondate>1988-03-01</editiondate><htmlpath>https://denhollander.info/artikel/6273</htmlpath></article>
</articles></edition>