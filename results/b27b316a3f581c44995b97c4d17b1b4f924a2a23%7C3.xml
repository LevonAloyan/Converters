<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2013</searchword><id>10884</id><udhid>UDH:TvAR/10884</udhid><titel>Het blijft aanmodderen met de stikstofproblematiek</titel><searchwords><searchword>TvAR 12/2013</searchword><searchword>UDH:TvAR/10884</searchword></searchwords><attachments><attachment><name>TvAR2013_12_01_Het_blijft.pdf</name><extention>pdf</extention><url>https://denhollander.info/download/9310/ci</url></attachment></attachments><inleiding>Al geruime tijd zijn we in afwachting van de uitwerking van de Programmatische aanpak stikstof (PAS). Met het in voorbereiding zijnde programma wordt onder andere beoogd de voortdurende problemen bij vergunningverlening op grond van de Natuurbeschermingswet 1998 (Nbw) – in gevallen waarin stikstofdepositie een rol speelt – tot een oplossing te brengen. Recent kondigde staatssecretaris Dijksma aan dat inwerkingtreding van het programma per 1 januari 2014 niet haalbaar is. Alle inspanningen zijn er nu op gericht om het programma in de zomer van 2014 van kracht te laten worden (zie de brief d.d. 30 oktober 2013, DGNR-PDN2000 / 13157943).</inleiding><content>In de praktijk wordt de urgentie om tot een snelle oplossing te komen intussen alleen maar groter. Dat blijkt recent maar weer eens uit een uitspraak van de Afdeling bestuursrechtspraak van de Raad van State d.d. 13 november 2013 (201303243/1/R2, 201303324/1/R2, 201303514/1/R2 en 201303816/1/R2). De uitspraak heeft betrekking op vier aan veehouderijen verleende vergunningen op grond van de Nbw.&#13;
Voorafgaand aan vergunningverlening waren door de betrokken bedrijven verzoeken om saldering gedaan op grond van de Verordening stikstof en Natura 2000 Noord-Brabant (stikstofverordening).1 Het college van gedeputeerde staten van Noord-Brabant heeft op deze verzoeken zogenaamde salderingsbesluiten genomen. De vergunningen konden worden verleend omdat de toename van ammoniakemissie als gevolg van de oprichting of uitbreiding van de betrokken bedrijven, gelet op het aan deze bedrijven toegekende saldo uit de depositiebank, per saldo niet zal leiden tot een toename van stikstofdepositie op stikstofgevoelige habitattypen in de Natura 2000-gebieden. In de procedures die tot de uitspraken hebben geleid stond de vraag centraal of terecht via de depositiebank is gesaldeerd.&#13;
De Afdeling schetst in de uitspraak de randvoorwaarden voor saldering, en komt tot het oordeel dat saldering via een depositiebank op zichzelf mogelijk is. Er dient echter bij saldering een directe samenhang te bestaan tussen de intrekking van een milieuvergunning en de beschikbaarstelling van depositie ten behoeve van saldering. Het criterium ‘directe samenhang’ volgt al uit eerdere uitspraken van de Afdeling. Naar de mening van Afdeling kan deze samenhang worden aangenomen bij milieuvergunningen die zijn ingetrokken na de datum van instelling van de depositiebank. In de opzet van de Noord-Brabantse depositiebank is dat volgens de Afdeling niet geborgd. De provinciale verordening en het bijbehorende protocol hanteren als referentiedatum 7 december 2004, terwijl de depositiebank op 29 september 2009 is ingesteld. Ook is in de opzet van de depositiebank geen rekening gehouden met de referentiedata die verband houden met de uitvoering van de Vogelrichtlijn. Er is niet verzekerd dat alleen milieuvergunningen die voor de referentiedata zijn verleend kunnen worden gebruikt voor saldering.&#13;
Op basis van deze overwegingen komt de Afdeling tot het oordeel dat de saldering niet door de beugel kan, hetgeen leidt tot vernietiging van de vier Nbw-vergunningen. In dezelfde zaak is ook de salderingsmethodiek ter discussie gesteld. De Afdeling gaat daar niet op in gelet op de in de uitspraak van 7 november 2012 (201110075/1/R4 en 201201853/1/R4) aan het Hof van Justitie van de Europese Unie voorgelegde prejudiciële vragen. Deze zaak wordt binnenkort door het Hof ter zitting behandeld en de uitspraak wordt op enig moment in 2014 verwacht.&#13;
In ieder geval voor de provincie Noord-Brabant leidt de uitspraak van 13 november 2013 tot een nieuwe patstelling. Ook voor andere provincies zal de uitspraak gevolgen hebben. Door provincies geformuleerde alternatieve oplossingen, zoals het hanteren van drempelwaarden in beleidsregels, leidden eerder al tot problemen (zie bijv. Vz. ABRvS 2 oktober 2013, m.nt. W. Bruil in Agr.r. 2013/5734).&#13;
Het is zeer de vraag of het, gelet op de naderende inwerkingtreding van de PAS, nog zinvol is om de systematiek van de depositiebank opnieuw te bezien in hetlicht van de uitspraak van de Afdeling. Het is dus zaak om vaart te zetten achter de afronding van het PAS-traject.</content><legacyfootnotes>1. Zie hierover het artikel van F.H. Damen in Agr.r. 2013, nr. 10.</legacyfootnotes><footnotes><footnote/></footnotes><auteurs>prof. mr. A.A. Freriks</auteurs><published>2013-12-01 00:00:00</published><modified>2013-12-01 00:00:00</modified><editiondate>2013-12-01</editiondate><htmlpath>https://denhollander.info/artikel/10884</htmlpath></article>
</articles></edition>