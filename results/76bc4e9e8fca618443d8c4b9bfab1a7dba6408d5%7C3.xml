<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1986</searchword><id>6361</id><udhid>UDH:TvAR/6361</udhid><titel>Het waterschap als functionele bestuursvorm</titel><searchwords><searchword>TvAR 6/1986</searchword><searchword>UDH:TvAR/6361</searchword></searchwords><attachments><attachment><name>1986_nr 6_Artikel_Wessel.pdf</name><extention>pdf</extention><url>https://denhollander.info/download/6143/ci</url></attachment></attachments><inleiding>INLEIDING&#13;
In 1982 is Van den Berg, adjunct-griffier van de Staten van Overijssel, bij Steenbeek&#13;
gepromoveerd op een proefschrift over Waterschap en functionele decentralisatie',&#13;
waarvan de handelseditie ruim 242 bladzijden beslaat. Het boek plaatst het verschijnsel&#13;
waterschap op heldere wijze in een duidelijk omlijnde staatsrechtelijke context.&#13;
In een vijftal hoofdstukken komen achtereenvolgens aan de orde:&#13;
1. Grondbeginselen van het Nederlandse Staatsrecht;&#13;
2. Decentralisatie, staatsrechtelijk bezien;&#13;
3. Functionele decentralisatie;&#13;
4. Het waterschap: een staatsrechtelijke plaatsbepaling;&#13;
5. Ontwikkelingen met betrekking tot de positie van het waterschap (o.a. op het ter&#13;
rein van de relevante sector- en facet wetgeving en van de bestuurlijke reorganisatie).&#13;
Wetenschappelijk van belang is de visie van de auteur op achtereenvolgens het&#13;
verschijnsel functioneel bestuur, het daarbinnen te localiseren specimen van de functionele&#13;
decentralisatie en het fenomeen waterschap in het bijzonder. Ook zijn betoog&#13;
over afstemmingsrelaties verdient de aandacht.&#13;
Dit compacte boekwerk is niet alleen van belang voor de wetenschap, maar met&#13;
name ook voor de juridisch bestuurlijke praktijk, dus voor allen die werkzaam zijn&#13;
in het waterschapswezen dan wel vanuit hun activiteiten (bijvoorbeeld op het terrein&#13;
van het ruimtelijk bestuursrecht met betrekking tot landelijke gebieden) daarmee in&#13;
aanraking komen. Met name vanuit laatstgenoemde optiek bezien verdient het boek&#13;
in dit tijdschrift besproken te worden. Uiteraard kan zo'n bespreking niet voorbij&#13;
gaan aan de meer wetenschappelijke aspecten.2 </inleiding><content>HET KADER VAN HET BOEK&#13;
Het boek van Van den Berg is zeker niet het eerste dat op het onderhavige terrein&#13;
verschenen is. Men denke aan de oudere standaardwerken over het waterschapswezen&#13;
van Schilthuis en Fockema Andreae en aan het eveneens in 1982 verschenen&#13;
boekwerk Het Waterschap, recht en werking. Opvallend is echter de aandacht die&#13;
besteed wordt aan de inpassing van het waterschapsfenomeen in onze pluriforme&#13;
staatsstructuur. Over de opbouw van onze gedecentraliseerde staatsstructuur, al dan niet in relatie tot plannen voor bestuurlijke reorganisatie, handelden zulke uiteenlopende&#13;
werken als die van J. van de Poel over Een staatsrechtelijk labyrinth, 1960, van&#13;
J. Bulthuis over Samenwerking van gemeenten, 1957, van het IBW over de bestuurlijke&#13;
organisatie, 1975, van D. W.P. Ruiter over Gewest en territoriale decentralisatie, 1976,&#13;
van F.A.M. Stroink over Deconcentratie, 1978, en van J.B. J.M. ten Berge over&#13;
Decentraliseren met commissies, 1978.&#13;
De onderhavige studie onderscheidt zich van de bovenstaande door de integrerende&#13;
focussing van de staatsrechtelijke theorie op het fenomeen waterschap beschouwd als&#13;
specimen van functionele decentralisatie.&#13;
De auteur benadert het waterschap vanuit de staatsrechtelijke dogmatiek. Daaraan&#13;
ontleent hij zijn visie, die hij voortdurend in relatie brengt met de juridisch&#13;
bestuurlijke praktijk. Op een aantal punten graaft hij nog dieper en begeeft hij zich op&#13;
het terrin van de bestuurskunde.&#13;
Een benadering van de praktijk vanuit de dogmatiek heeft echter slechts beperkte&#13;
overtuigingskracht. Persoonlijk spreekt mij een omgekeerde benadering meer aan.&#13;
Wat zijn de beleidsvraagstukken waarvoor men zich in de praktijk van de waterhuishouding&#13;
gesteld ziet en welke ontwikkelingen zijn op dat gebied (onder meer gelet op&#13;
de geschiedenis) te verwachten? Van daaruit rijst dan de vraag naar de bestuurlijke&#13;
vormgeving door middel van een beleidskader, waarbij het waterschapsmodel tot de&#13;
reële alternatieven kan behoren. Vervolgens dient dan een keuze te worden gedaan&#13;
aan de hand van diverse (waaronder staatsrechtelijke) criteria. Een en ander impliceert&#13;
een (meer bestuurs- en beleidskundig) gerichte aanpak, vanuit een andere invalshoek&#13;
dan die welke de auteur heeft gekozen. Zijn wijze van aanpak past echter goed in de ten&#13;
onzent bestaande juridisch-dogmatische tradities. Overigens bepleit ook de auteur op&#13;
tal van plaatsen nader empirisch gericht onderzoek, zoals vergelijkende studie met&#13;
betrekking tot functionele decentralisatie (blz. 89).&#13;
UITGANGSPUNTEN AUTEUR&#13;
Van den Berg geeft blijk van een weloverdachte kijk op zijn onderwerp, die hij systematisch&#13;
ontwikkelt aan de hand van expliciete grondslagen. Hij benadert zijn onderwerp&#13;
aan de hand van de beginselen: rechtsstaat, democratie en decentralisatie. De eerste&#13;
twee beginselen behoren tot de klassieke criteria van de rechtswetenschap.&#13;
Dat ook de decentralisatie als apart beginsel vermeld wordt, vraagt nadere toelichting.&#13;
De auteur huldigt aan een AR-achtergrond ontleende denkbeelden over de begrenzing&#13;
van de staatstaak. Van den Berg is uit dien hoofde een fervent voorstander van&#13;
decentralisatie; daarbij gaat hij zover dat hij zelfs van mening is dat bij nieuwe&#13;
wetgeving de bewijslast dat ter zake centralisatie nodig is bij de regering ligt (blz. 25).&#13;
Een probleem dat zich bij de gehele decentralisatie-discussie voordoet is de meerduidigheid&#13;
van dit begrip, dat bovendien in diverse wetenschappen (zoals staatsrecht,&#13;
politicologie en bedrijfsleer) diverse betekenissen pleegt te hebben. Veelal pleegt men&#13;
onderscheid te maken in decentralisatie als proces en decentralisatie als toestand. De situatie is echter nog ingewikkelder. Behalve de bekende (staatsrechtelijke)&#13;
bestuurlijke decentralisatie (met de decentralisatie naar bestuursorganisatie of&#13;
naar taak en bevoegdhedencomplex) onderscheidt men de financiële decentralisatie.&#13;
Voorts kan men - zoals Van den Berg op blz. 37/38 - de decentralisatie zien als&#13;
een proces, als een streven, respectievelijk een gerichtheid of als een zich in de geschiedenis&#13;
voltrekkende actualiteit.&#13;
In zijn definitie van decentralisatie neemt Van den Berg vele normatieve elementen&#13;
op. Wil van decentralisatie sprake zijn dan moet het een gebeuren tussen openbare&#13;
lichamen betreffen. Daarmee komt mijns inziens de binnengemeentelijke decentralisatie&#13;
in de kou te staan. Naast centrale en gedecentraliseerde organen ontstaat&#13;
dan tevens nog een restcategorie, die van de zogenaamde zelfstandige bestuursorganen.&#13;
FUNCTIONELE DECENTRALISATIE&#13;
Van den Berg huldigt een beperkt begrip van functionele decentralisatie. Dat enige&#13;
beperking noodzakelijk is moge blijken wanneer men de opsomming van Josephus&#13;
Jitta - de Delftse hoogleraar die als grote protagonist van dit verschijnsel school&#13;
heeft gemaakt - beziet. Deze omschreef de term functionele decentralisatie als het&#13;
streven om in wetgeving en bestuur van stad en land opzettelijker systematisch colleges&#13;
van deskundigen en belanghebbenden in te schakelen. Zodoende vielen onder&#13;
zijn definitie behalve de waterschappen: de kamers van koophandel, havenschappen,&#13;
gemeenschappelijke regelingen, gemengde overheidsbedrijven, bedrijfsverenigingen,&#13;
e.d.&#13;
Maar om de gemeenschappelijke regelingen buiten het gezichtsveld van de functionele&#13;
decentralisatie te brengen, omdat in zo'n geval geen sprake kan zijn van een&#13;
verkleining van de afstand bestuur-bestuurder, zoals Van den Berg op blz. 34 betoogt,&#13;
gaat mij toch wel te ver. Wat dan te denken van samenwerking van waterschappen&#13;
in de vorm van een nieuw overkoepelend waterschap?&#13;
Uit de beperkte opvatting van de auteur over functionele decentralisatie vloeit&#13;
wellicht voort dat in zijn literatuurlijst een belangrijk boek ontbreekt, te weten de&#13;
dissertatie van G.H. Scholten, De Sociaal Economische Raad en de ministeriële verantwoordelijkheid,&#13;
1968.&#13;
Mijn eigen opvattingen omtrent functionele decentralisatie zijn mede gebaseerd&#13;
op een in 1980 verricht onderzoek naar binnengemeentelijke functionele decentralisatie&#13;
in de gemeente Zoetermeer. In die gemeente waren nieuwe organen voor functioneel&#13;
bestuur ingesteld voor Jeugd- en Jongerenwerk en Cultuur. Deze organen&#13;
waren samengesteld uit vertegenwoordigers van organisaties van particulier initiatief,&#13;
die het als hun voornaamste taak zagen de belangen van hun achterban te behartigen.&#13;
Daardoor kwam de evenwichtige, op deskundigheid gefundeerde, aan deze&#13;
raden toevertrouwde adviesfunctie op de tocht te staan. Bovendien was er weinig bereidheid&#13;
bij het gemeentebestuur om aan dergelijke organen wezenlijke bevoegdheden&#13;
over te dragen, zodat hun levensvatbaarheid te wensen overliet. Ik heb toen onder&#13;
meer bepleit de overleg- en adviesfunctie te ontkoppelen op soortgelijke wijze als later is geschied bij de liquidatie van de Academische Raad. Voorts heb ik denkbeelden&#13;
over functionele decentralisatie verwoord in een bijdrage aan de De Goede&#13;
Bundel, Beeld van een Goede Vriendschap, getiteld Het waterschap en de metamorfose&#13;
van zijn bestuursvormen. Daar heb ik gewezen op het verschijnsel van een geleidelijke&#13;
omvorming van privaatrechtelijke watercorporaties tot publiekrechtelijke functionele&#13;
organisaties, die thans door uitbreiding van hun taakbestand en verruiming van hun&#13;
afwegingskader op hun beurt weer dreigen op te gaan in lichamen van algemeen bestuur.&#13;
Van den Berg spreekt zich niet over dit verschijnsel uit, maar wijst op een voorstel van&#13;
Douwes (blz. 112), die voorstander is van een zekere privatisering van de&#13;
waterschapsorganisatie. Een dergelijke ontwikkeling zou ongetwijfeld neerkomen op&#13;
een metamorfose in omgekeerde richting.&#13;
Op blz. 73 plaatst Van den Berg kanttekeningen bij de problemen die inherent&#13;
schijnen te zijn aan functionele decentralisatie. Achtereenvolgens zijn dat:&#13;
- ze zou minder democratisch zijn dan algemeen bestuur&#13;
- het gevaar van afsplitsing van taken uit het algemeen bestuur&#13;
- de eraan verwante corporatieve staatsopvattingen.&#13;
Hieromtrent merkt hij het volgende op: Ter weerlegging van de opvatting dat functioneel&#13;
bestuur minder democratisch zou zijn dan algemeen bestuur, wijst hij de democratieopvatting&#13;
van de volkssouvereiniteit van de hand. Hij zoekt eerder aansluiting bij de&#13;
gedachte dat de burger zoveel mogelijk betrokken dient te worden bij, en invloed dient te&#13;
hebben op de besluitvorming over aangelegenheden die hem raken. Vanuit deze&#13;
participatiegedachte biedt functionele decentralisatie onmiskenbare voordelen. Maar&#13;
juist omdat het hier om selectieve participatie handelt blijft de spanning met de&#13;
postulaten van de representatieve democratie bestaan.&#13;
Dat afsplitsing van taken uit het algemeen bestuur uit een oogpunt van integrale&#13;
beleidsvoering niet acceptabel zou zijn, wordt door Van den Berg bestreden. Een&#13;
dergelijke opvatting past zijns inziens in een gesloten bestuursmodel. In het door hem&#13;
bepleite pragmatisch - open bestuursmodel is ruimte voor de vervulling van bepaalde&#13;
taken door andere overheidslichamen, mits een toereikend juridisch en bestuurlijk&#13;
instrumentarium aanwezig is om een dergelijke integratie tot stand te brengen. Deze&#13;
opvatting kan ik onderschrijven. Alleen zal er dunkt mij nogal wat verschil van mening&#13;
kunnen bestaan over de vraag of de huidige vormen van toezicht in de praktijk het&#13;
benodigde integrale effect kunnen ressorteren.&#13;
Dat corporatieve gedachten een rol gespeeld hebben bij de ontwikkeling van de&#13;
functionele decentralisatie kan niet worden ontkend. Dit corporatisme leidt volgens Van&#13;
den Berg tot vervaging van het onderscheid staat-maatschappij ten gevolge van de&#13;
inlijving van maatschappelijke organisaties en belangengroepen in het staatsverband.&#13;
Iets anders is volgens hem echter de gedachte van de functionele decentralisatie, die&#13;
berust op de erkenning dat er binnen het staatsverband kleinere, ook functioneel&#13;
bepaalde verbanden zijn, die een deel van de overheidstaken met een zekere&#13;
zelfstandigheid vervullen. Deze argumentatie spreekt mij niet aan. Een lichte graad van&#13;
corporatisme kan zeer acceptabel zijn. Bovendien miskent men mijns inziens aspecten&#13;
van het historische wordingsproces van het huidige waterschapsbestel als men ter&#13;
rechtvaardiging daarvan een staatsverband oproept, dat ruimte zou laten aan&#13;
daarbinnen relatief zelfstandig functionerende eenheden. Overigens deel ik de opvatting van Van den Berg dat de functionele decentralisatie&#13;
ten onrechte te weinig wordt gewaardeerd. Het valt te betreuren dat zowel de Regeringsnota&#13;
inzake de decentralisatie van rijkstaken (Kamerstuk nr. 16 492) als het&#13;
eindadvies van de Commissie Hoofdstructuur Rijksdienst terzake verstek lieten&#13;
gaan.&#13;
Volgens Van den Berg dient bij de beantwoording van de vraag of in een concreet&#13;
geval tot functionele decentralisatie kan worden besloten aandacht te worden geschonken&#13;
aan respectievelijk het taakaspect, het participatieaspect en het integratieaspect.&#13;
BETEKENIS VAN HET PROEFSCHRIFT VOOR HET WATERSCHAPSBESTEL&#13;
Het proefschrift van Van den Berg is in meer dan één opzicht van belang voor het&#13;
waterschapsbestel.&#13;
In de eerste plaats geeft het een nadere theoretische doordenking van het functionele&#13;
karakter van het waterschapsfenomeen, waardoor het uitdrukkelijk geplaatst&#13;
wordt binnen het ruimere kader van de totale Nederlandse staatsinrichting. Van den&#13;
Berg komt tot de conclusie dat het zwaartepunt ligt bij de taakomschrijving, dus bij&#13;
het functionele element en dat het gebiedselement (vaak wordt gesteld dat bij een&#13;
waterschap een soort kruising tussen territoriale en functionele decentralisatie aanwezig&#13;
is) ondergeschikt is. (Vergelijk de soortgelijke redenering met betrekking tot&#13;
het functionele karakter van wijkraden.) Het functionele karakter behoort tevens&#13;
gevolgen te hebben voor de bestuurssamenstelling.&#13;
Terecht wijst Van den Berg op blz. 128 op de gevaren van een te nauwe koppeling&#13;
van het waterschapsmodel aan zeggenschap over onroerend goed. Er is immers een&#13;
loskoppeling op gang gekomen van belang en zeggenschap enerzijds en van belang&#13;
en betaling anderzijds.&#13;
Schrijver heeft ook gedegen kritiek op de recentelijk vastgestelde grondwetsbepalingen.&#13;
Hij mist thans een grondwettelijke waarborg voor de functionele samenstelling&#13;
en bestuursuitoefening. Hierdoor dreigt grensvervaging tussen algemene en&#13;
functionele decentralisatie (iets wat ik persoonlijk geen ramp vind). Het nieuwe artikel&#13;
133 biedt volgens Van den Berg te weinig waarborgen dat de instelling van waterschappen&#13;
primair door de provincie dient plaats te vinden (vergelijk blz. 167/168).&#13;
Vanuit een aantal met zorg gekozen uitgangspunten (decentralisatie, differentiatie&#13;
en integratie) opererend stelt de schrijver dat een goede sectorale wetgeving regelende&#13;
de verhouding tussen rijk en waterschap ontbreekt (blz. 149/150).&#13;
Ter ondervanging van de noodzaak van de Kroon om met het oog op impasses&#13;
bij de interprovinciale reglementering van waterschappen zelf regelend op te treden,&#13;
bepleit bij de figuur van de zogenaamde uitnodiging (blz. 180). Hij zou voorts de&#13;
rechtsbescherming voor de waterschappen vergroot willen zien door inschakeling&#13;
van de Raad van State, Afd. Contentieus (blz. 184). Hij verwerpt ook de incidentele&#13;
wijziging van het waterstaatswettelijk regime zoals dat in de WOB is geregeld, waarbij&#13;
door de uitsluiting van de art. 22-24 Waterstaats wet 1900, geen ruimte meer is&#13;
gelaten voor provinciale goedkeuring (blz. 184/185). Een en ander is van betekenis voor de komende Waterschapswet. Bij de opstelling&#13;
daarvan moet volgens Van den Berg gewaakt worden tegen een te grote parallellie van&#13;
vormgeving tussen waterschappen en gemeenten of provincies. Met zijn zienswijze dat&#13;
een dergelijke wet voorshands zoveel mogelijk ter nadere vormgeving aan de&#13;
provincies dient over te laten (blz. 177) kan worden ingestemd.&#13;
In de tweede plaats schets hij een duidelijk profiel van een modern waterschap met&#13;
een vrij grote mate van zelfstandigheid. Hoezeer het benadrukken van die&#13;
zelfstandigheid op zichzelf als uitgangspunt valt te prijzen, dreigt hier toch een groot&#13;
gevaar. Hoe meer de zelfstandigheid van een waterschap wordt gepostuleerd, hoe&#13;
groter de neiging bij op eigen beleid gefixeerde colleges van provinciale staten om&#13;
bepaalde taken aan de provincie voor te behouden. En niet iedereen zal beweren dat&#13;
daarmee de decentralisatiebelangen worden gediend.&#13;
In de derde plaats benadert het onderhavige werk het waterschap als een organisatie&#13;
in beweging, in relatie tot de sterk in ontwikkeling zijnde bestuurlijke sectoren van&#13;
waterhuishouding,ruimtelijke ordening en milieubeheer. Een groot deel van deze&#13;
beschouwingen over die relaties is van zodanig belang voor het totale onroerendgoedrecht&#13;
dat ze in een aparte paragraaf aan de orde dienen te komen.&#13;
BETEKENIS PROEFSCHRIFT VOOR HET RUIMTELIJK BESTUURSRECHT&#13;
Afgezien van de bijdrage die Van den Berg in zijn geschrift levert aan het waterstaatsrecht&#13;
in engere zin, is zijn bijdrage - zoals reeds gezegd - van grote betekenis&#13;
voor het ruimtelijk bestuursrecht. Dit geldt met name zijn beschouwingen over de&#13;
sector- en facetwetgeving (blz. 185-217) die achtereenvolgens de wetgeving met&#13;
betrekking tot de waterhuishouding, met betrekking tot de milieuzorg en met betrekking&#13;
tot de ruimtelijke ordening behandelen (blz. 162).&#13;
Op de voorgestelde Wet op de waterhuishouding (die overigens in het kader van de&#13;
deregulering nogal wat wijziging zal ondergaan) heeft hij op de volgende punten&#13;
kritiek:&#13;
- hij bepleit een beroepsrecht voor beheerders tegen provinciale waterhuishoudingsplannen&#13;
(blz. 154);&#13;
- hij acht een aanwijzingsbevoegdheid met betrekking tot beheersplannen gewenst&#13;
(blz. 195);&#13;
- hij bepleit in plaats van de provinciale watercommissie een de gehele waterhuis&#13;
houding omvattende adviescommissie in te stellen (blz. 197);&#13;
- overigens wijst hij erop dat de waterschappen nu reeds vertegenwoordigers heb&#13;
ben in de Commissie Grond waterbeheer (blz. 204) en in de Provinciale Commissies&#13;
voor milieuzorg (blz. 208); - hij betreurt dat bij de tot standkoming van waterakkoorden tussen rijk en water&#13;
schap het provinciale toezicht goeddeels buiten spel komt te staan (blz. 196);&#13;
- hij betreurt dat er minder marges zijn voor een eigen beleid bij de opstelling van&#13;
kwaliteitsplannen (blz. 200).&#13;
De kritiek die de VNG heeft geuit op de Wet op de Waterhuishouding ontmaskert hij&#13;
als in strijd met de leer van de tweesporigheid (blz. 187). Merkwaardig is dat Van den Berg enerzijds pleit voor één provinciaal integrerend&#13;
plan voor waterhuishouding ter overbrugging van de kloof provincie-waterschap,&#13;
doch een soortgelijke oplossing ter overbrugging van de kloof gemeente-waterschappen&#13;
van de hand wijst (blz. 191).&#13;
Bij zijn beschouwingen over de milieuwetgeving laakt hij het feit dat de waterschappen&#13;
niet worden genoemd bij de instanties die een financiële tegemoetkoming&#13;
kunnen krijgen bij de uitvoering van een milieu-effectrapportage. Tevens betreurt&#13;
hij dat er geen overlegverplichting met hogere overheidsorganen is gecreëerd bij de&#13;
opstelling van de MER-AMvB (art. 41, lid 2 WABM) (blz. 212).&#13;
Van belang is zijn visie op afstemming in het bestuur (blz. 217). Deze houdt verband&#13;
met de eerder door hem ontvouwde inzichten omtrent de bestuurskundige termen&#13;
integratie en coördinatie (blz. 86). Coördinatie is een term van minder vergaande&#13;
strekking dan integratie. Onder integratie verstaat Van den Berg het tot stand&#13;
brengen van voldoende onderling verband en samenhang bij de taakuitoefening van&#13;
de verschillende openbare lichamen. Maar tegelijkertijd stelt hij dat de verschillende&#13;
instrumenten om tot integratie te komen steeds met de nodige zorg en terughoudendheid&#13;
dienen te worden gekozen.&#13;
In de praktijk bestaat zowel behoefte aan verticale als aan horizontale integratie.&#13;
Ons openbaar bestuur beschikt helaas over te weinig instrumenten voor horizontale&#13;
beïnvloeding. Daarom wordt ten onrechte vaak het verticale instrument van het toezicht&#13;
ingeschakeld. Volgens Van den Berg zouden echter planning en complementair&#13;
bestuur terzake uitkomst kunnen brengen.&#13;
Van den Berg stelt terecht (blz. 214) dat een goede integratie van de waterschapszorg&#13;
in het totale overheidsbestuur een goede coördinatie met de ruimtelijke wetgeving&#13;
vereist.&#13;
Dat in de PKB-procedure, zoals destijds door de regering voorzien en thans in de&#13;
Wet op de ruimtelijke ordening vervat, het beginsel van de tweesporigheid is vervat,&#13;
acht hij voor de handhaving van de zelfstandige positie van de waterschappen in het&#13;
kader van de sectorale besluitvorming van grote betekenis. Vertegenwoordiging van&#13;
de waterschappen in de Provinciale Planologische Commissies acht hij noodzakelijk.&#13;
De figuur van de rechtstreekse aanwijzingsbevoegdheid acht hij strijdig met de&#13;
decentralisatiegedachte (blz. 216). De thans geïntroduceerde figuur van de uitnodigingsbevoegdheid&#13;
acht hij met name voor de verhouding waterschap-gemeente van&#13;
belang. De weigering tot medewerking door een gemeente aan de uitvoering van een&#13;
waterschapswerk door het niet verlenen van een aanlegvergunning zal nu wel tot het&#13;
verleden gaan behoren. Daarmee is de positie van het waterschap bepaald versterkt.&#13;
Het deel van zijn geschrift dat gewijd is aan de relatie tot de bestuurlijke reorganisatie,&#13;
met name op het stuk over de provincies nieuwe stijl, (blz. 218-229) is door&#13;
de turbulente pas-op-de-plaats strategie van de huidige tijdgeest achterhaald.&#13;
CONCLUSIES&#13;
Samenvattend kan men stellen dat Van den Berg er wonderwel in geslaagd is om als&#13;
man van de provincie de autonomie van het waterschap te verdedigen. Voorts houdt hij een indrukwekkend, met grote kennis van de staatsrechtelijke&#13;
en bestuursrechtelijke literatuur doorspekt betoog, gericht op het accentueren van&#13;
het actuele en toekomstige belang van functionele decentralisatie in het algemeen en&#13;
van het waterschapswezen in het bijzonder. Gezien deze unieke gaven zou het me&#13;
niet verbazen indien voor de auteur een wetenschappelijke carrière is weggelegd. Hij&#13;
heeft zijn proeve daartoe met glans doorstaan.</content><legacyfootnotes>1. Verschenen in de reeks Hand- en Leerboeken der bestuurswetenschappen, nr. 27, Samsom, Alphen&#13;
aan den Rijn, 1982.&#13;
2. De dissertatie van Van den Berg is ook besproken door Prof. mr P. de Haan in het Nederlands Ju&#13;
ristenblad 1985, blz. 458-459.</legacyfootnotes><footnotes><footnote/></footnotes><auteurs>Prof. mr. J. Wessel</auteurs><published>1986-06-01 00:00:00</published><modified>1986-06-01 00:00:00</modified><editiondate>1986-06-01</editiondate><htmlpath>https://denhollander.info/artikel/6361</htmlpath></article>
</articles></edition>