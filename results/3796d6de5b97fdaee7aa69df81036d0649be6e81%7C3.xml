<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2010</searchword><id>8608</id><udhid>UDH:TvAR/8608</udhid><titel>Ondernemingsvormen in de landbouw. Verslag jaarvergadering 2010 Vereniging voor Agrarisch Recht</titel><searchwords><searchword>TvAR 7/8/2010</searchword><searchword>UDH:TvAR/8608</searchword></searchwords><attachments><attachment><name>TvAR2010_07_08_03_Ondernemingsvormen.pdf</name><extention>pdf</extention><url>https://denhollander.info/download/7626/ci</url></attachment></attachments><inleiding>1.Inleiding&#13;
Op vrijdag 23 april 2010 heeft de 51e Algemene Leden Ver­gadering van de Vereniging voor Agrarisch Recht plaats­gevonden in Musis Sacrum te Arnhem. In dit artikel wordt verslag gedaan van het wetenschappelijk gedeelte van deze vergadering. Het thema van deze vergadering was ‘onderne­mingsvormen in de landbouw’. Dit thema werd behandeld aan de hand van twee preadviezen die begin 2010 in het Tijdschrift voor Agrarisch Recht verschenen.1 Bij de behan­deling van de ondernemingsvormen lag de nadruk op perso­nenvennootschappen, al werd zo nu en dan ook aandacht be­steed aan de (flex-)BV.&#13;
Het onderstaande verslag vangt aan met de toelichting door prof. mr. M.J.A. van Mourik op zijn preadvies waarin de ci­viele aspecten van het nieuwe wetsvoorstel (titel 7.13 BW) inzake de personenvennootschap centraal stonden. Na de toelichting volgt een weergave van de discussie over het preadvies van prof. mr. Van Mourik die werd ingeleid met een inhoudelijke bijdrage van twee interveniënten: mevrouw mr. T.J. Mellema-Kranenburg en mr. drs. C.C. van Harten. Vervolgens wordt de toelichting van mr. ing. H.J. van den Kerkhof FB over de fiscale aspecten van diverse onderne­mingsvormen behandeld. Deze toelichting wordt eveneens gevolgd door een discussie die aanving met de interventie van mr. A. Verduijn FB.&#13;
</inleiding><content>2. Toelichting door prof. mr. M.J.A. van Mourik2: civiele aspecten van de agrari­sche personenvennootschappen&#13;
Van Mourik begint zijn toelichting met een uiteenzetting over de lange en slepende totstandkomingsgeschiedenis van de wettelijke regeling van de personenvennootschap (ti­tel 7.13 BW). De trage behandeling van het wetsvoorstel en het ‘gehannes’ in de Eerste Kamer zijn hem een doorn in het oog. De senatoren slagen er steeds weer in om punten te vin­den waardoor de behandeling van het voorstel verdere ver­traging oploopt. Hij wijst hierbij op het staken van de be­handeling vanwege het ontbreken van een doorlopende tekst en de naar zijn mening onzinnige discussies over de vraag of het wetsvoorstel niet in samenhang met de flex-BV behan­deld zou moeten worden en over de toekenning van rechts­persoonlijkheid aan alle openbare vennootschappen.&#13;
Een belangrijk punt uit het betoog van de preadviseur be­treft het karakter van de personenvennootschap, met name van de openbare vennootschap met rechtspersoonlijkheid. De redactie van art. 7:802 BW (‘een openbare vennootschap is rechtspersoon’) is hoogst ongelukkig en leidt tot verwar­ring over de aard van de overeenkomst. In essentie is de per­sonenvennootschap een overeenkomst. De mogelijkheid om een openbare of commanditaire personenvennootschap met rechtspersoonlijkheid aan te gaan, doet hieraan niets af. De rechtspersoon is dienstbaar aan het samenwerkingsver­band en fungeert slechts als opslagplaats van het vennoot­schappelijk vermogen. Anders dan bij een stille of openbare vennootschap is er geen sprake van een gemeenschappe­lijk vermogen, maar van het vermogen van een dienstbare rechtspersoon.&#13;
De rechtspersoon waarvan de vennootschap zich bedient, moet goed worden onderscheiden van bekende rechtsperso­nen zoals de BV. De rechtsbetrekkingen tussen de vennoten worden beheerst door een overeenkomst. De rechtspersoon is afhankelijk van de vennootschapsovereenkomst en func­tioneert enkel als rechtssubject ten aanzien van het vennoot­schappelijk vermogen. Er is dan ook geen sprake van een zelfstandig rechtssubject waarbinnen de onderlinge betrek­kingen worden bepaald door de statuten. De rechtspersoon die naast de vennootschapsovereenkomst bestaat, kent geen met de BV vergelijkbare organen als het bestuur of een raad van commissarissen. Bovendien is de dienstbare rechtsper­soon voor de inkomstenbelasting en de vennootschapsbelas­ting fiscaal transparant; de vennoten worden afzonderlijk in de belastingheffing betrokken. Tot slot brengt de keuze voor een vennootschap met rechtspersoonlijkheid geen beperking van de aansprakelijkheid van de vennoten met zich mee, zij blijven hoofdelijk verbonden voor de verbintenissen van de vennootschap.&#13;
Het vermogen van vennootschappen zonder rechtsper­soonlijkheid behoort tot een vennootschappelijke gemeen­schap. Net als bij andere ‘bijzondere’ gemeenschappen als de huwelijksvermogensrechtelijke of de erfrechtelijke ge­meenschap omvat de vennootschappelijke gemeenschap ook schulden. Het bestaan van ander ‘buitenvennootschap­pelijk vermogen’ naast het gemeenschappelijk vermogen, wordt door Van Mourik resoluut van de hand gewezen. On­danks de mogelijkheid tot inbreng van een economisch be­lang of het genot van een bepaalde zaak, blijft de eigendom van de zaak zelf bij de inbrenger. Daarnaast wijst de pread­viseur op het feit dat het vennootschappelijk vermogen een afgescheiden vermogen vormt. Hiermee wordt tot uitdruk­king gebracht dat de schuldeisers van de vennootschap een exclusieve verhaalspositie hebben op het vennootschappe­lijk vermogen. Privéschuldeisers moeten zakelijke crediteu­ren voor laten gaan en hebben naar het komende recht niet meer de mogelijkheid om een aandeel in de vennootschap of een afzonderlijk vermogensbestanddeel van de vennoot­schap uit te winnen. Onder het huidige recht is onzeker of de stille maatschap een afgescheiden vermogen heeft. Aan deze onzekerheid maakt het voorgestelde art. 7:806 lid 2 BW een einde. Voortaan kennen alle vennootschappen een afgeschei­den vermogen, ook de stille.&#13;
Ter verheldering van de verhouding van de vennoten tot het vennootschappelijk vermogen, schetst Van Mourik dat een vennoot twee met elkaar corresponderende hoedanigheden heeft. Net als ieder ander is hij een rechtssubject, maar daar­naast is hij ook vennoot. Als vennoot staat hij in een goede­renrechtelijke betrekking tot zijn onverdeelde aandeel in de vennootschappelijke gemeenschap, terwijl hem als privé­persoon een economische deelgerechtigdheid toekomt. Deze economische deelgerechtigdheid moet gezien worden als een verbintenisrechtelijke aanspraak op een vergoeding ter grootte van de waarde die met het goederenrechtelijke aan­deel overeenkomt. Ingeval de vennootschap zich van een rechtspersoon bedient, is er geen sprake van een aandeel in een vennootschappelijke gemeenschap. Toch blijkt uit de tekst van de art. 7:807, 7:821 lid 4 en 7:828 BW dat de ‘ven­noot’ een aandeel in de vennootschap of in de rechtsper­soon heeft. Volgens de preadviseur moet hieruit niet afgeleid worden dat de vennoot in die hoedanigheid een verbintenis­rechtelijke aanspraak heeft op het vermogen, maar dat zijn ‘aandeel’ (de economische deelgerechtigdheid) in zijn pri­vévermogen valt.&#13;
Het onderscheiden van de verschillende hoedanigheden is bijvoorbeeld van belang indien een vennoot in een huwe­lijksvermogensrechtelijke gemeenschap is gehuwd of wan­neer een vennoot uittreedt of overlijdt. Uit de jurisprudentie blijkt dat het aandeel in het vennootschapsvermogen als bij­zonder verknocht wordt aangemerkt en derhalve buiten de (ontbonden) huwelijksgemeenschap valt (HR 15 december 1961, NJ 1962, 48).3 De economische waarde wordt daaren­tegen wel tot de huwelijksgemeenschap gerekend. Deze ju­risprudentie wordt nu gecodificeerd in art. 7:808 BW, waarin neergelegd is dat slechts de economische deelgerechtigdheid van een vennoot in de huwelijksgemeenschap valt. Het aan­deel van de vennoot blijft dus buiten de huwelijksgemeen­schap, terwijl de gemeenschap daarentegen wel een verbin­tenisrechtelijke aanspraak tot vergoeding van de waarde van de deelgerechtigdheid in de vennootschap op het eigen ver­mogen van de echtgenoot verkrijgt.&#13;
De codificatie van de economische deelgerechtigdheid in art. 7:808 BW illustreert volgens Van Mourik een ontwikke­ling in het vermogensrecht van eigendom naar economisch belang. De structuur van het vennootschapsrecht past dan ook goed bij andere vermogensrechtelijke regelingen waar­in samenwerken en samenleven centraal staan. In dit kader verwijst de preadviseur nog naar de voorgestelde vergoe­dingsrechten in art. 1:87 BW van de moderniseringswetge­ving huwelijksvermogensrecht.&#13;
De wijze waarop de toetreding, uittreding en opvolging in het nieuwe wetsvoorstel worden geregeld, is een praktische verbetering ten aanzien van de huidige wetgeving en bevor­derlijk voor de continuïteit van vennootschappen. Het on­derbrengen van het vermogen in een rechtspersoon voor­komt veel van de problemen die zich nu nog voordoen bij het wijzigen van de vennootschappelijke gemeenschap. On­der het huidige recht moet een vennootschappelijke gemeen­schap eerst worden ontbonden voordat een verdeling met goederenrechtelijk effect kan plaatsvinden. Verder dienen de aanstaande of gewezen vennoten te onderhandelen over de verdeling en moeten de vermogensbestanddelen van de vennootschap afzonderlijk worden geleverd. Dat deze gang van zaken in de praktijk vaak tot complicaties leidt en de onderlinge (familie)verhoudingen op de proef stelt, hoeft weinig betoog. Indien een vennoot bij een vennootschap met rechtspersoonlijkheid uittreedt, kan zijn aandeel in de rechtspersoon eenvoudig via een akte worden geleverd aan de voortzettende vennoten of aan een toetredende vennoot. Bij uittreding verkrijgt de uittreder een verbintenisrechte­lijke aanspraak op een uitkering ter grootte van de waarde van zijn economische deelgerechtigdheid. Ingeval van over­dracht aan een opvolger zal de overnemer deze waarde die­nen te vergoeden.&#13;
De toetreding en uittreding bij vennootschappen met een vennootschappelijke gemeenschap is in het wetsvoorstel eveneens verbeterd. Een algehele ontbinding kan achterwe­ge blijven nu art. 7:818 BW de mogelijkheid tot een rela­tieve ontbinding biedt.4 De vennootschap wordt alleen ont­bonden ten aanzien van degene die uittreedt. Wanneer de vennootschap wordt voortgezet door de overige venno­ten, bepaalt art. 7:821 lid 1 BW dat het aandeel wordt toe­gedeeld aan de overblijvende vennoten. De toedeling heeft echter geen goederenrechtelijk, maar een obligatoir karakter. De ‘wettelijke verdeling’ dient nog te worden geëffectueerd door levering van de betreffende goederen.5 Het traditionele verblijvingsbeding is hierdoor overbodig, maar de opname van een onherroepelijke volmacht tot levering blijft wense­lijk. Anders dan onder het oude recht hoeft de vennootschap ook niet worden ontbonden als er na uittreding één vennoot achterblijft en de uittreder zijn aandeel overdraagt aan een opvolger.&#13;
&#13;
3. Discussie&#13;
3.1 Interventie 1: mevrouw mr. T.J. Mellema-Kranenburg6&#13;
Mevrouw Mellema-Kranenburg complimenteert Van Mou­rik met zijn heldere preadvies en wijst op het belang van de verschillende rechtsvormen voor de agrarische sector. In haar interventie stelt zij drie vragen aan Van Mourik:&#13;
Vraag 1: Acht u het niet wenselijk dat de notaris va­ker bij de redactie van vennootschapsovereenkomsten wordt betrokken?&#13;
De interveniënte mist in het preadvies een pleidooi voor de notariële akte bij personenvennootschappen. De notaris is de aangewezen persoon voor het juridisch denkwerk dat in een vennootschapsovereenkomst thuishoort. Juist in situ­aties waarin voortzetting van het bedrijf of bedrijfsopvol­ging speelt, is de notariële akte van belang. De voorgestelde ‘wettelijke verdeling’ biedt weliswaar een oplossing voor de toedeling en de verblijving van de aandelen, toch mist deze verdeling goederenrechtelijke werking; de betrokken goe­deren moeten nog steeds worden geleverd. De opname van een onherroepelijke volmacht tot levering in de vennoot­schapsovereenkomst is zeker geen overbodige luxe. Daar­naast is het opnemen van de tegenprestatie waartegen het aandeel kan worden overgenomen belangrijk. Bij overna­me tegen een te lage waarde kunnen er problemen ontstaan omdat de overname als een schenking of gift wordt aange­merkt. Indien de schenking of gift pas na het overlijden van de schenker of gever wordt uitgevoerd, is er sprake van een quasi-legaat (4:126 BW). Wordt een overnemingsbeding aangemerkt als een gift en is er sprake van een quasi-legaat, dan is de notariële vorm voorgeschreven. Verzuim van dit voorschrift leidt tot nietigheid van het beding.&#13;
Vraag 2: Is de flex-BV als rechtsvorm voor een agra­rische onderneming niet beter dan de personenven­nootschap?&#13;
Uit het preadvies van Van Mourik blijkt een lichte voor­keur voor de personenvennootschap in de agrarische sec­tor. De flex-BV zou extra administratieve rompslomp mee­brengen en leidt ertoe dat de vennootschap onder het regime van de vennootschapsbelasting valt. Mellema-Kranenburg vraagt zich af of de ‘affectio societatis’ nog wel aanwezig is. Tegenover het beeld van de familiale samenwerking in de agrarische sector dat Van Mourik schetst, stelt zij dat de ver­houdingen in de sector veel zakelijker zijn geworden. Zou men de bank niet eerder als partner moeten aanmerken?&#13;
Vraag 3: Is het niet beter om de huidige man-vrouw maatschap als samenwerkingsvorm via de flex-BV te realiseren?&#13;
De voorgestelde flex-BV biedt de mogelijkheid om dezelf­de resultaten te bereiken als het geval is bij de huidige maat­schap. Aangezien het personenvennootschapsrecht niet meer mogelijkheden biedt, zal de fiscaliteit doorslaggevend zijn bij de keuze voor een bepaalde rechtsvorm.&#13;
3.2 Reacties naar aanleiding van de interventie&#13;
Vraag 1&#13;
Van Mourik geeft aan dat hij wel degelijk oog heeft voor de belangrijke rol die het notariaat dient te vervullen bij het aangaan van vennootschapscontracten. Naar zijn mening blijkt dit ook uit paragraaf 2.1 van zijn preadvies waarin het belang van de schriftelijke vastlegging van de afspraken uit­een wordt gezet. Juist in gezinssituaties waarin de emotione­le verhoudingen en de psychische factoren van geval tot ge­val verschillen, is de notariële tussenkomst erg waardevol. De notaris heeft immers een gedegen kennis van relevante rechtsgebieden als het huwelijksvermogensrecht en erfrecht en kan derhalve goed rekening houden met alle relevante as­pecten bij de inrichting van de overeenkomst.&#13;
Ondanks de deskundigheid van de notaris, verkeert de no­taris volgens Van Mourik in de praktijk in een ongelukki­ge positie. Veel agrariërs hebben namelijk al een vast aan­spreekpunt bij adviesbureaus die hun cliënten ook adviseren op het gebied van het vennootschapsrecht. Verder waar­schuwt Van Mourik voor een modelmatige invulling van de vennootschapsovereenkomst. In de adviespraktijk heeft men nogal eens de neiging om de kloof tussen de kosten en de prijs zo groot mogelijk te maken, hetgeen ten koste gaat van de kwaliteit.&#13;
De heer Overwater merkt op dat het notariaat kansen laat liggen. Naar zijn mening overzien notarissen de van belang zijnde rechtsgebieden niet.&#13;
Mellema-Kranenburg stelt dat het met een juridisch oog kij­ken naar vennootschapscontracten niet voorbehouden is aan het notariaat, maar dat de notaris nog wel de meest aange­wezen figuur is.&#13;
Vraag 2&#13;
Het is volgens Van Mourik in het algemeen moeilijk om aan te geven of de personenvennootschap of een flexibele BV de voorkeur verdient. Hoewel een overeenkomst een grote­re vrijheid biedt om de onderlinge verhoudingen vorm te ge­ven, zal het in de toekomst ook mogelijk zijn om contractu­ele verplichtingen aan de flex-BV te verbinden. De flex-BV brengt echter wel een grotere administratieve rompslomp met zich mee. Er wordt immers veel onderzoek gedaan naar de BV en men dient derhalve veel informatie te verstrekken. In de praktijk zal de keuze voor een personenvennootschap of een BV met name door financiële overwegingen worden geïnspireerd. Hierbij moet niet alleen aan fiscale voordelen worden gedacht, maar bijvoorbeeld ook aan de mogelijkheid van pensioenopbouw in een BV.&#13;
Naar de mening van Van Mourik is de vraag naar de keuze voor een openbare vennootschap (OV) of een openbare ven­nootschap met dienstbare rechtspersoon (OVR) uiteindelijk interessanter. Vooral wanneer er veel onroerend goed in het spel is, ligt een keuze voor een OVR meer voor de hand. De OVR biedt een dienstbare parkeerplaats voor het vermogen, terwijl het eveneens erg handig kan zijn om niet onder het regime van de vennootschapsbelasting te vallen.&#13;
Vraag 3&#13;
Van Mourik beaamt dat de keuze voor een bepaalde onder­nemingsvorm bij een man-vrouw maatschap inderdaad sa­menhangt met fiscale motieven. Een ondernemer die onder de inkomstenbelasting valt, heeft bijvoorbeeld recht op be­paalde aftrekposten die de vennootschapsbelasting niet kent, zoals de meewerkaftrek. De preadviseur vindt de meewerk­aftrek overigens een merkwaardige aftrekpost; de man geniet een fiscaal voordeel omdat zijn echtgenote onbetaalde arbeid verricht. Tot slot benadrukt Van Mourik dat de keuze voor een rechtspersoon toch wel als een belangrijke nieuwe mogelijkheid van het nieuwe personenvennootschapsrecht moet worden gezien.&#13;
3.3 Interventie 2: mr. drs. C.C. Van Harten7&#13;
De heer Van Harten gaat tijdens zijn interventie vooral in op de stille vennootschap en de openbare vennootschap met rechtspersoonlijkheid. Hij wijst erop dat bedrijfsadviseurs de maatschap in het verleden te veel als een product hebben aangeboden en dat zij vooral gericht waren op de (fiscale) effecten van de maatschap. Het is tijd dat er meer aandacht wordt besteed aan de inhoud en daarmee aan de kern van de overeenkomst: de samenwerking.&#13;
Van Harten stelt dat de wettelijke definitie van de personen­vennootschap zo ruim is dat hij zich nauwelijks een samen­werkingsverband kan indenken dat geen personenvennoot­schap is. Er is immers altijd wel sprake van het inbrengen van een goed of arbeid, het beogen van een vermogensrech­telijk voordeel en het optreden voor gemeenschappelijke re­kening.&#13;
De interveniënt bepleit dat de term personenvennootschap gebruikt moet worden om het samenwerkingsverband aan te duiden dat door de overeenkomst tot stand komt (dus niet voor de overeenkomst zelf). Dit verband omvat de vennoten, niet als groep, maar als een structuur: de deelnemers in hun onderlinge verhoudingen. Binnen dit samenwerkingsver­band kunnen onderdelen als organen functioneren. Vennoten kunnen binnen de structuur immers bepaalde taken vervul­len zoals bestuur, administratie of in- en verkoop. De OVR is naar zijn mening een zelfstandig rechtssubject. De ven­noten zijn de organen van de rechtspersoon en bij de over­eenkomst kunnen eventueel andere organen met specifieke functies worden ingesteld.&#13;
In de agrarische sector komt de stille maatschap vaak voor. Na invoering van titel 7.13 BW zal de stille maatschap wor­den vervangen door de stille vennootschap. Daarnaast heb­ben landbouwers de keuze voor een openbare vennootschap, met of zonder rechtspersoonlijkheid. Met de introductie van het onderscheid tussen stil en openbaar vervalt het verwar­rende onderscheid tussen beroep en bedrijf. Anders dan bij een openbare vennootschap is inschrijving in het Handels­register bij een stille vennootschap niet mogelijk, hetgeen door Van Harten wordt betreurd. Nu kan men zich volgens de interveniënt afvragen waarom men nog zou vasthouden aan de stille vennootschap aangezien er met de openbare een goed alternatief beschikbaar is. De stille vennootschap ver­vult echter nog steeds in een grote behoefte. Vooral in situ­aties waarin een van de vennoten veel privévermogen heeft of als vennoten geen handelsnaam wensen te gebruiken.&#13;
De keuze van de wetgever om ook aan de stille vennoot­schap een afgescheiden vermogen toe te kennen, wordt toe­gejuicht. Nu wordt duidelijk erkend dat een vennoot zaak­schulden kan vormen voor een stille vennootschap, hetgeen bevorderlijk is voor een goed handelsverkeer. Het is goed dat de positie van een schuldeiser niet meer afhangt van een handelsnaam. Door inschrijving van de stille vennootschap in het Handelsregister mogelijk te maken, kan een stille ven­noot voortaan laten blijken dat hij niet in privé handelt en de tegenpartij de zekerheid verschaffen dat deze zaakschuldei­ser is.&#13;
Met het feit dat de rechtspersoonlijkheid afhankelijk zou zijn van de overeenkomst heeft Van Harten grote moeite. Naar zijn mening is de rechtspersoonlijkheid altijd een fic­tie en verschillen de toepasselijke rechtsregels per rechts­persoon. De openbare vennootschap bedient zich dan ook niet van een rechtspersoon, maar ís een rechtspersoon. De rechtspersoonlijkheid van de personenvennootschap geeft echter wel aanleiding tot allerlei vragen. Dit is bijvoorbeeld het geval als een pachter wil deelnemen aan een OVR. De pachter heeft dan de volgende opties:&#13;
a. Inbreng van het pachtrecht. In dit geval wordt de OVR zelfstandig pachter (niet de medevennoten). Bij deze in­breng is wel medewerking van de verpachter nodig. Een verpachter zal doorgaans geen toestemming geven omdat hij geen invloed zal hebben op de toekomstige samenstelling van de OVR. In familieverhoudingen is eventueel plaatsver­vangende toestemming van de rechter bij indeplaatsstelling mogelijk;&#13;
b. Het pachtrecht wordt niet ingebracht. Dit is volgens de in­terveniënt af te raden, tenzij de pachter naast de OVR zelf nog een ander bedrijf (SV) exploiteert. In dat geval zou hij een samenwerkingsovereenkomst met de OVR kunnen slui­ten en in dat kader een regeling tot winstdeling overeen kun­nen komen;&#13;
c. Verhuur van het pachtrecht aan de gezamenlijke vennoten of aan de OVR. Zonder toestemming van de verpachter is hier echter sprake van illegale onderpacht;&#13;
d. Inbreng van het genot van het gepachte. Dit is volgens Van Harten de juiste weg. De pachter mag het gebruiksrecht niet aan de OVR overdragen en dient de inbreng te beperken tot het genot van de vruchten van het gepachte.&#13;
Het laatste probleem dat Van Harten aansnijdt is de bedrijfs­overdracht. In de agrarische sector is het gebruikelijk dat een bedrijf overgenomen wordt tegen een lagere waarde dan de liquidatiewaarde. Volgens de Hoge Raad is er geen sprake van een schenking als de overdracht plaatsvindt te­gen een waarde waarbij lonende voortzetting mogelijk is (HR 13 februari 2004, LJN AN8172 en 20 maart 2009, LJN BF1029 en BF10438). Hoewel een overname tegen een going-concernwaarde in beginsel geen schenking is, kan de fictie van art. 11 Successiewet ertoe leiden dat een ver­krijging op grond van een overname-, verblijvings- of toe­delingsbeding geacht wordt een schenking te zijn. De fictie van art. 11 Successiewet geldt echter alleen tussen partij­en die bloed- of aanverwant zijn, maar binnen de landbouw is dit vrijwel altijd het geval. Van Harten vraagt zich ech­ter af of de toedeling van een ‘aandeel … in de goederen’ in art. 11 Successiewet ook van toepassing is op vennootschap­pen met rechtspersoonlijkheid. Er is dan immers geen spra­ke van een aandeel in de vennootschappelijke gemeenschap, maar slechts van een economische deelgerechtigdheid. Tot slot stelt Van Harten de vraag of met de woorden ‘ten gevol­ge van een vennootschapsovereenkomst’ in art. 11 Succes­siewet ook gedoeld wordt op de ‘wettelijke toedeling’ van art. 7:821 BW.&#13;
3.4 Reacties naar aanleiding van de tweede interventie&#13;
Van Mourik kan zich niet vinden in de visie die Van Harten heeft op de rechtspersoonlijkheid van de personenvennoot­&#13;
­schap. Van Mourik benadrukt nog eens dat de rechtspersoon slechts dienstbaar is aan de vennootschap en dat deze enkel fungeert als vermogensopslag. De vennootschap kent geen organen en van een deelrechtsorde is dan ook geen sprake. De wetsgeschiedenis biedt eveneens geen steun voor de vi­sie van Van Harten.&#13;
Met Van Harten is de preadviseur het eens dat de stille ven­nootschap een belangrijke rol kan spelen in de landbouw. Principieel vindt hij het standpunt van Van Harten over de inschrijving in het Handelsregister juist. Als er een afge­scheiden vermogen is, mogen de schuldeisers dit inderdaad weten. Toch zal het in de praktijk voor schuldeisers snel dui­delijk zijn dat er sprake is van een stille vennootschap waar­door het belang van inschrijving gerelativeerd kan worden. Een stille vennoot kan immers slechts in naam van de ven­nootschap handelen, wanneer hij een volmacht heeft van de andere vennoten.&#13;
Van Mourik acht het zinvol om helder te zijn over de waar­dering van agrarische ondernemingen. Zeker bij bedrijfsop­volgingssituaties binnen de familie is dit van groot belang. De preadviseur wijst hierbij ook op de ongelijke behande­ling van kinderen indien er gebruik wordt gemaakt van de bedrijfsopvolgingsfaciliteit (BOF). Een groot probleem bij de waardebepaling is het ontbreken van heldere wettelijke maatstaven, terwijl er talrijke methoden bestaan.&#13;
Op de vragen betreffende de bedrijfsopvolging en de toepas­selijkheid van de fictie van art. 11 Successiewet antwoordt Van Mourik dat het aannemelijk is dat een openbare ven­nootschap met rechtspersoonlijkheid niet anders wordt be­handeld dan een openbare vennootschap zonder rechtsper­soonlijkheid. Een toedeling op grond van art. 7:821 lid BW geschiedt naar zijn mening ook ‘ten gevolge van een ven­nootschapsovereenkomst’ en leidt tot toepasselijkheid van art. 11 Successiewet.&#13;
De heer Engels vraagt of de heer Van Mourik een ‘melk­maatschap’ ook als een maatschap beschouwt. Dit is volgens Van Mourik inderdaad het geval. Alleen al door de inbreng is er sprake van samenwerking. Bovendien is de samenwer­king gericht op het behalen van voordeel en vindt er dus deelname plaats aan het economisch verkeer.&#13;
Prof. mr. G.M.F. Snijders gaat in op de punten betreffen­de pacht en de personenvennootschap. Bij samenwerking is medepacht het wettelijk uitgangspunt. Partijen zijn ech­ter vrij om een andere keuze te maken. Als men geen mede­pacht wenst, dient men voorzichtig te werk te gaan. De ven­nootschapsovereenkomst dient dan zo te worden ingericht dat de pachter zijn zeggenschap voorbehoudt en zijn inbreng beperkt tot de economische voordelen van de pachtovereen­komst. De vennoot die het pachtrecht onder deze voorwaar­den inbrengt, behoudt zijn hoedanigheid van pachter.&#13;
4.Toelichting door mr. ing. H.J. van den Kerkhof FB9: fiscale aspecten van agra­rische ondernemingsvormen&#13;
De heer Van den Kerkhof begint zijn uiteenzetting met de stelling dat de optimale rechtsvorm voor de agrarische on­derneming afhankelijk is van de omvang van de onder­neming en het aantal subjectieve ondernemers. Naar zijn mening ligt de nadruk te veel op de fiscale aspecten. Het streven naar het fiscaal meest gunstige regime leidt nogal eens tot het veronachtzamen van de civielrechtelijke gevol­gen van bepaalde constructies. Zo worden huwelijksvermo­gensrechtelijke en testamentaire bepalingen vaak doorkruist wanneer er een belastingvoordeel gerealiseerd kan worden. Wanneer een huwelijk echter door echtscheiding eindigt, kunnen de gevolgen in het licht van het aanvankelijk be­oogde huwelijksvermogensregime zeer onbillijk zijn. Bij de keuze voor een bepaalde ondernemingsvorm dienen alle fis­cale en civiele aspecten zorgvuldig te worden afgewogen.&#13;
In het kader van de inkomstenbelasting is het subjectieve ondernemersbegrip van groot belang. De subjectieve onder­neming van een vennoot wordt bepaald door zijn individu­ele betrokkenheid in de personenvennootschap. In de in­komstenbelasting wordt iedere vennoot belast naar de winst van zijn subjectieve onderneming; de vennootschap is fis­caal transparant. Deze benadering heeft tot gevolg dat iedere vennoot zijn eigen fiscale beleid kan voeren. Dit brengt met zich mee dat elke vennoot in beginsel zijn eigen keuzes kan maken wanneer het gaat om de herinvesteringsreserve, het afschrijvingsregime en de vermogensetikettering. Hoewel de vennoten ieder een afzonderlijke balans en resultatenre­kening kunnen opstellen, wordt in de praktijk meestal aan­gesloten bij een firmabalans van de objectieve onderneming. Deze opstelling wordt vaak verkozen vanwege de inzichte­lijkheid en de administratieve eenvoud. Daarnaast maakt een presentatie van de cijfers een vergelijking met andere bedrij­ven mogelijk. Van den Kerkhof betreurt het dat de moge­lijkheid om een eigen fiscaal beleid te voeren in de praktijk wordt beperkt door bedrijfseconomische overwegingen.&#13;
Bij de berekening van de (jaar)winst wordt in de inkomsten­belasting uitgegaan van de winstverdeling en de economi­sche eigendom van de vennoot. De juridische eigendom en de wijzigingen in het personenvennootschapsrecht ten aan­zien van de gerechtigdheid tot de winst, hebben geen gevol­gen voor de fiscale winstberekening. In het licht van de bij­zondere verhoudingen in de agrarische sector, besteedt Van den Kerkhof aandacht aan de zakelijkheid van de winstver­deling. In de landbouw vindt immers vaak samenwerking plaats binnen familieverband tussen een opvolger met wei­nig kapitaal en een zittende ondernemer met een groot ver­mogen. Ter vaststelling van de winst gaat de fiscus uit van een zakelijke winstverdeling welke ook tussen onafhankelij­ke derden overeengekomen zou kunnen zijn. Factoren die in dit kader een rol spelen zijn de ingebrachte arbeid, de inter­ne draagplicht voor verliezen, de grootte van het ingebrach­te vermogen en de externe aansprakelijkheid voor de schul­den. Vanwege de relatief geringe opbrengsten – in relatie tot het geïnvesteerde vermogen – zal bij de winstverdeling worden afgeweken van een ‘normale’ rentevergoeding over het ingebrachte kapitaal en zal uit het resultaat bijvoorbeeld eerst een vergoeding voor de ingebrachte arbeid worden uit­gekeerd. Toch zal men er goed voor moeten waken dat de winstberekening een zakelijk karakter behoudt.&#13;
Van den Kerkhof besteedt in zijn toelichting ook veel aan­dacht aan de fiscale gevolgen van bedrijfsopvolging en be­ëindiging. In deze uiteenzetting wordt slechts aandacht be­steed aan enkele aspecten, voor een volledig overzicht wordt verwezen naar het preadvies. Bij aangaan vennoot­schap en de inbreng van een onderneming in dit verband speelt de problematiek van de herwaarderingswinst en sta­kingswinst. Van den Kerkhof behandelt de vraag in hoever­re er sprake is van staking van de ingebrachte onderneming en de verschillende wijzen waarop inbreng plaats kan vin­den zoals een inbreng met of zonder voorbehoud van stil­le reserves en de mogelijkheid om gebruik te maken van een stakingsfaciliteit, het ‘geruisloos doorschuiven’. Ten aanzien van het voorbehouden van stille reserves benadrukt de pre­adviseur dat de omvang van deze reserves weliswaar vast­gelegd moet worden, maar dat er wel een onzekerheid over de realisatie dient te worden ingebouwd. Bij een onjuiste vormgeving (of het nalaten) van dit voorbehoud, zal de fis­cus constateren dat er reeds sprake is van het realiseren van een stakingswinst. Tot slot wordt er gewezen op het feit dat de fiscale consequenties van een meerwaardeclausule in het oog gehouden moeten worden. Ingeval de voortzetter de on­derneming binnen de termijn vervreemdt, zal er afgerekend moeten worden over de stakingswinst. In de meerwaarde­clausule dient dan ook een verrekening van de eventueel verschuldigde belasting te worden opgenomen.&#13;
Over de omzetbelasting merkt de preadviseur op dat het sa­menwerkingsverband tussen vennoten als een aparte entiteit wordt aangemerkt, maar dat de vennoten daarnaast ook nog afzonderlijk in de omzetbelasting kunnen worden betrok­ken. Dit kan bijvoorbeeld tot lastige situaties leiden wanneer het gebruik en genot van grond of quota wordt ingebracht. De persoonlijke onderneming van de vennoot valt in dat ge­val onder de omzetbelasting, terwijl de onderneming van de personenvennootschap onder de landbouwregeling (27 Wet op de omzetbelasting 1968) valt. Hierdoor is het mogelijk dat de vennoot omzetbelasting verschuldigd wordt over een belaste prestatie als het inbrengen van een quotum, maar dat de personenvennootschap de voorbelasting niet in aftrek kan brengen. Het is echter mogelijk om aan deze situatie te ont­komen door een winstafhankelijke vergoeding te bedingen voor de inbreng van het gebruik en genot. In dat geval is er slechts één entiteit die in de omzetbelasting wordt betrok­ken, de personenvennootschap.&#13;
Bij de uiteenzetting van de erf- en schenkbelasting besteedt Van den Kerkhof veel aandacht aan de waardering van het ondernemingsvermogen in het kader van de bedrijfsopvol­gingsfaciliteiten van art. 35b e.v. Successiewet en de proble­matiek van de liquidatiewaarde en de going-concernwaarde die specifiek is voor de agrarische sector. Tevens bespreekt de preadviseur de mogelijkheden die een BV als fiscaal in­strument biedt in combinatie met een personenvennootschap en de bedrijfsopvolging door inbreng in een BV. Sinds 1 ja­nuari 2010 wordt de bedrijfsoverdracht van een aanmerke­lijk belang ook in de inkomstenbelasting gefaciliteerd. Op grond van art. 4.17a Wet inkomstenbelasting 2001 wordt een overgang krachtens erfrecht niet meer aangemerkt als een vervreemding. Een schenking van een aanmerkelijk be­lang wordt echter niet als een vervreemding aangemerkt voor zover de overdrachtsprijs toerekenbaar is aan het on­dernemingsvermogen (4.17c Wet inkomstenbelasting 2001). De vrijstelling is dus gemaximeerd tot het verschil tussen de overdrachtsprijs en de tegenprestatie. Van den Kerkhof be­treurt het dat de doorschuiffaciliteit bij schenking beperkter is dan de faciliteit in de winstsfeer en vindt dat exemplarisch voor de Nederlandse kruideniersmentaliteit.&#13;
Tot slot merkt de preadviseur op dat de personenvennoot­schap in de agrarische sector een aantrekkelijke rechtsvorm is om tot een fiscaal optimum te komen. De vennoten heb­ben binnen de wettelijke kaders de nodige ruimte om hun fiscale bedrijfsresultaat te optimaliseren. Bovendien kan de BV zowel afzonderlijk of in de combinatie met een perso­nenvennootschap in het spectrum van de mogelijkheden een waardevolle rol spelen. Van den Kerkhof had graag gezien dat de personenvennootschap met rechtspersoonlijkheid ook onder de vennootschapsbelasting gebracht zou kunnen wor­den.&#13;
5. Discussie&#13;
5.1 Interventie mr. A. Verduijn FB10&#13;
Nadat de heer Verduijn zijn respect heeft geuit voor het om­vangrijke preadvies van Van den Kerkhof, brengt hij op de volgende punten onder de aandacht:&#13;
1. De interveniënt benadrukt dat voor de winstbelastingen niet de juridische eigendom, maar het economisch belang van de individuele ondernemer in de personenvennootschap bepalend is. Dit geldt ook voor de investeringsaftrek en de bedrijfsopvolgingsfaciliteit (BOF) in de Successiewet 1956 (Successiewet). De uitwerking van de bedrijfsopvolgingsfa­ciliteit in de Successiewet is echter ongelukkig aangezien de fiscale en civiele regelingen niet goed aansluiten. Als voor­beeld schetst Verduijn de situatie van een echtpaar dat in al­gehele gemeenschap van goederen is gehuwd. Indien de man firmant is in een personenvennootschap, behoort alleen de ‘economische deelgerechtigdheid’ tot de huwelijksge­meenschap. Zijn echtgenote is naar het fiscale en het civie­le recht geen ondernemer. Bij het overlijden van de vrouw valt de onderneming niet in de nalatenschap en rijst de vraag of de bedrijfsopvolgingsfaciliteit wel van toepassing is. Ver­duijn acht het wenselijk dat een besluit van de Staatssecreta­ris van Financiën duidelijkheid verschaft en betreurt het feit dat er ‘lapmiddelen’ nodig zijn om aan te sluiten bij de ‘eco­nomische deelgerechtigdheid’.&#13;
2. In het preadvies wordt onder punt 5 ingegaan op de waar­debepaling bij bedrijfsoverdrachten en de bedrijfsopvol­gingsregeling. Verduijn stelt dat er voorbij wordt gegaan aan de vraag óf er überhaupt sprake is van een schenking in ci­vielrechtelijke zin. Deze vraag verdient eerst beantwoording alvorens de bedrijfsopvolgingsfaciliteiten aan de orde kan komen. Uit de arresten van de Hoge Raad van 13 februa­ri 2004 en 20 maart 2009 blijkt dat er geen schenking plaats­vindt wanneer er een prijs wordt betaald die een voortge­zette exploitatie mogelijk maakt. Sinds januari 2010 is het echter mogelijk dat er door de invoering van de fictie van art. 11 lid 1 Successiewet toch sprake is van een schenking waardoor de bedrijfsopvolgingsfaciliteit van toepassing is. Verder vraagt Verduijn zich af (in hoeverre het oordeel) of de conclusie dat er geen sprake is van een schenking in ci­viele zin bij een bedrijfsoverdracht tegen (lagere) going con­cernwaarde van invloed is op de vraag of er voor de inkom­stenbelasting zakelijk wordt gehandeld.&#13;
3. Verduijn wijst op enkele problemen die zich voordoen bij de overname van landbouwbedrijven die in een BV-vorm worden geëxploiteerd. In de sfeer van de inkomstenbelas­ting speelt de vraag over de wijze van waardering van over­gedragen aandelen: is de going-concernwaarde daarvoor de grondslag (o.g.v. jurisprudentie Hoge Raad over schenking) of is er toch sprake van een niet onder normale omstandig­heden gesloten overeenkomst (art. 4.22 Wet inkomstenbe­lasting 2001)? Daarnaast wijst hij op het probleem van de nieuwe fictie voor de schenkbelasting dat de waarde van &#13;
BV-aandelen ook is gebaseerd op het minimum van de liqui­datiewaarde. Tot slot vestigt hij de aandacht op de complica­ties bij de overdracht van aandelen van een werkmaatschap­pij door holdingvennootschap: impliceert overdracht tegen lagere going-concernwaarde een verkapte dividenduitkering of niet?&#13;
4. Wanneer het gebruik en genot van grond wordt ingebracht tegen een (deels) winstonafhankelijke vergoeding loopt men het risico dat het gebruik als reguliere pacht wordt aange­merkt. Volgens Verduijn zal deze problematiek bij de nieu­we openbare personenvennootschap met rechtspersoonlijk­heid nog sterker spelen, omdat in dat geval alleen sprake kan zijn van huur of pacht.&#13;
5. Tot slot besteedt de interveniënt aandacht aan de geruch­ten over het afschaffen van de landbouwvrijstelling en de actie van accountantskantoren om bij agrarische cliënten de landbouwgrond met toepassing van de landbouwvrijstelling te herwaarderen. Verduijn waarschuwt dat men niet kan vol­staan met de ‘truc’ om te herwaarderen. De feitelijke en ci­vielrechtelijke gevolgen van deze ‘truc’ dienen goed in het oog te houden, met name bij inbreng van de grond in op­volgingsmaatschappen of in een man-vrouw-maatschap van echtelieden die op huwelijkse voorwaarden zijn gehuwd.&#13;
In dit kader vraagt Verduijn aan Van den Kerkhof wat hij vindt van de gedachte om niet door bijvoorbeeld inbreng in een personenvennootschap de grond te herwaarderen, maar te kiezen voor een ander fiscaal waarderingsstelsel voor de landbouwgrond, waarbij de grond van jaar tot jaar op de ac­tuele marktwaarde wordt gewaardeerd: aldus neemt men di­rect jaarlijks de vrijgestelde winst.&#13;
5.2 Reacties naar aanleiding van de interventie&#13;
Naar de mening van Van den Kerkhof biedt het besluit van de Staatssecretaris van Financiën van 15 september 2009 de mogelijkheid om bij de investeringsaftrek af te wijken van de economische gerechtigdheid. Afwijking leidt echter wel tot enkele administratieve complicaties. Aansluiting bij de economische gerechtigdheid heeft dan ook het voordeel dat er minder snel fouten worden gemaakt. Met Verduijn is de interveniënt het eens dat de bedrijfsopvolgingsfaciliteit een onzorgvuldige regeling is. Het is wenselijk dat de fiscale wetgeving beter aansluit bij het civiele recht.&#13;
Over de herwaardering van de landbouwgrond in het ka­der van het eventueel vervallen van de landbouwvrijstelling, merkt Van den Kerkhof op dat het in sommige gevallen op­portuun kan zijn om de mogelijkheid tot herwaardering te benutten. Uiteraard dient men zich wel bewust te blijven van de civielrechtelijke gevolgen. Het voorstel van Verduijn om de grond van jaar tot jaar op de marktwaarde te waarderen, verhoudt zich volgens Van den Kerkhof slecht met de hui­dige wetsystematiek. Bovendien leidt dit voorstel tot hoge kosten.&#13;
De heer Snijders behandelt de vraag of de inbreng van het gebruik en genot van landbouwgrond in een personenven­nootschap leidt tot het ontstaan van een pachtverhouding. Of er in het concrete geval sprake is van een pachtovereen­komst hangt af van twee elementen. In de eerste plaats dient de grond in gebruik te zijn gegeven. Dit is het geval indien de eigenaar de zeggenschap heeft overgedragen. Het be­staan van zeggenschap kan bijvoorbeeld worden afgeleid uit het feit dat de gebruiker het bouwplan opstelt. In de twee­de plaats moet er een tegenprestatie voor het gebruik van de grond worden betaald. Als dit te herleiden is tot een vast be­drag per hectare, wijst dit op het bestaan van een pachtover­eenkomst. Wanneer echter een winstafhankelijke vergoeding wordt bedongen en het ondernemersrisico bij de inbrenger van de grond blijft, zal er geen sprake zijn van een pachtver­houding. &#13;
</content><legacyfootnotes>* Drs. E.J. Bennema studeerde geschiedenis aan de RUG en rondt momenteel zijn studie notarieel recht af.&#13;
1. Prof. mr. M.J.A. van Mourik, ‘Agrarische personenven­nootschappen, mede in relatie tot de flex-BV’, Agr.r. 2010, p. 84-94 en mr. ing. H.J. van den Kerkhof FB, ‘Rechtsvor­men in de agrarische sector’, Agr.r. 2010, p. 95-117.&#13;
2. Prof. mr. M.J.A. van Mourik is als hoogleraar verbonden aan het Centrum voor Notarieel Recht van de Radboud Universiteit Nijmegen alsmede oud-notaris te Nijmegen.&#13;
3. Van Mourik is echter van mening dat een aandeel in een personenvennootschap volgens de heersende leer in de huwelijksgemeenschap valt en kan zich niet vinden in deze jurisprudentie. De bijzondere aard van een aandeel verzet zich er evenwel tegen dat de belangrijkste gevolgen van de huwelijksgemeenschap intreden. Zie: M.J.A. van Mourik en L.C.A. Verstappen, Handboek Nederlands vermogens­recht bij echtscheiding, Deventer 2006, p. 132-135.&#13;
4. In de parlementaire geschiedenis en in de literatuur wordt van een ‘partiële ontbinding’ gesproken. Van Mourik verwerpt deze terminologie. De ontbinding is niet gedeel­telijk, maar relatief nu deze plaatsvindt jegens degene die uittreedt.&#13;
5. Deze ‘wettelijke verdeling’ dient echter wel te worden on­derscheiden van de wettelijke verdeling die op grond van art. 4:13 BW in het erfrecht plaatsvindt. De toedeling van art. 7:821 lid 1 BW heeft geen goederenrechtelijk effect. &#13;
6. Mw. mr. T.J. Mellema-Kranenburg is notaris te Rotterdam en universitair hoofddocent aan de Universiteit Leiden. &#13;
7. Mr. drs. C.C. Van Harten is werkzaam bij Gibogroep Ac­countants en Adviseurs te Arnhem.&#13;
8. Ook gepubliceerd in Agr.r. onder nummer 2009/5521 en 5522, red. &#13;
9. Mr. ing. H.J. van den Kerkhof FB is hoofd Vaktechniek Belastingadvies bij ABAB Belastingadvies en Juristen BV. &#13;
10. Mr. A. Verduijn FB is belastingadviseur bij Countus Accountants+Adviseurs te Zwolle. &#13;
</legacyfootnotes><footnotes><footnote/></footnotes><auteurs>drs. E.J. Bennema&#13;
</auteurs><published>2010-07-01 00:00:00</published><modified>2010-07-01 00:00:00</modified><editiondate>2010-07-01</editiondate><htmlpath>https://denhollander.info/artikel/8608</htmlpath></article>
</articles></edition>