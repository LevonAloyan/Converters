<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2008</searchword><id>6769</id><udhid>UDH:TvAR/6769</udhid><titel>'Dings / Het Kruis'</titel><searchwords><searchword>TvAR 5/2008</searchword><searchword>UDH:TvAR/6769</searchword></searchwords><attachments><attachment/></attachments><inleiding>5437&#13;
Pachtkamer Hof Arnhem, 22 april 2008, rolnummer&#13;
2007/102 P&#13;
(Dings / Het Kruis)&#13;
(mrs. Valk, Smeeïng-van Hees en Wesseling-Lubberink en&#13;
de raden baron Van Verschuer en ir. Rogaar)&#13;
Wanprestatie. Ontbinding. Opstalrecht.&#13;
[BW, art. 6:347]&#13;
Pachter geeft stal – door hem gebouwd op basis van opstalrecht&#13;
– in gebruik aan derde, die een xtc-laboratorium begint.&#13;
Pachter is niet alleen tekort is geschoten in de nakoming&#13;
van de bepalingen van de akte waarbij het opstalrecht&#13;
is gevestigd (bij welke het hem was verboden om zonder&#13;
toestemming van de verpachter de opstal te verhuren of in&#13;
gebruik te geven aan derden), maar ook heeft gehandeld in&#13;
strijd met zijn verplichting om zich ten aanzien van het gebruik&#13;
van het gepachte als een goed pachter te gedragen. In&#13;
dit verband is van belang dat de varkensstal geheel wordt&#13;
omringd door gepachte grond waarop het opstalrecht geen&#13;
betrekking heeft, zodat de aan- en afvoer van materialen ten&#13;
behoeve van het xtc-laboratorium over het gepachte heeft&#13;
plaatsgevonden, terwijl de ondergrond waarop de varkensstal&#13;
is gebouwd, eveneens tot het gepachte behoort. Gelet&#13;
daarop is sprake van een zelfstandige tekortkoming in de&#13;
nakoming van de pachtovereenkomst, óók wanneer ervan&#13;
uit moet worden gegaan dat de rechtsverhouding uit hoofde&#13;
van het opstalrecht in beginsel los moet worden gezien van&#13;
die uit hoofde van de pachtovereenkomst.&#13;
Arrest in de zaak van:&#13;
Martinus Gerardus Marie Dings,&#13;
wonende te Nederweert-Eind, gemeente Nederweert,&#13;
appellant,&#13;
procureur: mr. F.J. Boom,&#13;
tegen:&#13;
de besloten vennootschap met beperkte aansprakelijkheid&#13;
Maatschappij tot het ontginnen en exploiteren van landerijen&#13;
‘Het Kruis’ B.V.,&#13;
gevestigd te Nederweert-Eind, gemeente Nederweert,&#13;
geïntimeerde,&#13;
procureur: mr. A.A. Voets.</inleiding><content>1. Het geding in eerste aanleg&#13;
Voor de procedure in eerste aanleg wordt verwezen naar de&#13;
inhoud van het vonnis van 28 december 2006, dat de&#13;
pachtkamer van de Rechtbank Roermond, sector kanton,&#13;
locatie Roermond, tussen appellant (hierna te noemen:&#13;
Dings) als gedaagde en geïntimeerde (hierna te noemen:&#13;
Het Kruis) als eiseres heeft gewezen. Van genoemd vonnis&#13;
is een fotokopie aan dit arrest gehecht.&#13;
2. Het geding in hoger beroep&#13;
2.1. Dings heeft bij exploot van 4 januari 2007 aan Het&#13;
Kruis aangezegd van genoemd vonnis in hoger beroep&#13;
te komen, met dagvaarding van Het Kruis voor dit&#13;
hof.&#13;
2.2. Bij memorie van grieven heeft Dings drie grieven&#13;
tegen het bestreden vonnis aangevoerd en toegelicht,&#13;
heeft hij bewijs aangeboden en een productie in het&#13;
geding gebracht, en heeft hij geconcludeerd dat het&#13;
hof het bestreden vonnis zal vernietigen, en opnieuw&#13;
recht doende de vordering van Het Kruis alsnog af zal&#13;
wijzen, met veroordeling van Het Kruis in de kosten&#13;
van beide instanties, onder bepaling dat Het Kruis de&#13;
wettelijke rente over de proceskosten verschuldigd zal&#13;
zijn als zij deze kosten niet binnen veertien dagen na&#13;
dagtekening van dit arrest zal hebben voldaan.&#13;
2.3. Bij memorie van antwoord heeft Het Kruis de grieven&#13;
bestreden, heeft zij bewijs aangeboden en een productie&#13;
in het geding gebracht, en heeft zij geconcludeerd&#13;
dat het hof de grieven ongegrond zal verklaren en het&#13;
bestreden vonnis zal bekrachtigen, al dan niet met&#13;
verbetering van de gronden waarop het berust, met&#13;
veroordeling van Dings in de kosten van (bedoeld zal&#13;
zijn:) het hoger beroep.&#13;
2.4. Ter zitting van 5 november 2007 hebben partijen de&#13;
zaak doen bepleiten, Dings door mr. Th.J.H.M. Linssen,&#13;
advocaat te Tilburg, en Het Kruis door mr. W.M.&#13;
Bijloo, advocaat te Middelharnis; beiden hebben&#13;
daarbij pleitnotities in het geding gebracht. Bij dezelfde&#13;
gelegenheid is aan Dings akte verleend van het&#13;
overleggen van een aantal producties.&#13;
2.5. Vervolgens heeft Dings nieuwe producties in het geding&#13;
gebracht, deels in de vorm van een dvd.&#13;
2.6. Daarna heeft Het Kruis bij akte op de bedoelde&#13;
nieuwe producties gereageerd.&#13;
2.7. Ten slotte hebben partijen de stukken voor het wijzen&#13;
van arrest aan het hof overgelegd.&#13;
3. De vaststaande feiten&#13;
3.1. Op grond van hetgeen enerzijds is gesteld en anderzijds&#13;
niet of onvoldoende is weersproken dan wel&#13;
blijkt uit de onbetwiste inhoud van de overgelegde&#13;
bescheiden, staat in hoger beroep het navolgende vast.&#13;
3.2. Dings pacht van Het Kruis sinds 1 juni 1981 gebouwen,&#13;
erf en grasland gelegen te Nederweert-Eind, Gebleektedijk&#13;
11, kadastraal bekend gemeente Nederweert,&#13;
bedrijfskaart 13 a ged., nummer 224 ged., totaal&#13;
groot 1.30.00 ha. De pachtovereenkomst is op&#13;
schrift gesteld en goedgekeurd door de grondkamer&#13;
voor Limburg.&#13;
3.3. Art. 7 van de pachtovereenkomst luidt: ‘Betreffende&#13;
de bevoegdheid tot verandering van bestemming, inrichting&#13;
of gedaante van het gepachte en betreffende&#13;
het aanbrengen van verbeteringen en de vergoeding&#13;
daarvoor gelden de art. 30 en 31 Pachtwet.’&#13;
3.4. In art. 8 van de pachtovereenkomst is onder meer bepaald&#13;
dat de pachter gehouden is het gepachte als&#13;
goed pachter te gebruiken en niet tot onderverpachting&#13;
bevoegd is zonder schriftelijke toestemming van&#13;
de verpachter.&#13;
3.5. Met toestemming van Het Kruis heeft Dings op het&#13;
gepachte erf voor eigen rekening een varkensstal gebouwd&#13;
(hierna: de varkensstal).&#13;
3.6. Partijen hebben ten behoeve van Dings bij akte van&#13;
21 augustus 1990 met het oog op de varkensstal het&#13;
zakelijk recht van opstal gevestigd. In genoemde akte&#13;
is onder meer bepaald dat het recht van opstal uitsluitend&#13;
zal bestaan in het mogen stellen en in eigendom&#13;
hebben op het in de akte vermelde perceelsgedeelte&#13;
van een bedrijfsgebouw met agrarische bestemming.&#13;
Voorts vermeldt de akte dat de opstalhouder zonder&#13;
voorafgaande schriftelijke toestemming van de grondeigenaar&#13;
de in opstal gegeven oppervlakte niet aan&#13;
derden mag verhuren of onder welke titel dan ook in&#13;
gebruik geven.&#13;
3.7. Art. 1 van bedoelde akte luidt: ‘Het recht van opstal&#13;
wordt verleend voor een periode van 30 jaren (…),&#13;
met dien verstande dat na verloop van deze periode&#13;
het opstalrecht voortduurt zolang de huidige pachtverhouding&#13;
tussen partijen betreffende de omliggende&#13;
grond bestaat (…)’.&#13;
3.8. Op 29 november 2005 is bij een politie-inval in de&#13;
varkensstal een xtc-laboratorium aangetroffen.&#13;
3.9. Bij onherroepelijk vonnis van de meervoudige kamer&#13;
voor strafzaken van de rechtbank Maastricht van 21&#13;
december 2006 is bewezen verklaard dat Dings opzettelijk&#13;
gelegenheid en/of middelen heeft verschaft tot&#13;
het vervaardigen van, kort gezegd, xtc, door het ter&#13;
beschikking stellen van een schuur/loods, water en/of&#13;
electriciteit. Bij hetzelfde vonnis (hierna: het strafvonnis)&#13;
heeft de rechtbank Maastricht Dings ontslagen&#13;
van alle rechtsvervolging.&#13;
4 Beoordeling van het geschil in hoger beroep&#13;
4.1. Het Kruis heeft de ontbinding van de pachtovereenkomst&#13;
en ontruiming van het gepachte gevorderd,&#13;
met nevenvorderingen. Bij het bestreden vonnis heeft&#13;
de pachtkamer in eerste aanleg de vorderingen van&#13;
Het Kruis grotendeels toegewezen.&#13;
4.2. Per 1 september 2007 is met de art. 7:311 e.v. Burgerlijk&#13;
Wetboek een nieuwe wettelijke regeling van de&#13;
pacht in werking getreden en is de Pachtwet vervallen.&#13;
Omdat tussen oud en nieuw recht geen voor de&#13;
onderhavige zaak relevant verschil bestaat, behoeft de&#13;
vraag welk recht volgens het overgangsrecht van toepassing&#13;
is, geen bespreking.&#13;
4.3. Met grief 1 stelt Dings zich op het standpunt dat hij&#13;
in de nakoming van zijn verplichtingen uit de pachtovereenkomst&#13;
niet is tekortgeschoten. Hij motiveert&#13;
zijn standpunt met, kort samengevat, de navolgende&#13;
stellingen: a. De varkensstal is op grond van het opstalrecht&#13;
eigendom van Dings. Door het recht van opstal&#13;
is de juridische band tussen de stal en de pachtovereenkomst&#13;
verbroken. Ingebruikgeving van de stal&#13;
levert daarom geen tekortkoming in de nakoming van&#13;
de pachtovereenkomst op. b. Dings is door een derde&#13;
benaderd met het verzoek om ermee in te stemmen&#13;
dat in de leegstaande varkensstal tijdelijk, bij wijze&#13;
van bruikleen, meubels zouden worden opgeslagen.&#13;
Als hij op dit verzoek zou zijn ingegaan, zou dat geen&#13;
tekortkoming hebben opgeleverd, omdat sprake zou&#13;
zijn van een overeenkomst van tijdelijke aard. c.&#13;
Dings heeft bedenktijd gevraagd en heeft een aantal&#13;
dagen later geconstateerd dat de varkensstal tegen zijn&#13;
wil in gebruik was genomen. Hij heeft daartegen geprotesteerd,&#13;
maar is toen bedreigd. Voordat hij zich&#13;
voldoende heeft kunnen beraden over wat hem nu te&#13;
doen stond, vond de politie-inval plaats. Ter gelegenheid&#13;
van het pleidooi in hoger beroep heeft Dings op&#13;
vragen van het hof nadrukkelijk te kennen gegeven&#13;
dat het gebruik van de varkensstal eerst zeer kort voor&#13;
29 november 2005 moet zijn aangevangen. Verder&#13;
heeft Dings tijdens de pleidooizitting verklaard dat hij&#13;
bedreigd is met een vuurwapen en dat hij daarvoor&#13;
nog altijd onder behandeling is.&#13;
4.4. Het hof oordeelt als volgt. Het strafvonnis houdt&#13;
onder 7 onder meer het volgende in:&#13;
‘Tijdens de terechtzitting van 17 november 2006&#13;
heeft de verdachte erkend dat hij in de periode van 31&#13;
oktober 2005 tot en met 29 november 2005 een stal&#13;
behorend bij zijn boerderij gelegen aan de Gebleektendijk&#13;
te Nederweert-Eind heeft verhuurd aan een&#13;
man, en dat hij er na enkele dagen achterkwam dat&#13;
deze stal werd gebruikt voor activiteiten die vermoedelijk&#13;
met drugs of alcohol te maken hadden. Door&#13;
vervolgens geen actie te ondernemen heeft verdachte&#13;
bewust de aanmerkelijke kans aanvaard dat er in de&#13;
door hem ter beschikking gestelde stal verdovende&#13;
middelen, zoals XTC zou worden geproduceerd.’&#13;
4.5. De aangehaalde overweging is in diverse opzichten&#13;
niet dan wel bezwaarlijk in overeenstemming te brengen&#13;
met het standpunt dat Dings in deze procedure&#13;
inneemt. In de eerste plaats is volgens de in de overweging&#13;
weergegeven verklaring van Dings geen sprake&#13;
geweest van bruikleen maar van huur. In de tweede&#13;
plaats gaat die verklaring uit van een volwaardige&#13;
overeenkomst; van een bedenktijd voor Dings is geen&#13;
sprake. In de derde plaats vermeldt de verklaring dat&#13;
de huurovereenkomst op 31 oktober 2005 is ingegaan,&#13;
dus vrijwel een maand voor het moment van de&#13;
politie-inval.&#13;
4.6. De inhoud van het dossier van de strafzaak, welk dossier&#13;
Dings ingevolge de ter gelegenheid van de pleitzitting&#13;
gemaakte afspraken heeft overgelegd, ondersteunt&#13;
grotendeels de juistheid van de onder 4.4 aangehaalde&#13;
overweging uit het strafvonnis. Uit bedoeld&#13;
dossier volgt dat sprake was van een totstandgekomen&#13;
huurovereenkomst. Dings heeft immers ter gelegenheid&#13;
van het verhoor voor inverzekeringstelling (29&#13;
november 2005 12.00 uur; proces-verbaal RBS 25-&#13;
017724) verklaard: ‘Ik heb de stal verhuurd voor de&#13;
opslag van meubelen. Er is een contract en mijn&#13;
vrouw weet waar dat ligt. Ik weet niet wat er allemaal&#13;
in die schuur gebeurd is.’Weliswaar heeft Dings in&#13;
een later stadium een andere verklaring afgelegd,&#13;
maar in het licht van zijn eerdere verklaring en in verband&#13;
met het zich in het dossier van de strafzaak bevindende&#13;
huurcontract, dat door de politie met hulp&#13;
van de vrouw en dochter van Dings in zijn woning is&#13;
aangetroffen (bevindingen na doorzoeking 29 november&#13;
2005 12.25 uur; proces-verbaal RBS 25-017747),&#13;
is laatstbedoelde verklaring ongeloofwaardig.&#13;
4.7. Uit het dossier in de strafzaak volgt ook dat Dings&#13;
van de aanvang af gerede aanleiding heeft gehad om&#13;
te betwijfelen dat meubels in de varkensstal zouden&#13;
worden opgeslagen en dus er rekening mee heeft&#13;
moeten houden dat de stal zou worden gebruikt voor&#13;
een doel dat opzettelijk voor hem werd verborgen.&#13;
Dings heeft immers verklaard (verhoor 6 december&#13;
2005 11.15 uur; RBS 25-018210): ‘Wat me wel nog&#13;
te binnen is geschoten is dat de man die met het verhaal&#13;
voor de opslag van de meubelen kwam, informeerde&#13;
of er in de kraamstal krachtstroom was. Ik&#13;
heb daar verder niet op doorgevraagd waarom ze&#13;
krachtstroom moesten hebben. Ik heb het wel altijd&#13;
vreemd gevonden dat iemand meubelen in een varkensstal&#13;
gaat opslaan omdat je de reuk nooit uit de&#13;
meubelen krijgt.’&#13;
4.8. Uit het dossier in de strafzaak volgt verder dat Dings&#13;
gezien heeft dat blauwe vaten werden aangevoerd en&#13;
dat hij zich heeft gerealiseerd dat er in de varkensstal&#13;
mogelijk verdovende middelen zouden worden geproduceerd.&#13;
Dings heeft immers verklaard (verhoor 30&#13;
november 2005 17.50 uur; proces-verbaal RBS 25-&#13;
017853): ‘Nu kan ik me herinneren dat op de eerste&#13;
avond, de avond dat er dus voor de eerste keer spullen&#13;
zijn gebracht, het busje nog een of twee keer op het&#13;
erf is komen rijden. Het heeft zich toen allemaal ’s&#13;
avonds afgespeeld. Nadat er met het busje de eerste&#13;
keer de blauwe vaten is gebracht, is het busje ongeveer&#13;
een uur weg geweest en daarna kwam het busje weer&#13;
het erf op rijden. (…) Ik wist vanaf dat moment dat&#13;
het niet klopte. In eerste instantie werd er tegen me&#13;
gezegd dat er meubels zouden worden opgeslagen en&#13;
vervolgens kwamen ze met vaten.’ Op de vraag tijdens&#13;
hetzelfde verhoor waar Dings aan dacht toen hij de&#13;
blauwe vaten zag, heeft hij geantwoord: ‘…verdovende&#13;
middelen productie of alcoholproductie. Je&#13;
kunt aan de buitenkant van de vaten niet zien wat er&#13;
in zit.’ Dings heeft bij gelegenheid van een later verhoor&#13;
(verhoor 6 december 2005 11.15 uur; procesverbaal&#13;
RBS 25-018210) verklaard: ‘Nu wist ik… dat&#13;
ik een probleem had. Daar was ik me van bewust kort&#13;
nadat ik de blauwe vaten heb zien staan en me ben&#13;
gaan realiseren wat er in de kraamstal aan de hand&#13;
was. Ik heb me toen meteen gerealiseerd dat er verdovende&#13;
middelen gemaakt zouden kunnen worden.’&#13;
4.9. Uit het dossier in de strafzaak volgt bovendien dat&#13;
van daadwerkelijke bedreiging geen sprake is geweest,&#13;
in ieder geval niet van bedreiging met een vuurwapen.&#13;
Dings heeft namelijk verklaard (verhoor 30 november&#13;
2005 17.50 uur; proces-verbaal RBS 25-017853):&#13;
‘Met de bedreigingen bedoel ik dat ze tegen me zeiden&#13;
dat ze wel medewerking van me verwachten. Ze&#13;
hebben nooit tegen me gezegd dat ze me een kogel&#13;
door de kop zouden schieten of dat soort taal.’&#13;
4.10. Gelet op het voorgaande moet ervan uit worden gegaan&#13;
dat Dings de varkensstal aan een derde heeft verhuurd,&#13;
dat hij reeds bij het aangaan van de overeenkomst&#13;
moet hebben begrepen dat die derde het werkelijke&#13;
doel van de huur voor hem verborg, dat hij&#13;
vervolgens ook daadwerkelijk bemerkt heeft dat van&#13;
opslag van meubelen geen sprake was en zich heeft&#13;
gerealiseerd dat waarschijnlijk criminele activiteiten in&#13;
de stal plaatsvonden, dat hij niet daadwerkelijk is bedreigd&#13;
– hoewel hij begrijpelijk de situatie wel als bedreigend&#13;
heeft ervaren – en dat hij niettemin niet&#13;
meteen de politie heeft ingeschakeld. Het hof laat in&#13;
dit verband in het midden hoe lang het gebruik van&#13;
de varkensstal voor het xtc-laboratorium daadwerkelijk&#13;
heeft geduurd en dus ook of de in het strafvonnis&#13;
genoemde datum van 31 oktober 2005 (hiervoor&#13;
onder 4.4) juist is. Voor zover Dings in dit geding&#13;
omtrent de feitelijke gang van zaken een ander standpunt&#13;
inneemt, is dat standpunt in het licht van de inhoud&#13;
van het strafdossier – meer in het bijzonder in&#13;
het licht van de hiervoor aangehaalde passages – onvoldoende&#13;
gemotiveerd.&#13;
In verband daarmee komt het hof niet toe aan het opdragen&#13;
van bewijs.&#13;
4.11. Uit de aldus vaststaande feiten volgt dat Dings niet alleen&#13;
tekort is geschoten in de nakoming van de bepalingen&#13;
van de akte waarbij het opstalrecht is gevestigd&#13;
(bij welke het hem was verboden om zonder toestemming&#13;
van de verpachter de opstal te verhuren of in gebruik&#13;
te geven aan derden), maar ook heeft gehandeld&#13;
in strijd met zijn verplichting om zich ten aanzien van&#13;
het gebruik van het gepachte als een goed pachter te&#13;
gedragen. In dit verband is van belang dat de varkensstal&#13;
geheel wordt omringd door gepachte grond&#13;
waarop het opstalrecht geen betrekking heeft, zodat&#13;
de aan- en afvoer van materialen ten behoeve van het&#13;
xtc-laboratorium over het gepachte heeft plaatsgevonden,&#13;
terwijl de ondergrond waarop de varkensstal is&#13;
gebouwd, eveneens tot het gepachte behoort. Gelet&#13;
daarop is sprake van een zelfstandige tekortkoming in&#13;
de nakoming van de pachtovereenkomst, óók wanneer&#13;
met Dings ervan uit moet worden gegaan dat de&#13;
rechtsverhouding uit hoofde van het opstalrecht in&#13;
beginsel los moet worden gezien van die uit hoofde&#13;
van de pachtovereenkomst. De vraag of een tekortkoming&#13;
in het kader van de ene rechtsverhouding kan&#13;
leiden tot ontbinding van de andere, op grond van&#13;
het verband tussen beide, kan in deze zaak dan ook&#13;
onbesproken blijven.&#13;
4.12. Uit hetgeen is overwogen, volgt dat grief 1 faalt.&#13;
4.13. Met grief 2 stelt Dings zich op het standpunt dat,&#13;
voor zover sprake is geweest van een tekortkoming in&#13;
de nakoming van de pachtovereenkomst, die tekortkoming&#13;
de ontbinding, gelet op de gevolgen van de&#13;
ontbinding en de aard en ernst van de tekortkoming,&#13;
niet rechtvaardigt. In dit verband beroept Dings zich&#13;
op de overweging uit het strafvonnis met betrekking&#13;
tot de strafbaarheid van de verdachte. Die overweging&#13;
eindigt als volgt: ‘De rechtbank is dan ook van oordeel&#13;
dat verdachte zich in een dusdanig benarde situatie&#13;
bevond dat niet zonder meer van hem verwacht&#13;
kon worden dat hij daar met onmiddellijke ingang&#13;
een einde aan zou maken, zodat juridisch gezien&#13;
sprake was van overmacht. Derhalve dient verdachte&#13;
te worden ontslagen van alle rechtsvervolging.’&#13;
4.14. De grief faalt. Naar het oordeel van het hof kan niet&#13;
worden gezegd dat de tekortkoming de ontbinding&#13;
niet rechtvaardigt. In dit verband is van belang dat&#13;
volgens de onbetwiste stellingen van Het Kruis het&#13;
proces-verbaal van een descente van 21 oktober 2004&#13;
in een andere tussen partijen aanhangige zaak inhoudt&#13;
dat Dings het voornemen heeft om de varkensstal&#13;
weer voor het houden van varkens in gebruik te&#13;
nemen, maar Dings dat niet heeft gedaan, terwijl inmiddels&#13;
ook een gedeelte van zijn milieuvergunning is&#13;
verlopen (memorie van antwoord onder 15). Gelet op&#13;
deze feiten behoefde (het gewicht van) het belang van&#13;
Dings bij voortzetting van zijn bedrijf – immers van&#13;
wezenlijke betekenis voor de beoordeling van de gevolgen&#13;
van de ontbinding – een nadere toelichting,&#13;
die Dings ten onrechte achterwege heeft gelaten. Wat&#13;
betreft de aard en ernst van de tekortkoming gaat het&#13;
hof – ondanks de tegenstrijdigheden tussen hetgeen&#13;
Dings in het kader van de onderhavige procedure&#13;
heeft verklaard en het dossier van de strafzaak (zie&#13;
hiervoor onder 4.4-4.8) – ervan uit dat Dings zich&#13;
daadwerkelijk bedreigd heeft gevoeld en dat hij in&#13;
ieder geval mede in verband daarmee niet meteen de&#13;
politie heeft ingeschakeld. Daar staat echter tegenover&#13;
dat de exploitatie van een xtc-laboratorium een vorm&#13;
van zware criminaliteit is, zodat het alleszins begrijpelijk&#13;
is dat Het Kruis daarmee niet als verpachter in&#13;
verband wil worden gebracht. Afweging van een en&#13;
ander leidt het hof tot het oordeel dat niet kan worden&#13;
gezegd dat de tekortkoming de ontbinding niet&#13;
rechtvaardigt.&#13;
4.15. Grief 3 bouwt voort op de grieven 1 en 2 en deelt in&#13;
hun lot.&#13;
4.16. Het hof passeert het bewijsaanbod van Dings, deels&#13;
omdat Dings tekort is geschoten in zijn stelplicht (zie&#13;
hiervoor onder 4.10) en voor het overige omdat zijn&#13;
aanbod niet betrekking heeft op concrete feiten of&#13;
omstandigheden die, indien bewezen, tot een andere&#13;
beslissing zouden kunnen leiden dan hiervoor gegeven.&#13;
4.17. De slotsom is dat de grieven falen. Het hof zal het bestreden&#13;
vonnis bekrachtigen, met dien verstande dat&#13;
het hof – in verband met de omstandigheid dat tenuitvoerlegging&#13;
van het bestreden vonnis nog niet&#13;
heeft plaatsgevonden – bij wijze van ordemaatregel&#13;
een nieuwe ontruimingstermijn zal bepalen en in zoverre&#13;
het bestreden vonnis zal vernietigen. Het hof zal&#13;
Dings veroordelen in de kosten van het hoger beroep.&#13;
5. Beslissing&#13;
Het hof, recht doende in hoger beroep:&#13;
vernietigt het vonnis van de pachtkamer van de rechtbank&#13;
Roermond, sector kanton, locatie Roermond, van 28 de-&#13;
cember 2006, doch uitsluitend voor wat betreft de tweede&#13;
alinea van het dictum;&#13;
veroordeelt Dings om het gepachte uiterlijk 15 september&#13;
2008 met al de zijnen en al het zijne te ontruimen en te&#13;
verlaten, met machtiging van Het Kruis om die ontruiming&#13;
zo nodig zelf te bewerkstelligen met behulp van de sterke&#13;
arm op kosten van Dings;&#13;
bekrachtigt genoemd vonnis voor het overige;&#13;
veroordeelt Dings in de kosten van het hoger beroep, tot&#13;
aan deze uitspraak aan de zijde van Het Kruis begroot op&#13;
€ 2.682,- voor salaris procureur en op € 248,- voor griffierecht.</content><legacyfootnotes/><footnotes><footnote/></footnotes><auteurs/><published>2008-05-01 00:00:00</published><modified>2017-06-16 16:17:51</modified><editiondate>2008-05-01</editiondate><htmlpath>https://denhollander.info/artikel/6769</htmlpath></article>
</articles></edition>