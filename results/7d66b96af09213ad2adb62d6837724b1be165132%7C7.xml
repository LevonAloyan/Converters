<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2019</searchword><id>15717</id><udhid>UDH:TvAR/15717</udhid><titel>Wijzigingen van het onteigeningsrecht onder de Omgevingswet</titel><searchwords><searchword>TvAR 7/8/2019</searchword><searchword>UDH:TvAR/15717</searchword></searchwords><attachments><attachment><name>20541.pdf</name><extention>pdf</extention><url>https://denhollander.info/download/20541/ci</url></attachment></attachments><inleiding>&lt;p&gt;De Aanvullingswet grondeigendom vult de Omgevingswet aan met regelingen inzake grondbeleidsinstrumenten.[2] Tamelijk recent is de internetconsultatie van het Aanvullingsbesluit grondeigendom Omgevingswet (hierna: Aanvullingsbesluit grondeigendom) afgerond. Dit besluit vult de algemene maatregelen van bestuur onder de Omgevingswet aan.[3] De voorgestelde regeling voor onteigening in de Aanvullingswet grondeigendom verschilt aanzienlijk van de huidige procedure in de Onteigeningswet (Ow). Deze bijdrage signaleert en becommentarieert vier in het oog springende voorgenomen wijzigingen. Voor een goed begrip van de wijzigingen wordt eerst kort stilgestaan bij de onteigeningsprocedure zoals deze onder het huidige recht is vormgegeven. Vervolgens worden de voorgestelde wijzigingen aan de hand van de chronologie van de onteigeningsprocedure besproken.&lt;/p&gt;</inleiding><content>&lt;h3&gt;1. De huidige onteigeningsprocedure&lt;/h3&gt;&lt;p&gt;De bouwstenen van ‘ons’ onteigeningsrecht zijn door de Franse keizer Napoleon gelegd aan het begin van de 19&lt;span class="superscript"&gt;de&lt;/span&gt; eeuw. Volgens Napoleon moest de onteigeningswet aan drie voorwaarden voldoen: (a) de eigenaar moest zich tegen de onteigening kunnen verzetten, (b) de onteigening moest door de rechter worden uitgesproken en (c) de onteigende moest een billijke schadevergoeding ontvangen.[4] Iets meer dan dertig jaar later schreef de grondlegger van onze parlementaire democratie Thorbecke de thans nog geldende Onteigeningswet.[5] Deze wet bevat verschillende titels die elk categorieën van gevallen aanduiden ten behoeve waarvan onteigend kan worden. De in de praktijk veruit meest benutte titel, is titel IV: &lt;span class="italic"&gt;Onteigening in het belang van de ruimtelijke ontwikkeling, van de Volkshuisvesting, van de openbare orde en van de handhaving van de Opiumwet. &lt;/span&gt;Titel IV wordt met name gebruikt voor de uitvoering van bestemmings- en inpassingsplannen.[6] De onteigeningsprocedure zoals opgenomen in titel IV bestaat uit twee fasen, de administratieve en de gerechtelijke fase. &lt;/p&gt;&lt;p&gt;Administratieve fase&lt;/p&gt;&lt;p&gt;De administratieve fase vangt aan met een verzoek van de beoogde onteigenaar aan de Kroon om een Koninklijk Besluit te nemen waarin de aanwijzing ter onteigening plaatsvindt. Het besluit van het bestuursorgaan om het verzoek in te dienen (‘het verzoekbesluit’) is geen besluit in de zin van de Algemene wet bestuursrecht (hierna: Awb). Om deze reden staat hiertegen geen bezwaar en beroep open. De Kroon toetst het onteigeningsverzoek aan de voorschriften van de Onteigeningswet.[7] Zo beoordeelt de Kroon of het verzoek niet in strijd is met het recht (en de algemene beginselen van behoorlijk bestuur), of een ruimtelijk ontwikkelingsbelang met de onteigening is gediend en of de onteigening noodzakelijk en urgent is.[8] Is aan deze voorwaarden voldaan, dan wordt een ontwerp Koninklijk Besluit ter inzage gelegd. Belanghebbenden ontvangen hiervan een persoonlijke kennisgeving en hebben zes weken de tijd om zienswijzen in te dienen. Na het verstrijken van deze termijn wordt het ontwerpbesluit voor advies naar de Afdeling advisering van de Raad van State gezonden. Voor deze volgorde is gekozen omdat zo ook de ingediende zienswijzen in het advies betrokken kunnen worden. Binnen zes maanden na tervisielegging moet het (definitieve) Koninklijk Besluit zijn genomen.[9] Het Koninklijk Besluit wordt vervolgens gepubliceerd in de &lt;span class="italic"&gt;Staatscourant &lt;/span&gt;en toegezonden aan de beoogd onteigenaar, de eigenaar en andere belanghebbenden die zienswijzen hebben ingediend. Daarnaast wordt het besluit ter inzage gelegd en wordt hiervan melding gedaan in een of meer dag- nieuws- of huis-aan-huisbladen. Met het Koninklijk Besluit eindigt de administratieve fase. &lt;/p&gt;&lt;p&gt;Gerechtelijke fase &lt;/p&gt;&lt;p&gt;Alvorens de gerechtelijke fase van start gaat, moet nog een uiterste poging worden gedaan om het eigendom langs minnelijke weg te verkrijgen. Slaagt deze poging niet, dan kan een vervroegde onteigening worden gevorderd bij de burgerlijke rechter. De gerechtelijke procedure trapt af met het uitbrengen van een dagvaarding.[10] De onteigende heeft twee weken de tijd om hierop te reageren. Opmerking verdient dat de onteigende voor de rechter alleen kan klagen over een onjuiste belangenafweging, indien die belangen in de administratieve fase ook al naar voren zijn gebracht.[11] In zoverre is de toetsingsruimte van de burgerlijke rechter beperkt. &lt;/p&gt;&lt;p&gt;Als de vordering door de rechtbank wordt toegewezen, wordt een voorschot op de schadeloosstelling vastgesteld.[12] Daarnaast wordt een rechter-commissaris en deskundigen benoemd en een descente, een gerechtelijke plaatsopneming, bepaald.[13] Tegen het onteigeningsvonnis staat cassatieberoep open voor de onteigende. Met de descente breekt het tweede gedeelte van de gerechtelijke procedure aan: het schadeloosstellingsdebat. Tijdens de descente kunnen de deskundigen de staat van het te onteigenen bekijken. De deskundigen leggen hun bevindingen neer in een rapport. Partijen kunnen tegen dit rapport bezwaar maken. In de praktijk wordt doorgaans gewerkt met een conceptrapport waarop partijen kunnen reageren en wordt afgezien van bezwaar. Deze werkwijze versnelt de procedure enigszins. Tegen het schadevonnis staat alleen cassatieberoep open.&lt;/p&gt;&lt;h3&gt;2. De Omgevingswet &lt;/h3&gt;&lt;p&gt;De Omgevingswet treedt naar verwachting in 2021 in werking.[14] Met de invoering van de Omgevingswet worden verschillende doelen nagestreefd. Twee daarvan spelen bij de voorgestelde wijzigingen van het onteigeningsrecht nadrukkelijk een rol, te weten (a) het vergroten van de inzichtelijkheid, de voorspelbaarheid en het gebruiksgemak van het omgevingsrecht en (b) het versnellen en verbeteren van de besluitvorming.[15] Eind 2016 verscheen de consultatieversie van het wetsvoorstel Aanvullingswet grondeigendom. Daarop is destijds veel kritiek geuit.[16] Nog voordat het wetsvoorstel ter advisering werd toegezonden aan de Afdeling advisering van de Raad van State berichtte de toenmalige minister van destijds het Ministerie van Infrastructuur en Milieu Schultz van Haegen, dat aan enkele van de geuite bezwaren tegemoet zal worden gekomen.[17] De consultatieversie verschilt om deze reden aanzienlijk van het afgelopen februari aan de Tweede Kamer aangeboden wetsvoorstel Aanvullingswet grondeigendom. Tamelijk recent is ook de internetconsultatie van het Aanvullingsbesluit grondeigendom afgerond. Het aantal (openbare) reacties hierop is – vergeleken met het aantal reacties op de consultatieversie van de Aanvullings&lt;span class="italic"&gt;wet&lt;/span&gt; grondeigendom – beduidend laag. Een verklaring hiervoor kan worden gevonden in het beperkt aantal veranderingen dat het Aanvullingsbesluit grondeigendom met zich brengt voor het onteigeningsrecht. Alleen in afdeling 7.2 zijn enkele bepalingen opgenomen over de inhoud en terinzagelegging van de onteigeningsbeschikking. Om deze reden zien de hierna te bespreken wijzigingen van het onteigeningsrecht &lt;span class="italic"&gt;uitsluitend &lt;/span&gt;op de Aanvullingswet grondeigendom. &lt;/p&gt;&lt;p&gt;Wijziging I: Bekrachtigingsprocedure&lt;/p&gt;&lt;p&gt;Onder de Omgevingswet vervalt de mogelijkheid om een onteigeningsverzoek in te dienen bij de Kroon. In plaats daarvan krijgt het bestuursorgaan &lt;span class="italic"&gt;zelf&lt;/span&gt; de bevoegdheid om een onteigeningsbeschikking te nemen. Blijkens de memorie van toelichting sluit deze handelswijze aan bij het vertrekpunt onder de Omgevingswet dat alle overheidslagen in beginsel de beschikking moeten hebben over instrumenten om hun eigen ruimtelijk beleid vorm te geven. Bevoegdheid en verantwoordelijkheid komen zo in één hand – bij het bestuursorgaan – te liggen.[18] Naast de Kroon verdwijnt ook het advies van de Afdeling advisering van de Raad van State van het toneel. In de consultatieversie van het wetsvoorstel was nog voorzien in een vervangend advies door een nog in te stellen landelijke adviescommissie. Met het introduceren van de bekrachtingsprocedure bij de bestuursrechter is echter ook daar vanaf gezien. &lt;/p&gt;&lt;p&gt;Op de voorbereiding van de onteigeningsbeschikking is de uniforme openbare voorbereidingsprocedure (afdeling 3.4 Awb) van toepassing. Het bestuursorgaan zal een ontwerpbesluit ter inzage moeten leggen waartegen zienswijzen kunnen worden ingediend. Als het bestuursorgaan vervolgens het definitieve besluit bekendmaakt, moet het de &lt;span class="italic"&gt;bestuurs&lt;/span&gt;rechter binnen zes weken verzoeken de onteigeningsbeschikking te bekrachtigen. De bestuursrechter verricht ambtshalve een basistoets.[19] Deze toets komt inhoudelijk overeen met de toets die thans wordt uitgevoerd door de Kroon, zij het dat niet expliciet wordt benoemd dat (ook) een toetsing aan de algemene beginselen van behoorlijk bestuur moet worden verricht.&lt;/p&gt;&lt;p&gt;In de bekrachtigingsprocedure bij de bestuursrechter kunnen belanghebbenden bedenkingen inbrengen tegen de onteigeningsbeschikking. Niet is vereist dat zij ook tegen het ontwerpbesluit zienswijzen hebben ingediend.[20] De bestuursrechter doet in de regel binnen zes maanden uitspraak. De onteigeningsbeschikking treedt in werking op de dag nadat de bekrachtigingsuitspraak ter inzage is gelegd.&lt;/p&gt;&lt;p&gt;Bovenstaande procedure doet in de verte denken aan de situatie van vóór de inwerkingtreding van de Crisis- en herstelwet (hierna: Chw) in 2010.[21] Destijds was in de Onteigeningswet in titel IV opgenomen dat de gemeenteraad tot aanwijzing ter onteigening diende te besluiten, waarna het besluit door de Kroon moest worden goedgekeurd. Op dit besluit was, net zoals in het ‘nieuwe’ stelsel, de uniforme openbare voorbereidingsprocedure (afdeling 3.4 Awb) van toepassing. Daar waar in het wettelijk regime van vóór 2010 ‘de Kroon’ staat, kan in het nieuwe stelsel de ‘bestuursrechter’ worden gelezen en daar waar in het oude regime ‘goedkeuring’ staat, kan in het nieuwe stelsel ‘bekrachtiging’ worden gelezen. Alwaar de regering toen de mening was toegedaan dat deze procedure te lang duurde en de invoering van de Chw voor versnelling moest zorgen, tracht zij met eenzelfde motief nu weer een procedure vergelijkbaar met die van vóór 2010 in te voeren.[22] Alle beweringen ten spijt, zal het nieuwe stelsel echter onoverkomelijk leiden tot een aanzienlijk langere doorlooptijd.[23] Bovendien ontbreekt de noodzaak van het invoeren van deze ‘nieuwe’ procedure. De huidige procedure functioneert, in elk geval volgens de gebruikers daarvan, naar behoren.[24] Als de regering desalniettemin wenst een ‘nieuw’ stelsel in te voeren, is het wellicht effectiever om de onteigeningsbeschikking van het bestuursorgaan als een niet-appellabel besluit in de zin van de Awb aan te merken. Dit besluit kan dan worden getoetst door de civiele rechter welke vervolgens de onteigening uitspreekt.[25] Voor het ‘niet-appellabel’ maken van de onteigeningsbeschikking zou kunnen pleiten dat hoewel de onteigeningsbeschikking een publiekrechtelijk besluit is, het besluit uiteindelijk tot privaatrechtelijke rechtsgevolgen leidt, namelijk de verkrijging van de eigendom.[26]&lt;/p&gt;&lt;p&gt;Een positief aspect van de ‘nieuwe’ procedure is dat voor belanghebbenden – die bedenkingen hebben ingediend – hoger beroep open staat tegen de bekrachtigingsuitspraak bij de Afdeling bestuursrechtspraak van de Raad van State.[27] Onder het huidige recht kan enkel cassatieberoep worden ingesteld tegen het onteigeningsvonnis. In cassatie vindt echter geen herbeoordeling van de feiten plaats. In zoverre kan onder de Omgevingswet steeds in twee gerechtelijke instanties over de feiten worden gediscussieerd. &lt;/p&gt;&lt;p&gt;Wijziging II: Schadeloosstellingsprocedure &lt;/p&gt;&lt;p&gt;Na de bekrachtigingsprocedure wordt met de gerechtelijke procedure tot vaststelling van de schadeloosstelling begonnen (140007381115.3.2 Omgevingswet). Deze procedure wordt ingezet met een procesinleiding waarin de schadeloosstelling die door de onteigenaar wordt aangeboden is opgenomen.[28] Belanghebbenden kunnen hiertegen een verweerschrift indienen. Vervolgens vindt een mondelinge behandeling plaats. Als tijdens de mondelinge behandeling geen overeenstemming wordt bereikt, benoemt de rechtbank een oneven aantal deskundigen die – net zoals onder het huidig recht – een rapport over de schadeloosstelling zullen uitbrengen. Na de descente stelt de rechter bij tussenbeschikking een voorlopige schadeloosstelling vast. Nadat het definitieve deskundigenrapport is ingeleverd, vindt een nadere mondelinge behandeling plaats.[29] Tegen de uitspraak van de rechtbank staat cassatieberoep open.[30] &lt;/p&gt;&lt;p&gt;Opvallend is allereerst dat de schadeloosstellingsprocedure wordt begonnen met een procesinleiding,[31] waarin de ‘bewijsmiddelen’ en ‘gronden’ moeten worden vermeld. In het onteigeningsrecht is het evenwel de rechter die zelfstandig onderzoek moet verrichten naar de vraag welke schadevergoeding aan de onteigende toekomt.[32] De rechter is daarbij nadrukkelijk niet gebonden aan de standpunten van partijen, ook niet als deze zijn opgenomen in een procesinleiding of verweerschrift.&lt;/p&gt;&lt;p&gt;Volgens de wetgever ontstaat door het uitwisselen van processtukken een gestroomlijnde procedure waarin het alsnog bereiken van een schikking centraal staat. De vraag kan worden gesteld of deze gedachte niet al te optimistisch is. Partijen hebben immers, voordat zij bij de civiele rechter terechtkomen, al een heel voortraject aan minnelijk overleg afgelegd. Bovendien is het vaak de descente welke voor nieuwe inzichten bij partijen zorgt. De descente vindt in het nieuwe stelsel pas plaats ná de mondelinge behandeling. Daar staat tegenover dat de verweerschriften en de mondelinge behandeling in het nieuwe stelsel onderdeel uitmaken van de opdracht aan de deskundigen en zij zo over méér relevante informatie beschikken bij het vaststellen van de schadeloosstelling dan thans het geval is.[33] &lt;/p&gt;&lt;p&gt;Tot slot kan worden opgemerkt dat in art. 30j, zesde lid, Rv de mogelijkheid is opgenomen dat de rechter op verlangen van de partijen de mondelinge behandeling geheel achterwege kan laten. Als partijen de meerwaarde van een mondelinge behandeling niet inzien, omdat uit het gevoerde minnelijk overleg is gebleken dat de standpunten te ver uit elkaar liggen, kan dus van een mondelinge behandeling worden afgezien. Het is echter evengoed denkbaar dat de onteigende partij bewust geen afstand zal doen van het recht op een mondelinge behandeling. Vanuit strategisch oogpunt bezien kan het agenderen van een mondelinge behandeling – met de daarbij behorende vertraging in de procedure – voor een onteigende een manier zijn om zijn onderhandelingspositie te versterken.&lt;/p&gt;&lt;p&gt;Wijziging III: Onteigeningsakte &lt;/p&gt;&lt;p&gt;De eigendom van het te onteigenen gaat in het nieuwe stelsel niet meer over door inschrijving van het onteigeningsvonnis in de openbare registers, maar door inschrijving van een notariële onteigeningsakte.[34] Alvorens de onteigeningsakte kan worden ingeschreven moet aan een drietal voorwaarden zijn voldaan. Zowel het onteigeningsbesluit (i) als het daaraan ten grondslag liggende planologische besluit (ii) moet onherroepelijk zijn. Daarnaast moet de voorlopige schadeloosstelling(en) zijn vastgesteld en betaald (iii). In de wet zijn de bewijstukken opgenomen waarmee kan worden aangetoond dat aan bovenstaande voorwaarden is voldaan. Te denken valt aan een betalingsbewijs dat de voorlopige schadeloosstelling is overgemaakt op de bankrekening van de onteigende.[35]&lt;/p&gt;&lt;p&gt;De onteigenaar moet binnen twee maanden nadat aan de genoemde voorwaarden is voldaan, de notaris verzoeken de onteigeningsakte te verlijden.[36] Het is de notaris zelf die controleert of inderdaad aan de drie voorwaarden is voldaan. Het is op zijn minst twijfelachtig of de notaris hiertoe voldoende geëquipeerd is. De Koninklijke Notariële Beroepsorganisatie heeft tijdens de consultatieronde van het wetsvoorstel in 2016 al aangegeven dat een inhoudelijke toetsing op de aan te leveren bewijsstukken niet van de notaris kan worden verlangd.[37] Overigens is in het wetsvoorstel ook geen termijn gesteld waarbinnen de akte door de notaris moet zijn opgesteld. In theorie is het dus mogelijk dat de notaris, wellicht op aandringen van de onteigenaar, de akte niet direct nadat aan de drie voorwaarden is voldaan opstelt.[38] Bovendien wordt met het introduceren van de notaris nog een extra speler aan het – al volle – speelveld toegevoegd, hetgeen de overzichtelijkheid van de procedure (een van de doelstellingen van de stelselherziening) niet ten goede komt. &lt;/p&gt;&lt;p&gt;Wijziging IV: Kostenvergoeding &lt;/p&gt;&lt;p&gt;Tot slot nog enkele opmerkingen over het vergoeden van de gemaakte kosten van de onteigeningsprocedure. In het huidig stelsel komen deze kosten in beginsel voor rekening van de onteigenaar.[39] Het zou onbillijk zijn als de onteigende deze kosten zelf zou moeten dragen; zonder de onteigening zouden de kosten immers niet zijn gemaakt. Onder de kosten van de onteigeningsprocedure moeten ook de kosten van rechtskundige en anderszins deskundige bijstand worden verstaan. Bij de vaststelling van de gemaakte kosten wordt de zogenaamde ‘dubbele redelijkheidstoets’ toegepast: het moet redelijk zijn dat de kosten zijn gemaakt en de omvang van de kosten moet eveneens redelijk zijn.[40] Deze toets wordt thans door de civiele rechter, terugkijkend op de ontwikkeling van het gehele onteigeningsdossier, aan het eind van de schadeloosstellingsprocedure uitgevoerd. &lt;/p&gt;&lt;p&gt;De dubbele redelijkheidstoets blijft in het nieuwe stelsel gehandhaafd. In procedureel opzicht verandert het stelsel daarentegen aanzienlijk. Door de wetgever wordt een onderscheid gemaakt tussen belanghebbenden die wel bedenkingen hebben ingediend tegen de onteigeningsbeschikking en belanghebbenden die dat niet hebben gedaan. In het eerste geval is het de bestuursrechter die beslist over de vergoeding van de gemaakte kosten. Het is aan de civiele rechter om een oordeel te vellen over de kosten van de schadeloosstellingsprocedure en het minnelijk overleg dat heeft plaatsgevonden na de bestuurlijke procedure. In het geval belanghebbenden geen bedenkingen hebben ingebracht beslist de civiele rechter over de vergoeding van de schadeloosstellingsprocedure, het minnelijk overleg én de kosten van de verleende rechtskundige of deskundige bijstand (ook die bij de voorbereiding van de onteigeningsbeschikking zijn gemaakt).[41] De Afdeling bestuursrechtspraak van de Raad van State oordeelt over de vergoeding van de kosten die belanghebbenden in verband met het hoger beroep tegen de bekrachtigingsuitspraak hebben moeten maken. &lt;/p&gt;&lt;p&gt;Het is an sich logisch dat door de wetgever een onderscheid wordt gemaakt tussen belanghebbenden die wel en geen bedenkingen hebben ingebracht. De laatstgenoemden zijn immers geen partij bij de bekrachtigingsprocedure. Wel kan de vraag worden gesteld of, en zo ja hoe, de bestuursrechter in staat is om een oordeel te geven over de kosten die zijn gemaakt in de bestuurlijke procedure en voor het gevoerde minnelijk overleg, zonder een beeld te hebben van de uitkomst van het schadedebat. Gelet op de hoeveelheid en complexiteit aan vragen die zich in het schadedebat kunnen voordoen, lijkt dit ons onmogelijk. &lt;/p&gt;&lt;h3&gt;3. Slotsom &lt;/h3&gt;&lt;p&gt;Grijpen we terug op de aan het begin van deze bijdrage genoemde ‘onteigeningsvoorwaarden’ van Napoleon, dan kan het volgende over de voorgestelde wijzigingen van het onteigeningsrecht worden geconcludeerd. Met het invoeren van de bekrachtigingsprocedure wordt voldaan aan de eis dat de onteigening door een rechter moet worden uitgesproken. Dit is thans ook al het geval, zij het dat dit niet door de bestuursrechter, maar door de civiele rechter geschiedt. Welke winst met het introduceren van de bekrachtigingsprocedure wordt geboekt blijft onduidelijk, temeer omdat zij naar verwachting een langere doorlooptijd tot gevolg heeft. Wat betreft de eis dat de onteigening gepaard moet gaan met een billijke schadevergoeding, en wij hier ge﻿makshalve ook het vergoeden van de kosten voor rechtsbijstand, andere deskundige bijstand en het minnelijk overleg onder scharen, kan worden geconcludeerd dat een goede balans van deze kosten alleen aan het eind van de procedure, door de civiele rechter, kan worden opgemaakt. Ten aanzien van laatste eis, de eis dat de onteigende de mogelijkheid moet hebben om zich tegen de onteigening te kunnen verzetten, blijft het beschermingsniveau onder het nieuwe stelsel nagenoeg gelijk aan het huidige stelsel. De vraag welk reëel probleem de Aanvullingswet grondeigendom oplost blijft al met al onbeantwoord. De voorgestelde wijzigen voelen hierdoor nogal ‘cosmetisch’ aan. De stelselherziening lijkt vooral een gebaar voor de bühne, al blijft voor ons onduidelijk wie daarvoor dan applaudisseert. &lt;/p&gt;</content><legacyfootnotes/><footnotes><footnote>1 J.A.M.A. (Jacques) Sluysman is bijzonder hoogleraar Onteigeningsrecht aan de Radboud Universiteit Nijmegen en partner bij Van der Feltz advocaten. &lt;br/&gt;T. (Tessa) Rötscheid is masterstudent aan de Universiteit Utrecht.</footnote><footnote>2 Volledige naam wetsvoorstel: ‘Wijziging van de Omgevingswet en enkele andere wetten vanwege opname in de Omgevingswet van regels over het vestigen van een voorkeursrecht, regels over onteigening, bijzondere regels voor het inrichten van gebieden en, met het oog op verschillende typen gebiedsontwikkelingen, een verdere aanpassing van de regels over kostenverhaal’. Zie &lt;span class="italic"&gt;Kamerstukken II &lt;/span&gt;2018/19, 35 133, 2.</footnote><footnote>3 Aanvullingsbesluit grondeigendom Omgevingswet van 22 maart 2019, https://www.internetconsultatie.nl/aanvullingsbesluitgrondeigendom.</footnote><footnote>4 Zie: J.A.M.A Sluysmans, ‘&lt;span class="italic"&gt;De vitaliteit van het schadeloosstellingsrecht in onteigeningszaken &lt;/span&gt;(diss. Leiden)&lt;span class="italic"&gt;, &lt;/span&gt;Den Haag: Instituut voor Bouwrecht 2011, p. 9-11.</footnote><footnote>5 Wet van 28 augustus 1851, &lt;span class="italic"&gt;Stb. &lt;/span&gt;1851, 125.</footnote><footnote>6 Art. 77, eerste lid, onder 1 Ow en Ministerie van Infrastructuur en Waterstaat, Rijkswaterstaat, Corporate Dienst, ‘Toelichting onteigeningsprocedure: toelichting op de administratieve onteigeningsprocedure’, 25 juli 2018, p. 2. Te raadplegen op: http://publicaties.minienm.nl/documenten/toelichting-onteigeningsprocedure-25-juli-2018-toelichting-op-de-administratieve-onteigeningsprocedure .</footnote><footnote>7 In de praktijk is de Corporate Dienst van Rijkswaterstaat te Utrecht belast met de administratieve onteigeningsprocedure.</footnote><footnote>8 Ministerie van Infrastructuur en Waterstaat, Rijkswaterstaat, Corporate Dienst, ‘Handreiking administratieve onteigeningsprocedure’, 16 januari 2016, p. 16. Te raadplegen via: http://publicaties.minienm.nl/documenten/handreiking-administratieve-onteigeningsprocedure.</footnote><footnote>9 Art. 78, zesde lid, Ow.</footnote><footnote>10 Art. 18 Ow.</footnote><footnote>11 J.A.M.A Sluysmans, J.J. Van der Gouw &amp; W.J. Bosma, &lt;span class="italic"&gt;Onteigeningsrecht in de praktijk, &lt;/span&gt;Den Haag: Instituut voor Bouwrecht 2011, p. 21; HR 10 augustus 1994, ECLI:NL:HR: l994:AC1573, m.nt. R.A. Morzer Bruyns.</footnote><footnote>12 Als de vordering wordt afgewezen, dan kan de beoogd onteigenaar in hoger beroep. Tegen het arrest van het hof kunnen beide partijen in cassatie. Zie: J.A.M.A. Sluysmans, ‘Nieuwe regels rond onteigening. Laat Pandora’s doos maar lekker dicht!’, &lt;span class="italic"&gt;NJB &lt;/span&gt;2019/11, afl. 11, p. 730-731.</footnote><footnote>13 J.A.M.A Sluysmans, J.J. Van der Gouw &amp; W.J. Bosma, &lt;span class="italic"&gt;Onteigeningsrecht in de praktijk, &lt;/span&gt;Den Haag: Instituut voor Bouwrecht 2011, p. 22.</footnote><footnote>14 Zie recentelijk: &lt;span class="italic"&gt;Kamerstukken I&lt;/span&gt; 2018/19, 33 118, AU.</footnote><footnote>15 &lt;span class="italic"&gt;Kamerstukken II &lt;/span&gt;2013/14, 33 962, 3, p. 7; &lt;span class="italic"&gt;Kamerstukken II &lt;/span&gt;2018/19, 35 133, 3, p. 13-14.</footnote><footnote>16 In de literatuur zijn twee rondes van commentaar te onderscheiden. Zie voor commentaar op de consultatieversie van het wetsvoorstel bijv. J.W. van Zundert. ‘Onteigening onder de Omgevingswet’, &lt;span class="italic"&gt;BR &lt;/span&gt;2017/10, afl. 2, p. 59-63; J.A.M.A. Sluysmans, ‘Onteigening in de Aanvullingswet grondeigendom’, &lt;span class="italic"&gt;NJB &lt;/span&gt;2016/1393, afl. 28, p. 1970-1973 en de reactie daarop: G.A. Van der Veen, ‘Onteigening met de Omgevingswet’, &lt;span class="italic"&gt;NJB&lt;/span&gt; 2016/1476, afl. 29, p. 2091-2092. Zie voor commentaar op het recent bij de Tweede Kamer ingediende wetsvoorstel Aanvullingswet grondeigendom Omgevingswet M. Rus- van der Velde &amp; F.A. Mulder, ‘De gewijzigde onteigeningsprocedure in de Aanvullingswet grondeigendom’, &lt;span class="italic"&gt;VGR &lt;/span&gt;2019/2, p. 28-36 en J.W.M. Hagelaars, ‘Onteigening in de Aanvullingswet grondeigendom’, &lt;span class="italic"&gt;BR &lt;/span&gt;2019/27, afl. 5, p. 187-195.</footnote><footnote>17 &lt;span class="italic"&gt;Kamerstukken II&lt;/span&gt; 2016/17, 33 118, 84.</footnote><footnote>18 &lt;span class="italic"&gt;Kamerstukken II &lt;/span&gt;2018/19, 35 133, 3, p. 93.</footnote><footnote>19 Art. 16.107 Omgevingswet.</footnote><footnote>20 &lt;span class="italic"&gt;Kamerstukken II &lt;/span&gt;2018/19, 35 133, 3, p. 115.</footnote><footnote>21 Zie hierover ook: J.F. de Groot &amp; A. de Snoo, ‘Onteigenen onder de Omgevingswet: een (r)evolutie’, &lt;span class="italic"&gt;TBR &lt;/span&gt;2016/2, p. 4-14..</footnote><footnote>22 &lt;span class="italic"&gt;Kamerstukken II &lt;/span&gt;2009/10, 32 127, 3, p. 30.</footnote><footnote>23 Zie J.A.M.A. Sluysmans, ‘Nieuwe regels rond onteigening. Laat Pandora’s doos maar lekker dicht!’, &lt;span class="italic"&gt;NJB&lt;/span&gt; 2019/11, afl. 11, p. 731.</footnote><footnote>24 Zie T.E.P.A. Lam, F.H. de Bruijne &amp; J.A.M.A. Sluysmans, ‘Ten gronde beschouwd. Een onderzoek naar alternatieven en verbeteringen voor het juridische instrumentarium op het gebied van het grondbeleid in het kader van de totstandkoming van de Omgevingswet en de evaluatie van de Onteigeningswet’&lt;span class="italic"&gt;,&lt;/span&gt; Radboud Universiteit Nijmegen, oktober 2012, bijlage bij &lt;span class="italic"&gt;Kamerstukken II&lt;/span&gt; 2012/13, 33118, nr. 7; J.A.M.A. Sluysmans, F.A. Mulder &amp; J.S. Procee, ‘Wijzigingen in de Onteigeningswet. Verslag van het seminar van de Vereniging voor Onteigeningsrecht over de (on)wenselijkheid van wijzigingen in de onteigeningsregelgeving’, &lt;span class="italic"&gt;TBR&lt;/span&gt; 2015/51.</footnote><footnote>25 Zie in die zin: J.A.M.A. Sluysmans &amp; M.H.P. Bullens, ‘Onteigening in Utopia’, in: R.J.N. Schlo?ssels e.a. (red.), &lt;span class="italic"&gt;In het nu... Over toekomstig bestuursrecht,&lt;/span&gt; Deventer: Wolters Kluwer 2018, p. 129; J.A.M.A. Sluysmans, ‘Onteigeningsrecht en bestuursrecht’, in: T. Barkhuysen e.a. (red.), &lt;span class="italic"&gt;25 jaar Awb, In eenheid en verscheidenheid,&lt;/span&gt; Deventer: Wolters Kluwer 2019, p. 327 en J.A.M.A. Sluysmans, ‘Nieuwe regels rond onteigening. Laat Pandora’s doos maar lekker dicht!’, &lt;span class="italic"&gt;NJB &lt;/span&gt;2019/11, afl. 11, p. 731.</footnote><footnote>26 Art. 11.18 lid 1 Omgevingswet; vgl. &lt;span class="italic"&gt;Kamerstukken II &lt;/span&gt;2018/19, 35 133, 3, p. 103.</footnote><footnote>27 Art. 16.118 Omgevingswet;&lt;span class="italic"&gt; Kamerstukken II &lt;/span&gt;2018/19, 35 133, 7, p. 6 en 19.</footnote><footnote>28 Art. 15.37 Omgevingswet.</footnote><footnote>29 In de Omgevingswet is geen bepaling opgenomen inzake het voorleggen van een conceptrapport aan belanghebbenden. In de memorie van toelichting wordt wel op deze mogelijkheid ingegaan. Zie &lt;span class="italic"&gt;Kamerstukken II&lt;/span&gt; 2018/19, 35 133, 3, p. 95-96.</footnote><footnote>30 Art. 15.48 Omgevingswet.</footnote><footnote>31 Recentelijk is de ‘Spoedwet KEI’ aangenomen door de Tweede Kamer en op 2 juli 2019 door de Eerste Kamer als hamerstuk afgedaan. De Spoedwet KEI treedt op 1 oktober 2019 in werking. In het wetsvoorstel is opgenomen dat de artikelen 30k-30n KEI-Rv zo letterlijk mogelijk worden overgenomen in de artikelen 87-90 Rv. Het is vooralsnog onduidelijk op welk moment en op welke wijze de overige bepalingen (art. 30a-30j KEI-Rv) zullen worden doorgevoerd. Zie &lt;span class="italic"&gt;Kamerstukken II &lt;/span&gt;2018/19, 35 175, 3, p. 4.</footnote><footnote>32 Zie: J.A.M.A. Sluysmans &amp; R.T. Wiegerink, ‘Nieuwe regels rond onteigening: onnodig en ondoordacht’, &lt;span class="italic"&gt;Grondzaken en gebiedsontwikkeling&lt;/span&gt;,&lt;span class="italic"&gt; &lt;/span&gt;april 2019&lt;span class="italic"&gt;, &lt;/span&gt;p. 19 en J.A.M.A. Sluysmans, ‘Nieuwe regels rond onteigening. Laat Pandora’s doos maar lekker dicht!’, &lt;span class="italic"&gt;NJB &lt;/span&gt;2019/11, afl. 11, p. 732.</footnote><footnote>33 &lt;span class="italic"&gt;Kamerstukken II &lt;/span&gt;2018/19, 35 133, 7, p. 23.</footnote><footnote>34 &lt;span class="italic"&gt;Kamerstukken II &lt;/span&gt;2018/19, 35 133, 3, p. 118.</footnote><footnote>35 Art. 11.16, vierde lid, Omgevingswet.</footnote><footnote>36 Art. 11.15 Omgevingswet.</footnote><footnote>37 Consultatiereactie Koninklijke Notariële Beroepsorganisatie Aanvullingswet grondeigendom Omgevingswet, Den Haag 14 september 2016, p. 22.</footnote><footnote>38 Zie hierover ook J.W.M. Hagelaars, ‘Onteigening in de Aanvullingswet grondeigendom’, &lt;span class="italic"&gt;BR &lt;/span&gt;2019/27, afl. 5, p. 195.</footnote><footnote>39 Art. 50 Ow.</footnote><footnote>40 HR 6 maart 1991, ECLI:NL:HR:1991:AB9358,? &lt;span class="italic"&gt;NJ&amp;nbsp;&lt;/span&gt;1991/818, m.nt. R.A. Mörzer Bruyns (&lt;span class="italic"&gt;Person/Amsterdam&lt;/span&gt;). Zie voorts &lt;span class="italic"&gt;Kamerstukken II &lt;/span&gt;2018/19, 35 133, 3, p. 281.</footnote><footnote>41 Art. 15.46, 15.47, 16.111, 16.112 en 16.120 Omgevingswet.</footnote></footnotes><auteurs>prof. mr. J.A.M.A. Sluysmans en T. Rötscheid LLB</auteurs><published>2019-08-30 09:34:08</published><modified>2019-11-18 12:23:23</modified><editiondate>2019-08-30</editiondate><htmlpath>https://denhollander.info/artikel/15717</htmlpath></article>
</articles></edition>