<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2019</searchword><id>15718</id><udhid>UDH:TvAR/15718</udhid><titel>De kostenverhaalsregels in de Aanvullingswet grondeigendom Omgevingswet: Is het resultaat na vier pogingen eenvoudig beter?</titel><searchwords><searchword>TvAR 7/8/2019</searchword><searchword>UDH:TvAR/15718</searchword></searchwords><attachments><attachment><name>20542.pdf</name><extention>pdf</extention><url>https://denhollander.info/download/20542/ci</url></attachment></attachments><inleiding>&lt;p&gt;Activiteiten in de fysieke leefomgeving kunnen leiden tot de aanleg of aanpassing van voorzieningen (zoals wegen, riolering) of maatregelen (zoals geluidhindervoorzieningen of natuurcompensatie). Ook zijn er kosten van werkzaamheden (onderzoeken en opstellen omgevingsplan). In de gebiedsontwikkelingspraktijk komen deze kosten veelal voor rekening van de gemeente. Vaststaande regel is dat dergelijke kosten niet worden afgewenteld op de algemene middelen van de gemeente en daardoor voor rekening komen van de belastingbetaler. Indien de gemeente zelf de gronden verwerft voor uit te geven bouwkavels voor bijvoorbeeld woningbouw of bedrijventerrein, dan worden deze kosten gedekt uit de opbrengsten van kavelverkopen (actieve grondpolitiek). Indien de gronden voor uitgeefbare functies in handen zijn van particuliere exploitanten, worden deze kosten verhaald op deze ontwikkelende partijen (faciliterende grondpolitiek). &lt;br/&gt;Op dit moment zijn in de Wet ruimtelijke ordening (hierna: Wro) de regels voor de toepassing van kostenverhaal bij particuliere grondexploitatie[2] opgenomen. Via de Aanvullingswet grondeigendom Omgevingswet (hierna: Aanvullingswet grondeigendom) zal een nieuwe regeling voor kostenverhaal in de Omgevingswet worden opgenomen.[3] In deze bijdrage wordt op hoofdlijnen ingegaan op de voornaamste veranderingen. Voor een goed inzicht in deze veranderingen wordt eerst stilgestaan bij de huidige wettelijke regeling.&lt;br/&gt;De in de Aanvullingswet grondeigendom opgenomen regels voor kostenverhaal vormen de resultante van vier pogingen om te komen tot een nieuwe wettelijke regeling. Daarbij valt op dat de kaders en uitgangspunten van de vier achtereenvolgende pogingen voor een wettelijke regeling onderling aanzienlijk verschillen. De zoektocht naar een nieuwe wettelijke kostenverhaalsregeling is daarmee niet eenvoudig gebleken.&lt;/p&gt;</inleiding><content>&lt;h3&gt;1. De kostenverhaalsregeling onder de huidige Wro&lt;/h3&gt;&lt;p&gt;Met de invoering van de Wro per 1&amp;nbsp;juli 2008 werd een nieuwe wettelijke basis gecreëerd voor het door gemeenten[4] verhalen van kosten en voor het kunnen stellen van publiekrechtelijke locatie-eisen (zoals over fasering, de kwaliteit van aan te leggen openbare ruimte etc.) in het kader van de grondexploitatie.&lt;/p&gt;&lt;p&gt;Doel van deze wettelijke regeling was onder meer te komen tot verbetering van het tot 1&amp;nbsp;juli 2008 gebrekkig functionerende kostenverhaalsinstrumentarium van baatbelasting[5] en exploitatieverordening.[6]&lt;/p&gt;&lt;p&gt;Kernuitgangspunt van de huidige wettelijke regeling is dat er sprake is van een wettelijke kostenverhaals&lt;span class="italic"&gt;plicht&lt;/span&gt; indien in een aangewezen planologisch besluit aangewezen bouwplanmogelijkheden worden opgenomen. Een bestemmingsplan is een voorbeeld van een aangewezen planologisch besluit.[7] De planologische mogelijkheid een of meer woningen te kunnen bouwen is een voorbeeld van een aangewezen bouwplanmogelijkheid.[8]&lt;/p&gt;&lt;p&gt;De kostenverhaalsplicht is vormgegeven door de verplichting dat gelijktijdig met een aangewezen planologisch besluit een exploitatieplan moet worden vastgesteld. In een exploitatieplan dient het gebied waarop het kostenverhaal betrekking heeft, te worden aangeduid (het zogenoemde exploitatiegebied) en dient een exploitatieopzet te worden opgesteld waaruit de kostenverhaalsbijdrage voor de eigenaren volgt. Een exploitatieplan kan voorts regels bevatten over locatie-eisen.[9]&lt;/p&gt;&lt;p&gt;Er mag worden besloten geen exploitatieplan vast te stellen indien, onder meer, het kostenverhaal voor alle gronden in het exploitatiegebied waarop aangewezen bouwplanmogelijkheden zijn voorzien, anderszins is verzekerd. Daarvan is bijvoorbeeld sprake indien de gemeente, ten tijde van de vaststelling van het planologische besluit, over alle gronden beschikt die bestemd zijn voor uitgifte van bouwkavels en/of indien voor alle particuliere eigendommen met bouwplanmogelijkheden kostenverhaalsovereenkomsten[10] zijn gesloten.&lt;/p&gt;&lt;p&gt;Na ruim tien jaar ervaring met de kostenverhaalsregels uit de Wro kan worden geconcludeerd dat de regeling heeft geleid tot meer transparantie in de verhaalbaarheid van kosten. Ook is er vanaf dat moment geen sprake meer van free riders in de grondexploitatie. De afbreukrisico’s voor de toepassing van kostenverhaal zijn ten opzichte van de vóór 1&amp;nbsp;juli 2008 geldende regeling aanmerkelijk afgenomen. &lt;/p&gt;&lt;h3&gt;2. De aanleiding voor een nieuwe wettelijke kostenverhaalsregeling in de Aanvullingswet grondeigendom&lt;/h3&gt;&lt;p&gt;De in de Aanvullingswet grondeigendom opgenomen wettelijke regeling is het resultaat van vier pogingen om te komen tot de formulering van een nieuwe wettelijke kostenverhaalsregeling. Achtereenvolgens zijn (voorstellen tot) wettelijke regeling voor kostenverhaal opgenomen in:&lt;/p&gt;&lt;ol&gt;&lt;li class="kleine letters"&gt;de Omgevingswet[11];&lt;/li&gt;&lt;li class="kleine letters"&gt;de consultatieversie van de Aanvullingswet grondeigendom[12];&lt;/li&gt;&lt;li class="kleine letters"&gt;het Besluit uitvoering Crisis- en herstelwet 16&lt;span class="superscript"&gt;e&lt;/span&gt; tranche[13];&lt;/li&gt;&lt;li class="kleine letters"&gt;het wetsvoorstel Aanvullingswet grondeigendom.[14]&lt;/li&gt;&lt;/ol&gt;&lt;p&gt;Wat opvalt bij vergelijking van de vier kostenverhaalsregelingen is dat er sprake is van aanzienlijke onderlinge verschillen. Deze verschillen zien zowel op de gehanteerde uitgangspunten als op de methodiek voor de bepaling van de kostenverhaalsbijdrage. Het gevolg hiervan is dat de vorm en inhoud van het instrumentarium onderling ook substantiële verschillen kent.&lt;/p&gt;&lt;p&gt;Voor een goed begrip van het eindresultaat van deze vier pogingen (de regeling kostenverhaal in de Aanvullingswet grondeigendom) is het van belang kort stil te staan bij de hierbij gehanteerde argumenten.&lt;/p&gt;&lt;p&gt;In eerste instantie is een nieuwe kostenverhaalsregeling in de Omgevingswet opgenomen. Aanleiding voor een wijziging ten opzichte van de huidige wettelijke regeling is (onder meer) om de kostenverhaalsregels geschikt te maken voor een ontwikkelconcept van uitnodigingsplanologie. De praktijk onder de Wro is er een van ontwikkelingsplanologie, waarmee wordt bedoeld dat er eerst ontwikkelinitiatieven worden afgewacht en (zo mogelijk) afspraken over kostenverhaal en de ontwikkeling worden gemaakt. De planologische besluitvorming vormt hierin het sluitstuk.&lt;/p&gt;&lt;p&gt;Bij uitnodigingsplanologie wordt de volgorde omgedraaid: allereerst wordt een planologisch besluit vastgesteld waarin ontwikkelmogelijkheden worden geboden. Dit geeft zekerheid aan potentiële ontwikkelinitiatieven. Kenmerk voor uitnodigingsplanologie is daarmee dat er voor de gemeente op voorhand geen zekerheid is of, en zo ja in welke omvang en intensiteit de planologische ‘uitnodiging’ wordt omgezet in realisatie. Deze onzekerheid heeft gevolgen voor de vraag welke voorzieningen (wegen etc.) wanneer nodig zijn, wat weer doorwerking heeft naar de toepassing van kostenverhaal.&lt;/p&gt;&lt;p&gt;Dit vraagt om een flexibelere kostenverhaalsregeling. Dit komt tot uitdrukking door de mogelijkheid op te nemen de publiekrechtelijke regeling door te mogen schuiven van het moment van vaststelling van het planologische besluit naar het moment van de vergunningfase. Voorts wordt een nieuwe weigeringsgrond toegevoegd voor de verlening van omgevingsvergunningen voor het bouwen. De vergunning mag worden geweigerd, indien sprake is van de toepassing van kostenverhaal en de onderliggende kostenverhaalsexploitatieopzet een tekort vertoont dat niet door de gemeente wordt gedekt.&lt;/p&gt;&lt;p&gt;In deze regel verdwijnt de zelfstandige rechtsfiguur van het exploitatieplan en worden de regels over kostenverhaal onderdeel van het planologische besluit (exploitatieregels) dan wel, bij gebruikmaking van de doorschuifmogelijkheid, van de vergunning (exploitatievoorschriften).&lt;/p&gt;&lt;p&gt;De reikwijdte van het wettelijk verplichte kostenverhaal wordt ingeperkt. De wettelijke kostenverhaalsplicht is alleen aan de orde indien zich bepaalde grondexploitatiekostensoorten (zoals de aanleg van voorzieningen) voordoen.&lt;/p&gt;&lt;p&gt;Bij de behandeling van het wetsvoorstel Omgevingswet is door de Tweede Kamer een motie aanvaard, waarbij het kabinet wordt verzocht na te gaan of de bepalingen over kostenverhaal aanvulling of herziening behoeven om zo de werking van de uitvoeringspraktijk te verbeteren.[15] In de consultatieversie voor de Aanvullingswet grondeigendom geeft het kabinet aan dat er aanleiding is de gehele kostenverhaalsregeling in de Omgevingswet integraal te herzien.&lt;/p&gt;&lt;p&gt;Een belangrijke herziening betreft het introduceren van twee nevengeschikte methoden voor het bepalen van de te verhalen kosten. Naast de handhaving van de in de Omgevingswet opgenomen methodiek van de exploitatieopzet en de regels over macroaftopping[16], biedt het voorstel ruimte om af te zien van het opstellen van een exploitatieopzet van kosten/opbrengsten en te volstaan met kosten om te slaan (zonder macroaftopping). Ook verschillen de beide methodieken hoe vervolgens de kosten binnen de locatie worden verdeeld over de eigendommen.&lt;/p&gt;&lt;p&gt;In dit voorstel wordt de in de Omgevingswet opgenomen mogelijkheid van doorschuiven weer geschrapt. Voorts wordt in de publiekrechtelijke toepassing het kostenverhaal niet meer verbonden als voorwaarde aan een omgevingsvergunning voor het bouwen, maar geschiedt dit in de vorm van een zelfstandige beschikking bestuursrechtelijke geldschuld.[17]&lt;/p&gt;&lt;p&gt;De voorstellen in de consultatieversie hebben eertijds geleid tot diverse kritische reacties.&lt;/p&gt;&lt;p&gt;In de derde poging, vormgegeven door het Besluit uitvoering Crisis- en herstelwet (hierna: BuChw) 16&lt;span class="superscript"&gt;e&lt;/span&gt; tranche, wordt, bij wijze van experiment, een nieuwe wettelijke regeling ingevoerd specifiek voor de toepassing van kostenverhaal bij uitnodigingsplanologie. De regeling is op dit moment beschikbaar voor een aantal experimentgemeenten.&lt;/p&gt;&lt;p&gt;In deze regel vervalt eveneens de rechtsfiguur van het exploitatieplan. De kostenverhaalsregels worden onderdeel van het planologische besluit. De reikwijdte van de wettelijke kostenverhaalsplicht wordt vergroot. Het gaat niet meer alleen om aangewezen bouwplanmogelijkheden, maar ook om binnenplanse gebruikswijzigingen ingevolge een bestemmingsplan.&lt;/p&gt;&lt;p&gt;De regeling biedt de ruimte om te werken met een opennormregeling op basis van beleidsregels, waarmee wordt bijgedragen aan de benodigde flexibiliteit die het gevolg is van de verschillende onzekerheden in het concept van uitnodigingsplanologie. Ook is er de ruimte om te komen tot een flexibelere toepassing voor macroaftopping en voor de te hanteren omslagmethodiek. Belangrijk verschil is voorts dat de regeling de mogelijkheid biedt om bij de vaststelling van het planologische besluit het publiekrechtelijke kostenverhaal te baseren op een voorlopige bijdrage. Hiermee wordt bedoeld dat wordt erkend dat het niet goed mogelijk is om, op basis van een statisch eindbeeld, een concreet en gedetailleerde raming en specificatie van de verschillende kostensoorten op te nemen. Bij de eindafrekening wordt dan de voorlopige bijdrage omgezet naar de definitieve (gespecificeerde) exploitatiebijdrage.&lt;/p&gt;&lt;p&gt;Door de Afdeling advisering van de Raad van State is aan het kabinet geadviseerd om af te zien van de invoering van de experimentregeling. Daarbij is door de Raad van State aangegeven dat de experimentregeling afwijkt van zowel de regeling in de Omgevingswet als van het, op dat moment inmiddels voor advies aan de Raad van State voorgelegde, wetsvoorstel van de Aanvullingswet grondeigendom. De wettelijke regeling is in werking getreden op 21&amp;nbsp;november 2018.&lt;/p&gt;&lt;p&gt;Uiteindelijk is het resultaat van de vierde poging opgenomen in de Aanvullingswet grondeigendom. Wederom wordt uitgegaan van een wettelijke kostenverhaalsplicht, waarbij de kostenverhaalsregels rechtstreeks in het omgevingsplan[18] worden opgenomen. Hierbij wordt onderscheid gemaakt in twee systemen van kostenverhaal, die kunnen worden ingezet afhankelijk van het type van de gebiedsontwikkeling. Onderscheid wordt gemaakt tussen integrale en organische gebiedsontwikkeling. Het onderscheid dient zichtbaar te worden gemaakt door in het omgevingsplan te werken met (integrale gebiedsontwikkeling) of zonder (organische gebiedsontwikkeling) een tijdvak. In de regeling wordt de individuele kostenverhaalsbijdrage gemaximeerd: de bijdrage mag nimmer hoger zijn dan de initiatiefnemer volgens algemene objectieve maatstaven kan dragen.&lt;/p&gt;&lt;h3&gt;3. De inhoud van de kostenverhaalsregeling in de Aanvullingswet grondeigendom&lt;/h3&gt;&lt;h4&gt;3.1. Het instrumentarium&lt;/h4&gt;&lt;p&gt;Het basisprincipe van de wettelijke kostenverhaalsplicht is gehandhaafd. De kostenverhaalsplicht is verbonden aan bij amvb vast te stellen aan te wijzen bouwactiviteiten of activiteiten die zien op wijziging gebruik voor een nieuwe functie. Door de toevoeging van de activiteit wijziging gebruik is sprake van een verruiming van de reikwijdte ten opzichte van de huidige regeling in de Wro.&lt;/p&gt;&lt;p&gt;Of die verruiming daadwerkelijk zal plaatsvinden, valt nog te bezien. In de toelichting op het wetsvoorstel is aangegeven dat er, na gesprekken met gemeenten en ontwikkelaars, op dit moment geen aanleiding is de lijst met kostenverhaalsplichtige activiteiten uit te breiden.[19]&lt;/p&gt;&lt;p&gt;Een opmerkelijke uitleg indien deze wordt vergeleken met de toelichting van de experimentregeling 7v BuChw. Daar wordt vermeld dat er reden is om ook de activiteit wijziging gebruik toe te voegen aan de lijst van kostenverhaalsplichtige activiteiten, omdat ook in die situatie sprake kan zijn van de noodzaak tot aanleg van bijvoorbeeld extra parkeerplaatsen. Ook in dat geval moeten de kosten kunnen worden verhaald op initiatiefnemers die van de voorzieningen profiteren. Dit voorbeeld is duidelijk, zodat ik niet begrijp waarom die noodzaak zich inmiddels niet meer zou voordoen.&lt;/p&gt;&lt;p&gt;In de regeling wordt uitgewerkt dat de toepassing van kostenverhaal via overeenkomst een voorkeur heeft. De publiekrechtelijke regeling wordt gezien als ‘stok achter de deur’. In art. 13.13 is dit uitgewerkt door daarin vast te leggen dat indien het kostenverhaal voor alle gronden in de locatie is verzekerd vanwege een anterieure overeenkomst, het niet meer mogelijk is om publiekrechtelijke kostenverhaalsregels in het omgevingsplan op te nemen. In de toelichting op het wetsvoorstel wordt beargumenteerd dat het alsnog opnemen van publiekrechtelijke kostenverhaalsregels dan overbodig is en onnodige lasten meebrengt.&lt;/p&gt;&lt;p&gt;Dit is een belangrijke wijziging ten opzichte van de huidige regeling. Op dit moment mag de gemeenteraad, ook indien het kostenverhaal voor alle gronden anderszins is verzekerd, besluiten (desondanks) een exploitatieplan vast te stellen. In de Wro is de verhouding tussen de werking van een anterieure overeenkomst en een (later) vastgesteld exploitatieplan vastgelegd. &lt;/p&gt;&lt;p&gt;Tijdens de parlementaire behandeling van het wetsvoorstel Grondexploitatiewet, dat heeft geleid tot de huidige regeling in de Wro, is uitvoerig stilgestaan bij de positie van de gemeente indien een anterieure overeenkomst is gesloten en er vervolgens sprake is van een faillissement van de exploitant en er al dan niet tevens een exploitatieplan is vastgesteld. Die discussie zag op de vraag of er voor de gemeente na het faillissement nog mogelijkheden waren voor kostenverhaal, indien later de ontwikkeling alsnog tot stand zou komen. Daaruit volgt dat het voor positie van de gemeente van uitermate groot belang is of al dan niet tijdig een exploitatieplan is vastgesteld.[20]&lt;/p&gt;&lt;p&gt;Het in de MvT op het wetsvoorstel Aanvullingswet grondeigendom gehanteerde argument dat het overbodig is om naast een anterieure overeenkomst alsnog een publiekrechtelijke kostenverhaalsregeling toe te passen, kan ik in het licht van deze eerdere parlementaire discussie niet begrijpen. Dit geldt evenzeer voor het argument van ‘onnodige lasten’. Het lijkt me primair ter beoordeling van het bevoegd gezag om de kosten van het opstellen van een publiekrechtelijke regeling af te wegen tegen de beschikbaarheid van een publiekrechtelijke achtervangregeling.&lt;/p&gt;&lt;p&gt;Voor de publiekrechtelijke kostenverhaalsregeling wordt, zoals aangegeven, onderscheid gemaakt in twee systemen van kostenverhaal. Hierop wordt hierna nader ingegaan.&lt;/p&gt;&lt;p&gt;Indien sprake is van publiekrechtelijk kostenverhaal, wordt dit geëffectueerd door als basisregel vast te leggen dat met de kostenverhaalsplichtige activiteit pas mag worden aangevangen, nadat de betaling van de verschuldigde kostenverhaalsbijdrage heeft plaatsgevonden. Indien geen overeenkomst is gesloten, wordt de verschuldigde exploitatiebijdrage vastgelegd in een beschikking bestuursrechtelijke geldschuld.[21] De thans opgenomen koppeling van de exploitatiebijdrage met de omgevingsvergunning voor het bouwen wordt hiermee losgelaten.&lt;/p&gt;&lt;h4&gt;3.2. Kostenverhaal bij integrale gebiedsontwikkeling&lt;/h4&gt;&lt;p&gt;Dit systeem van kostenverhaal bij integrale gebiedsontwikkeling is van toepassing indien in het omgevingsplan een tijdvak is opgenomen. De publiekrechtelijke toepassing van kostenverhaal betekent dat in het omgevingsplan in dat geval de volgende elementen dienen te worden opgenomen:&lt;/p&gt;&lt;ul&gt;&lt;li class="streepjes"&gt;het kostenverhaalsgebied;&lt;/li&gt;&lt;li class="streepjes"&gt;de kostensoorten die, ingevolge de criteria profijt, toerekenbaarheid en proportionaliteit, deels aan dat kostenverhaalsgebied kunnen worden toegerekend;&lt;/li&gt;&lt;li class="streepjes"&gt;de raming van de verhaalbare kosten en opbrengsten;&lt;/li&gt;&lt;li class="streepjes"&gt;regels over de verdeling van de verhaalbare kosten over de kostenverhaalsplichtige activiteiten;&lt;/li&gt;&lt;li class="streepjes"&gt;regels over de eindafrekening van de verhaalbare kosten;&lt;/li&gt;&lt;li class="streepjes"&gt;de begrenzing van de omvang van het kostenverhaal (macroaftopping).&lt;/li&gt;&lt;/ul&gt;&lt;p&gt;De regeling vertoont hierdoor gelijkenissen met de huidige regeling uit de Wro, met het verschil dat de financiële uitwerking niet langer plaatsvindt in de zelfstandige rechtsfiguur van het exploitatieplan, maar onderdeel wordt van het omgevingsplan.&lt;/p&gt;&lt;p&gt;In het model van integrale gebiedsontwikkeling behoren de inbrengwaarden van alle gronden binnen het kostenverhaalsgebied tot de verhaalbare kosten. Ook op dit onderdeel wordt de huidige regeling qua systeem voortgezet. Vastgelegd is dat de inbrengwaarde dient te worden geraamd naar objectief bepaalbare maatstaven, waarover bij amvb nadere regels kunnen worden gesteld. Uit de MvT volgt dat in de nieuwe regeling aan de gemeente een keuze wordt gelaten op welke wijze de inbrengwaarde naar objectieve maatstaven dient te worden geraamd. Naast de bestaande methode (gebaseerd op de waarde conform art. 40b-40f onteigeningswet dan wel in nader aangewezen gevallen de onteigeningsschadeloosstelling) wordt er ruimte geboden gebruik te maken van de WOZ-waarden.&lt;/p&gt;&lt;p&gt;De huidige regeling van de macroaftopping wordt als methodiek gehandhaafd. Voor de omslag van de verhaalbare kosten naar de kostenverhaalsplichtige activiteiten geldt dat deze dient plaats te vinden naar rato van de opbrengsten van de gronden. Op dit moment is in de Wro hiervoor een uitputtende verdeelmethodiek vastgelegd. In de nieuwe regeling wordt aan de gemeente hier meer vrijheid toegekend, zij het dat de opbrengsten moeten worden geraamd op objectief bepaalbare maatstaven. Hierover kunnen bij amvb nadere regels worden gesteld.&lt;/p&gt;&lt;p&gt;Indien sprake is van publiekrechtelijk kostenverhaal via een beschikking bestuursrechtelijke geldschuld, wordt de aan de activiteit verbonden exploitatiebijdrage bepaald door allereerst op basis van de totale gebiedskosten de bijdrage te berekenen. In deze totale gebiedskosten zijn de inbrengwaarden van alle gronden en voorts alle verhaalbare kosten van voorzieningen etc. begrepen. Vervolgens wordt op de aldus berekende bijdrage in mindering gebracht:&lt;/p&gt;&lt;ol&gt;&lt;li class="kleine letters"&gt;de inbrengwaarde van de gronden waarop de aanvraag betrekking heeft, en:&lt;/li&gt;&lt;li class="kleine letters"&gt;de kosten die door de aanvrager zijn gemaakt, voor zover die lager of gelijk zijn aan de raming zoals opgenomen in het omgevingsplan.&lt;/li&gt;&lt;/ol&gt;&lt;p&gt;Aldus ontstaat een (netto-)exploitatiebijdrage, die door de aanvrager via bestuursrechtelijke geldschuld is verschuldigd. Deze methodiek is in lijn met de huidige regeling in de Wro. Het betekent daarmee ook dat de berekening van de netto-exploitatiebijdrage kan leiden tot een negatieve exploitatiebijdrage.&lt;/p&gt;&lt;p&gt;Wat opvalt is dat het element van door de gemeente aan een initiatiefnemer uit te keren vergoedingen voor zelf verrichte werkzaamheden niet verder is uitgewerkt. Zo is thans in art. 6.22 Wro een regeling opgenomen hoe moet worden omgegaan met de door gemeenten aan initiatiefnemer uit te keren vergoedingen voor zelf verrichte werkzaamheden. Denk daarbij aan zelf verrichte werkzaamheden die pas worden verricht of voortgezet nadat de aanvraag wordt gedaan (bijvoorbeeld aanleg van delen van openbare ruimte).&lt;/p&gt;&lt;h4&gt;3.3. Kostenverhaal bij organische gebiedsontwikkeling&lt;/h4&gt;&lt;p&gt;Dit systeem is van toepassing indien in het omgevingsplan geen tijdvak is opgenomen. In dat geval dienen, bij publiekrechtelijke toepassing, in het omgevingsplan de volgende elementen te worden opgenomen:&lt;/p&gt;&lt;ul&gt;&lt;li class="streepjes"&gt;het kostenverhaalsgebied;&lt;/li&gt;&lt;li class="streepjes"&gt;de kostensoorten die, ingevolge de criteria profijt, toerekenbaarheid en proportionaliteit, deels aan dat kostenverhaalsgebied kunnen worden toegerekend;&lt;/li&gt;&lt;li class="streepjes"&gt;het maximum aan verhaalbare kosten voor het kostenverhaalsgebied;&lt;/li&gt;&lt;li class="streepjes"&gt;het maximum van de kostenverhaalsbijdrage per activiteit;&lt;/li&gt;&lt;li class="streepjes"&gt;regels over de verdeling van de verhaalbare kosten over de kostenverhaalsplichtige activiteiten;&lt;/li&gt;&lt;li class="streepjes"&gt;regels over de eindafrekening van de verhaalbare kosten.&lt;/li&gt;&lt;/ul&gt;&lt;p&gt;De regeling is geheel nieuw ten opzichte van de huidige regeling in de Wro. Wordt de regeling vergeleken met de eerdere voorstellen voor de regeling kostenverhaal voor organische gebiedsontwikkeling in achtereenvolgens Omgevingswet, de consultatieversie Aanvullingswet grondeigendom en de experimentregeling 7v BuChw, dan zijn er belangrijke verschillen. &lt;/p&gt;&lt;p&gt;Ook in dit systeem verdwijnt de zelfstandige rechtsfiguur van het exploitatieplan, en worden de regels in het omgevingsplan opgenomen. &lt;/p&gt;&lt;p&gt;Belangrijk verschil met het systeem van de integrale ontwikkeling is dat het kostenverhaal wordt beperkt tot die kostensoorten die daadwerkelijk voor rekening van de gemeente komen. Zo wordt geen rekening gehouden met door initiatiefnemers zelf uitgevoerde werkzaamheden. Ook de inbrengwaarde is beperkt tot de ondergrond van de werken die daadwerkelijk door de gemeente worden gerealiseerd. &lt;/p&gt;&lt;p&gt;Een tweede verschil met de systematiek van integrale gebiedsontwikkeling is dat in het omgevingsplan geen raming van de opbrengsten behoeft te worden vastgelegd. Echter, ook voor de systematiek van organische gebiedsontwikkeling geldt dat de verhaalbare kosten worden verdeeld naar rato van de opbrengsten van de gronden in het kostenverhaalsgebied. &lt;/p&gt;&lt;p&gt;Zodra zich een kostenverhaalsplichtige activiteit aandient, dient de individuele kostenverhaalsbijdrage te worden bepaald. In dat geval dient de bijdrage eveneens per beschikking bestuursrechtelijke geldschuld te worden vastgesteld. In dat geval dient in de beschikking een raming van de kosten te worden opgenomen. Uit de toelichting op het wetsvoorstel volgt dat de raming van kosten op hoofdlijnen in het omgevingsplan kan worden opgenomen en pas bij de aanvraag van een activiteit geconcretiseerd dient te worden.[22]&lt;/p&gt;&lt;p&gt;Niet duidelijk is wat moet worden verstaan onder ‘geconcretiseerd’. Indien dit betekent dat een concrete en gedetailleerde raming van kosten beschikbaar dient te zijn, dan vraag ik me af of deze systematiek voor gemeenten werkbaar zal zijn. Een aanvraag van een activiteit kan immers reeds enkele weken na vaststelling van een omgevingsplan bij de gemeente worden ingediend. Indien in het omgevingsplan is volstaan met een indicatieve raming op hoofdlijnen, vraag ik me af of er enkele weken later wel een concreet en gedetailleerder inzicht bij de gemeenten beschikbaar is. &lt;/p&gt;&lt;p&gt;De regeling van de macroaftopping bij het systeem van integrale gebiedsontwikkeling is niet van toepassing. In plaats daarvan is bepaald dat de kosten kunnen worden verhaald tot ten hoogste het bedrag van de waardevermeerdering van de locatie waarop de activiteit wordt verricht. Uit de MvT volgt dat onder waardevermeerdering wordt verstaan het verschil tussen de waarde van de grond na het verrichten van de activiteit, en de optelsom van de inbrengwaarde van de gronden voorafgaand aan de vaststelling van het omgevingsplan en de voor rekening van de initiatiefnemer komende kosten (voor zover deze op de kostensoortenlijst zijn opgenomen).&lt;/p&gt;&lt;p&gt;Wat nu als de waardevermeerderingstoets niet leidt tot een waardestijging maar tot een waardedaling? Is dan de gemeente gehouden om, in de lijn van het systeem van de integrale gebiedsontwikkeling, een vergoeding aan de exploitant uit te keren? Dit aspect is tijdens de kamerbehandeling voorgelegd aan het kabinet, waarbij is verzocht om in de regeling toe te voegen dat de vergunning kan worden geweigerd indien de gemeente in het kader van het kostenverhaal financieel moet bijdragen. Het antwoord is hierna opgenomen[23]:&lt;/p&gt;&lt;blockquote&gt;‘De regering acht het opnemen van een dergelijke weigeringsgrond in het voorliggende wetsvoorstel niet nodig. De gemeenteraad heeft bij de vaststelling van het omgevingsplan ook tot op zekere hoogte inzicht in de kosten en baten van een (organische) gebiedsontwikkeling die daarbij mogelijk wordt gemaakt. Deze gegevens zijn ook nodig om een deugdelijke begroting op te stellen en daarover verantwoording af te leggen. Of bij een organische gebiedsontwikkeling een tekort kan ontstaan, is daarom ook bij de vaststelling van het omgevingsplan zonder tijdvak al globaal zichtbaar. Het is op dat moment aan de gemeenteraad of de desbetreffende ontwikkeling al dan niet mogelijk moet worden gemaakt. Daarbij heeft de gemeenteraad de bevoegdheid om in een omgevingsplan een dergelijke weigeringsgrond op te nemen door het opnemen van een binnenplans vergunningstelsel voor de omgevingsplanactiviteit. De regering gaat er daarbij vanuit dat het bevoegd gezag alleen van deze bevoegdheid gebruik maakt als het ten opzichte van een omgevingsplan met nieuwe of verhoogde tekorten wordt geconfronteerd. Voor initiatiefnemers is het niet redelijk als een omgevingsvergunning wordt geweigerd wegens een tekort dat bij de vaststelling al bekend was of bekend kon zijn. Het toevoegen van een expliciete wettelijke weigeringsgrond is daarom niet nodig. Bovendien is het opnemen van een expliciete wettelijke weigeringsgrond niet in overeenstemming met het stelsel van de Omgevingswet, waarbij de keuze voor het opnemen van een vergunningplicht en de daarbij behorende beoordelingsregels aan gemeenten wordt gelaten.’&lt;/blockquote&gt;&lt;p&gt;De beantwoording roept de nodige vragen op. Het beeld ontstaat dat de gemeente in dit systeem alsnog gehouden wordt bij te dragen in vergoedingen aan individuele exploitanten in een situatie van waardedaling, indien al bij het vaststellen van het omgevingsplan is voorzien dat sprake is van de ontwikkeling van dergelijke tekorten. Dit is opmerkelijk, nu een dergelijke uit te keren vergoeding vervolgens niet bestaat uit kostencomponenten die in het kostenverhaal bij organische gebiedsontwikkeling zijn begrepen. Zowel de inbrengwaarde van de gronden waarop de activiteit plaatsvindt, als de door de initiatiefnemer zelf uitgevoerde werken maken immers geen onderdeel uit van de te verhalen kosten door de gemeente. Het lijkt me methodisch onjuist dat de gemeente dan gehouden zou zijn dergelijke kosten voor haar rekening te nemen. In dat geval zou ze immers ook de mogelijkheid moeten hebben die kostensoorten te verhalen. Gebeurt dit laatste, dan zijn we echter aanbeland in de kostenverhaalssystematiek van de integrale gebiedsontwikkeling. En dat lijkt me niet de bedoeling.&lt;/p&gt;&lt;h3&gt;4. Slotopmerkingen&lt;/h3&gt;&lt;p&gt;Met de kostenverhaalsregeling in de Aanvullingswet grondeigendom is sprake van een op onderdelen aanzienlijk gewijzigde regeling ten opzichte van de huidige Wro.&lt;/p&gt;&lt;p&gt;Belangrijke meerwaarde is de erkenning van het belang dat de kostenverhaalsregeling ook dient te kunnen worden toegepast in vormen van uitnodigingsplanologie met organische gebiedsontwikkeling. &lt;/p&gt;&lt;p&gt;In dit overzichtsartikel wordt echter ook duidelijk dat juist het opstellen van de regeling voor de toepassing van kostenverhaal bij organische gebiedsontwikkeling meerdere pogingen heeft gekend, waarbij de verschillen in uitgangspunten en methodiek aanzienlijk zijn te noemen.&lt;/p&gt;&lt;p&gt;De vraag is of met de resultaten van de vierde poging wordt beschikt over een adequate en effectieve kostenverhaalsregeling voor met name organische gebiedsontwikkeling. Twijfels zijn er bij de bruikbaarheid van de regeling, indien het inderdaad de bedoeling is dat, zodra een aanvraag voor een activiteit wordt ontvangen, in dat geval een concrete en gedetailleerde kostenraming dient te worden opgenomen in de beschikking bestuursrechtelijke geldschuld. Uit het wetsvoorstel volgt dat wordt erkend dat er ten tijde van het vaststellen van het omgevingsplan bij dit ontwikkelconcept onvoldoende concreet inzicht is in de raming van kosten. Indien vervolgens enkele weken na vaststelling aanvragen worden ontvangen, is mijn beeld dat dit inzicht niet daadwerkelijk is gewijzigd. Afhankelijk van het tempo van gebiedsontwikkeling kan het voorts jaren duren voordat een dergelijk concreet inzicht eerst aanwezig is. Het concrete inzicht zal eerst zijn verkregen tegen het moment van voltooiing van de ontwikkeling. &lt;/p&gt;&lt;p&gt;Het argument dat dit jaren kan duren is duidelijk, maar is ook inherent aan het stempel ‘zonder tijdvak’. Een oplossing zou kunnen worden gevonden door, in lijn met de experimentregeling 7v BuChw, in de regeling op te nemen dat bij de aanvraag kan worden uitgegaan van een ‘voorlopige bijdrage’, met als kenmerk dat de hoogte en samenstelling (naar kostensoorten) een voorlopig karakter hebben. Dit is een erkenning van de onzekerheid die aan dit type van gebiedsontwikkeling is verbonden. Bij een eind- of tussenafrekening kan vervolgens een detaillering van de kosten worden opgemaakt. &lt;/p&gt;&lt;p&gt;Vergeleken met de regeling in de Wro vraag ik me af of de nieuwe regeling ‘eenvoudiger’ gaat worden. De vraag is ook of dit een zelfstandige doelstelling zou moeten zijn. Indien kan worden bereikt dat de nieuwe regeling leidt tot een verbetering, dan is dit mijns inziens de eerste prioriteit. Als dan voorts kan worden bereikt dat (onderdelen) ook eenvoudiger kunnen worden gemaakt, dan is dit een prettige bijvangst.&lt;/p&gt;</content><legacyfootnotes/><footnotes><footnote>1 Joop van den Brand is directeur van Van den Brand Grondbeleid bv en adviseur voor overheden op het terrein van grondbeleid.</footnote><footnote>2 Afd. 6.4 Wro (Grondexploitatie).</footnote><footnote>3 Het wetsvoorstel Aanvullingswet grondeigendom is ten tijde van het opstellen van dit artikel in behandeling bij de Tweede Kamer (&lt;span class="italic"&gt;Kamerstukken II&lt;/span&gt; 2018/19, 35&amp;nbsp;133, nr. 2 e.v.).</footnote><footnote>4 De kostenverhaalsregeling is ook van toepassing voor provincies en rijk, indien door deze overheidslichamen planologische besluiten (zoals inpassingsplannen) worden genomen waarin bouwplanmogelijkheden worden gecreëerd.</footnote><footnote>5 Art. 222 Gemeentewet.</footnote><footnote>6 Art. 42 Wet op de Ruimtelijke Ordening.</footnote><footnote>7 Het overzicht van aangewezen planologische besluiten voor gemeenten is opgenomen in art. 6.12 lid 2 Wro.</footnote><footnote>8 Het overzicht van aangewezen bouwplanmogelijkheden is opgenomen in art. 6.2.1 Besluit ruimtelijke ordening.</footnote><footnote>9 Bij locatie-eisen gaat het bijv. om regels over fasering, over de koppeling tussen de aanleg van werken en de verlening van omgevingsvergunningen voor het bouwen, het stellen van kwaliteitseisen aan de inrichting van openbare ruimte (zie art. 6.13 lid 2 Wro).</footnote><footnote>10 Dergelijke voor het moment van vaststelling van een aangewezen planologisch besluit gesloten kostenverhaalsovereenkomsten worden in de praktijk ook wel aangeduid als ‘anterieure overeenkomsten (over grondexploitatie)’.</footnote><footnote>11 &lt;span class="italic"&gt;Stb.&lt;/span&gt; 201, 156 (hfst. 12 Grondexploitatie).</footnote><footnote>12 Consultatieversie van 1 juli 2016 (afd. 13.6 Kostenverhaal).</footnote><footnote>13 &lt;span class="italic"&gt;Stb.&lt;/span&gt; 2018, 438, invoering nieuwe kostenverhaalsregeling art. 7v BuChw.</footnote><footnote>14 &lt;span class="italic"&gt;Kamerstukken II&lt;/span&gt; 2018/19, 35&amp;nbsp;133, nr. 2 (afd. 13.6 Kostenverhaal bij bouwactiviteiten en activiteiten vanwege gebruikswijzigingen).</footnote><footnote>15 &lt;span class="italic"&gt;Kamerstukken II&lt;/span&gt; 2013/14, 33&amp;nbsp;962, nr. 121 (motie De Vries).</footnote><footnote>16 De regeling macroaftopping ziet erop toe dat de omvang van de verhaalbare kosten beperkt is tot het totaal van de kosten dan wel, indien dit lager is, het totaal van de (fictieve) gronduitgifteopbrengsten.</footnote><footnote>17 Titel 4.4 Algemene wet bestuursrecht (Awb).</footnote><footnote>18 Naast het omgevingsplan is de kostenverhaalsplicht verbonden aan een omgevingsvergunning voor een buitenplanse omgevingsplanactiviteit en/of een projectbesluit.</footnote><footnote>19 Zie par. 9.3.3 MvT (&lt;span class="italic"&gt;Kamerstukken II&lt;/span&gt; 2018/19, 35&amp;nbsp;133, nr. 3).</footnote><footnote>20 Zie &lt;span class="italic"&gt;Kamerstukken I&lt;/span&gt; 2007/08, 30&amp;nbsp;218, nr. D, p. 9, en nr. J.</footnote><footnote>21 Titel 4.4 Algemene wet bestuursrecht (Awb).</footnote><footnote>22 Zie MvT, par. 9.4.2 (&lt;span class="italic"&gt;Kamerstukken II&lt;/span&gt; 2018/19, 35&amp;nbsp;133, nr. 3).</footnote><footnote>23 &lt;span class="italic"&gt;Kamerstukken II&lt;/span&gt; 2018/19, 35&amp;nbsp;133, nr. 7, vraag 8.14.</footnote></footnotes><auteurs>J.A.M. van den Brand</auteurs><published>2019-08-30 09:34:08</published><modified>2019-11-18 12:23:23</modified><editiondate>2019-08-30</editiondate><htmlpath>https://denhollander.info/artikel/15718</htmlpath></article>
</articles></edition>