<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1994</searchword><id>6063</id><udhid>UDH:TvAR/6063</udhid><titel>De Natuurbeschermingswet bezien vanuit de landbouw</titel><searchwords><searchword>TvAR 11/1994</searchword><searchword>UDH:TvAR/6063</searchword></searchwords><attachments><attachment><name>1994_nr 11_Artikel_HenkCapelle.pdf</name><extention>pdf</extention><url>https://denhollander.info/download/5872/ci</url></attachment></attachments><inleiding>INLEIDING&#13;
Eeuwenlang hebben landbouw en natuur in harmonie naast elkaar kunnen functioneren.&#13;
De laatste jaren blijkt dat steeds moeilijker. Vaak staan de belangen lijnrecht tegenover elkaar.&#13;
Het zoeken naar een concrete invulling van de goede nabuurschap tussen landbouw&#13;
en natuur is een nieuwe uitdaging van deze tijd. In dit artikel worden vanuit het landbouwbedrijfsleven&#13;
een aantal beschouwingen gewijd aan de vraag in welke mate de huidige&#13;
Natuurbeschermingswet hiertoe een bijdrage levert of kan leveren. Uiteraard wordt&#13;
hierbij ook het wetsvoorstel tot wijziging van de huidige Natuurbeschermingswet betrokken&#13;
(wetsvoorstel nr. 23 580 houdende nieuwe regelen ter bescherming van natuur en&#13;
landschap, hierna genoemd het voorliggende wetsvoorstel). De zaak 'Kuunders' heeft in&#13;
het recente verleden een aantal zogenaamde verborgen gebreken van de Natuurbeschermingswet&#13;
breed voor het voetlicht gebracht. Deze zaak roept een aantal principiële vragen&#13;
op die de voornaamste ingrediënten vormen van dit artikel en hierna aan de orde komen.</inleiding><content>VERGUNNINGPLICHT EX NB-WET&#13;
Kuunders is een veehouder uit Noord-Brabant die het voornemen had een bestaande varkensstal&#13;
met een capaciteit van 1000 mestvarkens te verplaatsen en diende hiervoor een&#13;
milieuvergunningsaanvraag in bij de gemeente. De vergunning werd verleend waarna de&#13;
stal werd gebouwd en ook in gebruik genomen. Op 200 meter van de stal ligt een gebied&#13;
dat op grond van de Natuurbeschermingswet als natuurmonument was aangewezen. De&#13;
Werkgroep 'Behoud De Peel' meende dat de exploitatie van de stal schade zou toebrengen&#13;
aan de natuurwaarden van het aangewezen gebied en vond dat naast de milieuvergunning&#13;
ook een vergunning ex Natuurbeschermingswet noodzakelijk was en maakte het&#13;
natuurbeschermingsgezag, in casu het Ministerie van LNV hierop attent. Het Ministerie&#13;
liet er heel lange tijd twijfel over bestaan of er nu al dan niet sprake was van de beweerde&#13;
vergunningplicht.&#13;
De Werkgroep legde de vraag voor aan de Raad van State die oordeelde dat de exploitatie&#13;
van de stal schade zou toebrengen aan de waarden van het natuurmonument en daarom&#13;
vergunningplichtig was. Daarop besliste het Ministerie van Landbouw de vergunning&#13;
te weigeren met de motivatie dat de ammoniakdepositie zou leiden tot degeneratie van de&#13;
nabijgelegen heidevegetaties en tot verzuring van de nabijgelegen vennen, wat het Ministerie&#13;
als ontoelaatbare schade beschouwde aangezien hiermee de karakteristieke flora-elementen van het gebied in gevaar werden gebracht. De inrichting kon daarom ondanks de&#13;
verleende milieuvergunning niet langer worden geëxploiteerd.&#13;
MILIEUVERGUNNING EN NB-WETVERGUNNING&#13;
De Natuurbeschermingswet bepaalt dat voor handelingen/activiteiten/inrichtingen die&#13;
schadelijk zijn of mogelijkerwijs schadelijk kunnen zijn voor de natuurwaarden binnen&#13;
het aangewezen gebied bij het natuurbeschermingsgezag een vergunning moet worden&#13;
aangevraagd. Dit gezag beoordeelt of de exploitatie van de voorgenomen inrichting zich&#13;
verdraagt met de natuurwaarden van het nabijgelegen natuurmonument. De zaak-'Kuunders'&#13;
leert dat het in de praktijk heel goed denkbaar is dat voor één en dezelfde inrichting&#13;
- in casu ging het om een stal - én een milieuvergunning ex Wet milieubeheer én een&#13;
vergunning ex Natuurbeschermingswet moet worden aangevraagd. In de praktijk heeft die&#13;
situatie zich tot nu toe slechts een paar keer voorgedaan omdat de vergunningsplicht ex&#13;
Nb-wet voor stallen pas in het zeer recente verleden en met name in de zaak-Kuunders&#13;
voor het eerst ondubbelzinnig werd erkend. De procedures en afwegingskaders van de&#13;
Wet milieubeheer en de Natuurbeschermingswet zijn niet op elkaar afgestemd wat ertoe&#13;
leidt dat de milieuvergunning wordt verleend, maar de vergunning ex Nb-wet wordt geweigerd&#13;
of omgekeerd. Na de zaak-Kuunders blijkt die mogelijkheid niet langer theoretisch.&#13;
In het voorliggende wetsvoorstel is deze situatie verholpen. De Raad van State had&#13;
ook reeds erkend dat er geen behoefte is een vergunning ex Nb-wet aan te vragen wanneer&#13;
'in beginsel' de schade voldoende kan worden tegengegaan door de Hinderwet (Wet&#13;
Milieubeheer).1&#13;
Deze uitspraak krijgt in het voorliggende wetsvoorstel een wettelijke verankering. De&#13;
dubbele en ongecoördineerde aanvraagprocedure behoort hiermee tot het verleden. In de&#13;
nieuwe constructie worden beide procedures geïntegreerd tot een procedure, met name&#13;
deze van de Wet milieubeheer. De vergunningaanvraag wordt beoordeeld door het orgaan&#13;
dat krachtens het Inrichtingen- en vergunningenbesluit bevoegd is voor de beoordeling&#13;
van de milieuvergunningaanvraag en inhoudelijk op grond van het afwegingskader&#13;
van de Wet milieubeheer. Het natuurbeschermingsgezag krijgt niettemin in de procedure&#13;
een centrale rol. Het natuurbeschermingsgezag krijgt bij de beoordeling van de vergunningaanvraag&#13;
als het ware een feitelijk veto-recht. De milieuvergunning kan niet worden&#13;
verleend dan nadat het natuurbeschermingsgezag heeft verklaard tegen de vergunningverlening&#13;
geen bedenkingen te hebben. Het natuurbeschermingsgezag kan ook aangeven dat&#13;
aan de vergunning voorschriften of beperkingen moeten worden verbonden. Het natuurbeschermingsgezag&#13;
kan ook verzoeken dat de voorschriften van een bestaande milieuvergunning&#13;
worden aangescherpt of een bestaande milieuvergunning wordt ingetrokken.&#13;
Deze nieuwe constructie (verklaring van geen bezwaar constructie) kan ertoe leiden dat&#13;
een vergunning wordt geweigerd, ook in de gevallen waarin op grond van het toetsingskader&#13;
van de Wet milieubeheer niets aan de vergunningverlening in de weg staat. De gekozen&#13;
constructie kan er op die manier toe leiden dat het toetsingskader van de Wet milieubeheer wordt uitgehold. Dit wordt hierna nader geïllustreerd naar aanleiding van&#13;
een analyse van de bepalingen van de Interimwet ammoniak en veehouderij.2&#13;
EXTERNE WERKING&#13;
Naast handelingen/activiteiten binnen het aangewezen gebied zijn ook handelingen/activiteiten&#13;
buiten het gebied vergunningplichtig indien deze handelingen schadelijk zijn voor&#13;
de waarden binnen het gebied. Dit staat niet met zo veel woorden in de tekst van de huidige&#13;
Nb-wet, maar ligt impliciet besloten in de bewoordingen van art. 12 en is door de jurisprudentie&#13;
meermaals erkend. De vergunningplicht voor activiteiten buiten het aangewezen&#13;
gebied - de zogenaamde externe werking - is onbeperkt qua aard en intensiteit van de&#13;
handelingen en onbegrensd qua geografische reikwijdte. Voor de ondernemers is volstrekt&#13;
niet duidelijk wanneer hun activiteit of inrichting nu wel of niet vergunningplichtig is en&#13;
vanaf welke afstand van het aangewezen gebied deze eventuele vergunningplicht geldt.&#13;
Deze onduidelijkheid staat op gespannen voet met de rechtszekerheid. De externe werking&#13;
kan immers voor gevolg hebben dat vergunningplicht ex. Nb-wet gaat gelden voor&#13;
activiteiten die adequaat zijn vergund op grond van de Wet milieubeheer voordat het nabijgelegen&#13;
natuurgebied als natuurmonument werd aangewezen. De relatieve zekerheid&#13;
van de milieuvergunning dat binnen de voorwaarden en voorschriften van de milieuvergunning&#13;
'ongestoord' mag worden geëxploiteerd, komt hiermee op de helling. Begrenzing&#13;
van de externe werking verdient dan ook aanbeveling.3&#13;
Hierom gevraagd heeft de Raad van State echter bepaald dat de huidige Natuurbeschermingswet&#13;
niet de mogelijkheid biedt om in de aanwijzingsbeschikking te bepalen en vast&#13;
te leggen binnen welke afstand de vergunningplicht geldt.4&#13;
Deze uitspraak leidt tot de conclusie dat de gewenste begrenzing van de externe werking&#13;
bij of krachtens de bepalingen van de wet zelf zal moeten gebeuren.&#13;
Naast een inbreuk op de rechtszekerheid blijkt de externe werking een weinig doelmatig&#13;
instrument. Illustratief hierbij is een onderzoek van het Rijksinstituut voor Milieuhygiëne&#13;
naar omvang en verspreiding van verzuring in Centraal en Oost-Brabant. Dat&#13;
onderzoek heeft aangetoond dat slechts 20% van de ammoniakdepositie van een veehouderijbedrijf&#13;
neerslaat binnen een straal van 1 km. De resterende 80% slaat niet neer in de&#13;
onmiddellijke omgeving van het bedrijf maar leidt tot achtergronddepositie.5&#13;
Wat met de onbegrensde externe werking? In de memorie van toelichting bij het voorliggende&#13;
wetsvoorstel is bepaald dat in de toelichting bij de aanwijzingsbeschikking moet worden bepaald voor welke handelingen en binnen welke afstand de vergunningplicht geldt.6&#13;
Dat is ongetwijfeld een stap in de goede richting maar zoals hierna wordt geïllustreerd&#13;
onvoldoende om een doorkruising van het toetsingskader van de Wet milieubeheer en daarmee&#13;
een inbreuk op de rechtszekerheid te voorkomen.&#13;
TIJDELIJKE REGELING INZAKE DE AMMONIAKDEPOSITIE VEROORZAAKT DOOR VEEHOUDERIJEN&#13;
(INTERIMWET AMMONIAK EN VEEHOUDERIJ)&#13;
De Interimwet ammoniak en veehouderij legt op bindende wijze de ammoniakdepositienormen&#13;
vast die in acht dienen te worden genomen bij de beoordeling van een milieuvergunningsaanvraag&#13;
voor de exploitatie van een veehouderijbedrijf.&#13;
Gelet op de tekst van het voorliggende wetsvoorstel zal bij een milieuvergunningsaanvraag&#13;
voor de exploitatie van een veehouderijbedrijf het natuurbeschermingsgezag in de gelegenheid&#13;
moeten worden gesteld bedenkingen naar voren te brengen. Uiteraard voor zover de exploitatie&#13;
van het bedrijf (potentieel) schadelijk wordt geacht voor de natuurwaarden van een al dan niet&#13;
nabijgelegen natuurmonument. Complicerende factor is dat noch het huidige wettelijke kader&#13;
noch het voorliggende wetsvoorstel enige duidelijkheid geven wanneer dat het geval zal zijn.&#13;
Het enige aanknopingspunt is een aantal recente beslissingen van het Ministerie van LNV naar&#13;
aanleiding van een aanvraag om vergunning ex Nb-wet. Deze beslissingen geven een goede&#13;
indruk van de visie van LNV maar zijn te gering in aantal om te kunnen spreken van een&#13;
beleidsvisie. Het Ministerie volgde hierin steeds onverkort de adviezen van de&#13;
Natuurbeschermingsraad om de vergunning te weigeren. De Natuurbeschermingsraad baseert&#13;
zijn advies op de overweging dat zelfs gebruikmaking van de modernste toepasbare&#13;
technieken slechts reducties van maximaal 50% van de huidige emissies gerealiseerd kunnen&#13;
worden en dergelijke emissiereducties bij lange na niet voldoende is om de schade van de&#13;
ammoniakdepositie in het beschermd natuurmonument tot een aanvaardbaar minimum te&#13;
beperken.7&#13;
Dergelijk toetsingskader dat zelfs de modernste toepasbare technieken onvoldoende acht,&#13;
kan leiden tot uitholling van het toetsingskader van de Interimwet ammoniak en veehouderij (zie&#13;
voetnoot 2). Nieuw op te richten ondernemingen maar ook bestaande inrichtingen en dit zowel&#13;
binnen als buiten het natuurmonument en bovendien tot op onbeperkte afstand van het&#13;
aangewezen gebied kunnen hun rechtspositie die zij aan de I.A.V. ontlenen, onder spanning&#13;
zien komen. Ze kunnen verdergaande voorschriften en eisen dan deze van de I.A.V. opgelegd&#13;
krijgen en zelfs geconfronteerd worden met intrekking van de vergunning. Ook&#13;
vergunningsaanvragen met de bedoeling een bestaand pro-duktieproces te vervangen door een&#13;
milieuvriendelijker produktieproces, bijvoorbeeld de bouw van een zogenaamde Groen Label&#13;
stal kunnen worden geweigerd. De bedoeling van het voorliggende wetsvoorstel tot wijziging&#13;
van de Natuurbeschermingswet om in de toelichting bij de aanwijzingsbeschikking de externe&#13;
werking te begrenzen is een eerste en een goede stap om tegemoet te komen aan de eis van&#13;
rechtszekerheid, maar is niet voldoende. Het is noodzakelijk dat bij de vastlegging van de&#13;
grens rekening wordt gehouden met het toetsingskader van de I.A.V. en tevens hierop wordt afgestemd. In het voorliggende&#13;
wetsvoorstel ontbreekt hiertoe echter elke aanzet.&#13;
In de parlementaire behandeling van de Interimwet ammoniak en veehouderij is uitdrukkelijk&#13;
gevraagd naar de verhouding van de bepalingen van de I.A.V. en de Nb-wet.&#13;
In de memorie van antwoord is gesteld dat ook bij inwerkingtreding van de I.A.V. de individuele&#13;
vergunningplicht van de Natuurbeschermingswet van kracht blijft. De Natuurbeschermingswet&#13;
beoogt immers een ander belang te beschermen - te weten het belang&#13;
van bijzondere en specifieke natuurwaarden - en rechtvaardigt daarom een andere afweging&#13;
van de schadelijkheid van de ammoniakdepositie.8&#13;
De memorie van antwoord bevestigt hiermee impliciet dat de Natuurbeschermingswet&#13;
het toetsingskader van de I.A.V. kan doorkruisen.&#13;
SCHADEVERGOEDING&#13;
Het feitelijke veto-recht van het natuurbeschermingsgezag bij de vergunningverlening en&#13;
de externe werking van de aanwijzingsbeschikking kunnen verregaand ingrijpen in de&#13;
agrarische bedrijfsvoering. Als complement hiervan verwacht men dan ook een genuanceerde&#13;
compensatieregeling ter vergoeding van schade en kosten die het gevolg zijn van&#13;
deze ingrepen. Bestaande en vergunde rechten zowel binnen als buiten het aangewezen&#13;
gebied kunnen worden aangescherpt of ingetrokken. De schadevergoedingsregeling van&#13;
het voorliggende wetsvoorstel verwijst naar de schaderegeling van de Wet milieubeheer,&#13;
waarvan de uitgangspunten en de criteria vast liggen in de circulaire d.d. 6 juli 1992. Deze&#13;
circulaire is in de literatuur niet gespaard van kritiek.9&#13;
Deze circulaire gaat ervan uit dat de milieunormen en de aanscherping van deze normen&#13;
voorzienbaar zijn en daarom moeten worden beschouwd als een normaal ondernemersrisico.&#13;
Op grond van deze uitgangspunten opteert het Ministerie van VROM voor een&#13;
terughoudend schadevergoedingenbeleid. Deze uitgangspunten zijn echter ontoereikend&#13;
voor analoge toepassing bij aanwijzing van een gebied tot natuurmonument.10 De aanwijzing&#13;
van een gebied en de gevolgen zijn immers heel vaak niet of nauwelijks voorzienbaar.&#13;
Van een ondernemer kan niet worden verwacht hiermee rekening te houden in zijn&#13;
bedrijfsvoering. Zelfs indien de aanwijzing kon worden voorzien, dan nog is het niet altijd&#13;
mogelijk hierop te anticiperen. In het meest extreme geval immers kan ook het meest moderne&#13;
en het technisch meest milieuvriendelijke produktieproces in de ogen van het natuurbeschermingsgezag&#13;
geen genade vinden. Redelijkerwijs mag en kan dan ook geen&#13;
sprake zijn van enige terughoudendheid bij de vergoeding van schade en kosten die het&#13;
gevolg zijn van een aanwijzing van een gebied tot natuurmonument. Alleen een compensatieregeling&#13;
die bepaalt dat alle kosten en schade volledig, integraal en zonder enige beperking&#13;
wordt vergoed, is redelijk. Een terughoudende toepassing van de&#13;
schadevergoedingsplicht zal steeds weer aanleiding zijn tot discussie en daarom belemmerend&#13;
werken voor een doelmatige bescherming van de natuurwaarden in de aangewezen&#13;
gebieden en is daarom ook vanuit die invalshoek niet gewenst. In een advies van de&#13;
Natuurbeschermingsraad over de mogelijke behoefte aan een schadevergoedingsregeling voor het natuurbeleid uitgegeven in november 1992 stelt de Raad dat een schadevergoedingsregeling&#13;
niet meer is, maar ook niet minder dan een 'finishing touch'. In hetzelfde&#13;
advies erkent de Raad meermaals dat in een aantal gevallen alleen onteigening uitkomst&#13;
kan bieden.11&#13;
CONCLUSIE&#13;
De Natuurbeschermingswet en het voorliggende wetsvoorstel tot wijziging ervan dreigen&#13;
de relatieve zekerheid die de Wet milieubeheer en de milieuvergunning biedt, volledig uit&#13;
te hollen. Wellicht kan in bepaalde gevallen deze inbreuk op de rechtszekerheid vanuit de&#13;
bekommernis voor de bescherming en de ontwikkeling van de natuurwaarden nog worden&#13;
gerechtvaardigd. De landbouw erkent daarom zonder meer de noodzaak van een wet die&#13;
deze bescherming concreet gestalte kan geven. Het is echter zeer de vraag of huidige Natuurbeschermingswet&#13;
en het voorliggende wetsvoorstel hiervoor wel een effectief en doelmatig&#13;
instrument is. De Natuurbeschermingswet schrikt investeringen in een&#13;
milieuvriendelijk produktieproces af. Een degelijke compensatieregeling als spiegelbeeld&#13;
voor de verregaande ingrepen in de bedrijfsvoering ontbreekt. Dat werkt belemmerend&#13;
voor een deugdelijke ontwikkeling en bescherming voor de natuur en dat kan uiteraard&#13;
nooit de bedoeling van de Natuurbeschermingswet zijn. Met de inbreuk op de rechtszekerheid&#13;
van de agrarische onderneming komt ook de bescherming van de natuurwaarden&#13;
op de helling. De Natuurbeschermingswet is geen 'goede' wet om de goede nabuurschap&#13;
tussen landbouw en natuur concreet invulling te geven. In de 18de eeuw zocht Jean-&#13;
Jacques Rousseau in zijn boek 'Le Contrat Social ou Principes du Droit Politique' naar een&#13;
antwoord op de algemene vraag waarom het maken van 'goede' wetgeving zo moeilijk en&#13;
heel vaak zo weinig succesvol is. De beschouwingen die hij hieraan wijdt en de conclusie&#13;
die hij trekt, zijn in het kader van een artikel over de Natuurbeschermingswet heel erg toepasselijk&#13;
en laten aan duidelijkheid niets te wensen over. In de eerste plaats schrijft hij de&#13;
oorzaak toe aan het feit bij het maken van de wet met heel veel factoren rekening moet&#13;
worden gehouden. Dan vervolgt hij: ...'et ce qui rend le succes si rare, c'est 1'impossibilité&#13;
de trouver la simplicité de la nature jointe aux besoins de la société.' Om tenslotte tot&#13;
de conclusie te komen ...'Ainsi la bonne législation n'est possible que chez un peuple encore&#13;
proche de la nature ,..'.12</content><legacyfootnotes>1. Raad van State, Afdeling Geschillen van Bestuur, 26 maart 1991, Milieu en Recht, blz. 318 met noot Bakker.&#13;
2. Officieel de Wet van 9 juni 1994 houdende tijdelijke regeling inzake ammoniakdepositie veroorzaakt door&#13;
veehouderijbedrijven, Staatsblad van 25 augustus 1994, nr. 634. Deze wet is vooral bedoeld om een juridische&#13;
basis te geven aan bestaande veehouderijbedrijven die in werking zijn zonder of zonder toereikende&#13;
milieuvergunning. De vergunning kan niet worden geweigerd voor zover de ammoniakdepositie die het&#13;
bedrijf kan veroorzaken niet meer bedraagt dan de waarde van de ammoniakdepositie die het bedrijf in&#13;
1986 veroorzaakte (art. 3 lid 2 van de wet).&#13;
3. Zie ook: Chr. Backes, Juridische bescherming van ecologisch waardevolle gebieden, W.E.J. Tjeenk Willink,&#13;
Zwolle, 1993, blz. 46.&#13;
4. Raad van State, Afdeling Bestuursrechtspraak, 31 januari 1994.&#13;
5. Wanneer alle veehouderijbedrijven in bijvoorbeeld Oost-Brabant voldoende ver van een voor verzuring&#13;
gevoelig gebied gelegen waren (met een optimale inzet van de externe werking, HC) waarbij de depositie op&#13;
het nabijgelegen voor verzuring gevoelig gebied niet groter zou zijn dan 30 mol, dan nog zou als gevolg&#13;
van de achtergronddepositie de belasting van deze gebieden circa 6000 zuurequivalenten/ha/jaar bedragen&#13;
(de streefwaarde is 1400 zuurequivalenten). (Leidraad Veehouderij en Milieu 'Aanpak van de&#13;
milieuproblematiek in Noord-Brabant, 's-Hertogenbosch, 11 mei 1993).&#13;
6. Wetsvoorstel houdende nieuwe regelen ter bescherming van natuur en landschap, memorie van toelichting,&#13;
blz. 42.&#13;
7. Natuurbeschermingsraad, Advies d.d. 28 september 1992, waarna een aantal keer herhaald, inzake een&#13;
vergunningsaanvraag ex Nb-wet.&#13;
8. Interimwet ammoniak en veehouderij, memorie van antwoord, blz. 14 en 15.&#13;
9. Ch. Backes, op c, blz. 260.&#13;
10. Anders: Ch. Backes, op c, blz. 258.&#13;
11. Advies van de Natuurbeschermingsraad over de mogelijke behoefte aan een schadevergoedingsregeling&#13;
voor het natuurbeleid, november 1992.&#13;
12. Nicolas Bonhöte, JJ. Rousseau, Vision de 1'histoire et autobiographie, 1'Age d'Homme, Lausanne, blz.&#13;
78.&#13;
'Op 26 april 1994 organiseerde het Ministerie van LNV ter afronding van het project 'Natuurbeleid in de&#13;
Peiling' op kasteel Groeneveld een rondetafelgesprek met een vijftigtal maatschappelijke sleutelfiguren.&#13;
De deelnemers aan het gesprek werden na afloop gevraagd een slotverklaring - geïnspireerd door de filosofische&#13;
ideeën van Jean-Jacques Rousseau 'Contrat Social' genoemd - te ondertekenen en zich zo te verbinden&#13;
om de uitvoering van het Natuurbeleidsplan te verbeteren. De slotverklaring ging sommigen te ver&#13;
en werd niet ondertekend.'&#13;
</legacyfootnotes><footnotes><footnote/></footnotes><auteurs>H. Cappelle</auteurs><published>1994-11-01 00:00:00</published><modified>1994-11-01 00:00:00</modified><editiondate>1994-11-01</editiondate><htmlpath>https://denhollander.info/artikel/6063</htmlpath></article>
</articles></edition>