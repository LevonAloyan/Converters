<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2003</searchword><id>3521</id><udhid>UDH:TvAR/3521</udhid><titel>Enkele opmerkingen over de Mijnbouwwet</titel><searchwords><searchword>TvAR 1/2003</searchword><searchword>UDH:TvAR/3521</searchword></searchwords><attachments><attachment><name>2003_nr 1_Artikel_Sluysmans.pdf</name><extention>pdf</extention><url>https://denhollander.info/download/3588/ci</url></attachment></attachments><inleiding>1.	Inleiding&#13;
&#13;
Met ingang van 1 januari 2002 is er opnieuw een curiositeit weggehaald uit het rariteitenkabinet van het Nederlands rechtsstelsel. Op die datum is namelijk de Mijnbouwwet in werking getreden die (onder meer) dient ter vervanging van de eeuwenoude Mijnwet uit 1810. Het is lang wachten geweest op die nieuwe mijnwetgeving, die overigens ook niet zonder slag of stoot het licht heeft gezien. De vele amendementen op de nieuwe wet zijn stille getuigen van een bewogen parlementaire geschiedenis. In deze bijdrage wil ik na een korte beschrijving van aard en achtergronden van de Mijnbouwwet nader stilstaan bij een aantal aspecten van die wet die reeds (met name in Tweede Kamer en Senaat) aanleiding hebben gegeven tot de nodige discussie. Het betreft dan met name de ontneming van eigendom, de schadevaststelling, het waarborgfonds en de rechtsbescherming.&#13;
&#13;
</inleiding><content>2.	Ontstaansgeschiedenis&#13;
&#13;
Na bijna twee eeuwen heeft de regering dan toch de tijd rijp geacht om de Nederlandse mijnwetgeving aan te passen aan de eisen van de moderne tijd. Op 1 januari 2002 is de nieuwe Mijnbouwwet daadwerkelijk in werking getreden.  Die inwerkingtreding betekent een historisch moment, want daarmee verdwijnt de laatste Franstalige wet uit het Nederlandse rechtsstelsel. Deze wet, op 1 mei 1810 in Antwerpen door Napoleon ondertekend en officieel genaamd de "loi concernant les Mines, les Minières et les Carrières" staat (en stond) algemeen bekend als de Mijnwet 1810. Al bij de behandeling van de Mijnwet 1903, die aanvullingen bevat op hetgeen in de Mijnwet 1810 is geregeld, werd er van de zijde van de Staten-Generaal op aangedrongen om de toen reeds haast een eeuw oude Mijnwet 1810 aan een algehele herziening te onderwerpen. Dat verzoek tot herziening is sindsdien met enige regelmaat herhaald, en uiteindelijk is aan die verzoeken nu dan toch gehoor gegeven.&#13;
&#13;
Thans ligt een geheel nieuwe wetgeving voor, die is aangepast aan de eisen van deze tijd. Daarbij is van de gelegenheid gebruik gemaakt om ook de titel van de wet enigszins aan te passen. De wens tot continuïteit en veranderde omstandigheden hebben geleid tot de citeertitel Mijnbouwwet in plaats van de oude benaming Mijnwet. Het begrip mijnbouw omvat namelijk niet alleen de oude mijnbouw, maar omvat nog een aantal andere activiteiten in de diepe ondergrond, die eveneens door de nieuwe wet zullen worden bestreken. Kort gezegd betreft het dan de winning van delfstoffen, waarbij delfstoffen in artikel 1 sub a van de wet worden gedefinieerd als “in de ondergrond aanwezige mineralen of substanties van organische oorsprong, in een aldaar langs natuurlijke weg ontstane concentratie of afzetting, in vaste, vloeibare of gasvormige toestand, met uitzondering van brongas, kalksteen, grind, zand, klei, schelpen en mengsels daarvan”.&#13;
&#13;
De nieuwe wet beoogt één overzichtelijk en helder kader te bieden voor een verantwoorde en doelmatige winning van deze delfstoffen, zowel binnen het Nederlandse territoir als op het continentaal plat. Dat betekent een belangrijke vereenvoudiging. Tot 1 januari 2003 werd namelijk gewerkt met (in hoofdzaak) een viertal wetten (Mijnwet 1810, Mijnwet 1903, Wet opsporing delfstoffen en Mijnwet continentaal plat), waarbij twee stelsels golden, namelijk één voor het Nederlands territoir en één voor het continentaal plat. Onder het nieuwe stelsel resteert nog slechts één (Mijnbouw)wet, die geldt voor zowel het land als voor het continentaal plat.&#13;
&#13;
3.	Werking van de wet&#13;
&#13;
Zoals hiervoor reeds bleek, heeft de nieuwe wet een ruimer bereik dan zijn voorgangers. Het gaat in de Mijnbouwwet niet enkel om de traditionele winning van delfstoffen, maar ook om de winning en opslag van warmte en de opslag van stoffen in de diepere ondergrond. Daar staat tegenover dat niet alle in de grond aanwezige stoffen als delfstoffen worden aangemerkt, zoals blijkt uit artikel 1 van de wet. Kalksteen, grond, zand, klei en schelpen zijn bijvoorbeeld uitgezonderd. Daarnaast heeft de wet slechts betrekking op delfstoffen op een diepte van honderd meter of meer. Ploeger merkt terecht op dat het hier vooral gaat om het trekken van een grens in de sfeer van de exploitatie.  De niet als delfstof in de zin van de Mijnbouwwet aangemerkte stoffen bevinden zich immers doorgaans boven de grens van honderd meter, terwijl de wel als delfstoffen aangemerkte stoffen zich onder die grens zullen bevinden.&#13;
	Met betrekking tot de sfeer boven de grens van honderd meter mist de Mijnbouwwet dus toepassing. Binnen die sfeer zal artikel 5:20 BW onverkort van kracht zijn. Overigens kan de Minister, zo blijkt uit de artikelen 51 en 52 Mijnbouwwet, wel bij algemene maatregel van bestuur nadere regels stellen omtrent, kort gezegd, het gebruik van de grond tot de honderd meter grens. Daarbij gaat het niet enkel om het formuleren van voorwaarden met betrekking tot het nemen van veiligheidsmaatregelen bij het winnen van die stoffen, maar bijvoorbeeld ook bij het gebruik van mergelgroeven voor toeristische doeleinden.&#13;
&#13;
In de Mijnbouwwet is ervoor gekozen om de milieubelangen niet in die wet te verdisconteren, maar over te laten aan de bestaande regelingen op dat gebied. Dat betekent in concreto dat een exploitant naast de op grond van de Mijnbouwwet benodigde vergunningen ook moet (kunnen) beschikken over een vergunning krachtens de Wet milieubeheer en zo nodig een vergunning krachtens de Natuurbeschermingswet. Alleen in die gevallen waarin de Wet milieubeheer niet van toepassing is op het betreffende mijnwerk moet een mijnbouwmilieuvergunning worden verkregen krachtens artikel 40 Mijnbouwwet. Ik kom daar later nog op terug.&#13;
	Overigens zal ook een Mijnbouwbesluit het licht zien, waarin ook enige milieuvoorschriften, alsmede regels op het gebied van veiligheid en schade aan de bodemgrond door bodembewegingen zullen worden opgenomen.&#13;
&#13;
4.	Ontneming van eigendom?&#13;
&#13;
Centraal in de nieuwe Mijnbouwwet staat (in artikel 3 lid 1) dat de eigendom van delfstoffen berust bij de Staat. In artikel 2 lid 2 wordt zulks in zoverre genuanceerd dat die eigendom enkel betreft de delfstoffen gelegen op een diepte van meer dan 100 meter. Deze eigendomsbepaling heeft tot veel discussie aanleiding gegeven, omdat zij een centrale rechtsvraag aan de orde stelt waarop (vreemd genoeg) in de loop van de voorbije tweehonderd jaar nooit een bevredigend antwoord is gegeven, namelijk die naar de eigendom van de in de grond aanwezige delfstoffen. Het antwoord op die vraag is van belang om te kunnen beoordelen of het huidige stelsel ten opzichte van het oude stelsel een ontneming van eigendom oplevert.&#13;
&#13;
De opvattingen over die vraag bij wie de eigendom van delfstoffen berust, lopen van oudsher sterk uiteen. Er plegen daarbij doorgaans drie stelsels te worden onderscheiden. In de eerste plaats is daar het zogenaamde accessiestelsel. Dit stelsel houdt in dat de eigenaar van de bovengrond ook eigenaar is van de zich in de grond bevindende delfstoffen. Daarnaast onderscheiden we het dominaliteitsstelsel. Dit stelsel houdt in dat de Staat de eigenaar is van de zich in de grond bevindende delfstoffen. Tenslotte bestaat ook het res-nullius-stelsel. In dit stelsel is noch de Staat, noch de eigenaar van de bovengrond de eigenaar van de zich in de grond bevindende delfstoffen. Het is dan de wet die regels stelt over verkrijging van de eigendom van de delfstoffen die zich in de grond bevinden.&#13;
&#13;
Ook over de vraag hoe de eigendomsverhoudingen liggen ten aanzien van delfstoffen onder de oude Mijnwet 1810 bestaat geen eensgezindheid. Duidelijk blijkt uit artikel 19 Mijnwet 1810 dat na de verlening van een concessie de eigendom van de delfstoffen bij de concessiehouder berust. De toestand vóór verlening van de concessie is echter minder duidelijk, en juist die toestand is hier van belang. Sommigen  menen dat de wet een uitwerking geeft van het dominaliteitsbeginsel, anderen  zijn van mening dat de delfstoffen voor de verlening van de concessie als res nullius moeten worden aangemerkt, terwijl weer anderen verkondigen dat de eigenaar van de bovengrond zowel voor, als na de concessieverlening eigenaar is van de ondergrond, en de concessionaris slechts een beperkt zakelijk recht verkrijgt. &#13;
&#13;
In dit kader is ook van belang artikel 5:20 BW, waarin wordt bepaald dat de eigendom van de grond de zich daaronder bevindende aardlagen omvat, tenzij de wet anders bepaalt. Uit deze bepaling kan worden afgeleid dat de wetgever de mogelijkheid heeft om de eigendom verticaal te begrenzen. Gelet op de bewoordingen van artikel 5:20 sub b BW is de voor de hand liggende uitleg dat de delfstoffen als zout en steenkool vóór de concessieverlening eigendom zijn van de grondeigenaar. Deze delfstoffen vormen als zodanig immers een aardlaag. Delfstoffen als aardolie en aardgas vormen daarentegen op zich geen aardlaag, maar bevinden zich in poreus gesteente in een aardlaag. Het is daarom verdedigbaar dat eigendom van deze delfstoffen niet bij de grondeigenaar berust. In dit verband kan ook worden gewezen op de juridische status van grondwater dat zich in de ondergrond bevindt (artikel 5:20 sub c BW).&#13;
&#13;
Tijdens de behandeling in de Eerste Kamer werd er van de zijde van de CDA-fractie betoogd dat uit een arrest van de Hoge Raad van 25 oktober 1907 zou blijken dat de Hoge Raad het accessie-stelsel aanhangt.  De op dat punt relevante passage luidt:&#13;
&#13;
"…dat naar het algemeene stelsel der Mijnwet van 1810 het verleenen van concessie tot het ondergronds ontginnen van de delfstoffen te weeg brengt afwijking van den in art. 626 BW gelijk in art. 552 CC uitgedrukten regel, dat de eigendom van grond in zich bevat de eigendom van hetgeen in dien grond is, des dat in onder de oppervlakte van dezen ten behoeve van den concessionaris ontstaat een nieuw voorwerp van eigendom aan onroerend goed, ingevolge de artt. 5, 7, 8, 19 en 21 dier Mijnwet evenals elk ander vast goed vatbaar voor zelfstandige beschikking, vervreemding en hypotheek."&#13;
&#13;
In het licht van voornoemd citaat lijkt mij onjuist het antwoord van de Minister aan de CDA-senatoren dat de Hoge Raad in dit arrest alleen overweegt dat na de concessieverlening zogeheten mijnrente (artikel 6 van de Mijnwet 1810) als een zakelijk recht op de mijn rust, maar over de vraag bij wie de eigendom vóór de concessieverlening berust geen uitspraak heeft gedaan.  De Hoge Raad stelt toch duidelijk voorop dat de eigendom van de grond omvat de eigendom van al wat zich daarin bevindt. Dat lijkt een keuze voor het accessiestelsel.&#13;
	Die keuze wordt ook gemaakt door Ploeger die zulks afleidt uit de ontstaansgeschiedenis van de Mijnwet 1810 en het gegeven dat onder die wet een vergoeding werd toegekend aan de grondeigenaar. &#13;
&#13;
Hoewel twijfel nog steeds mogelijk is, mag toch voorzichtig worden geconcludeerd dat het oude stelsel uitging van het accessiestelsel. Geen twijfel kan erover bestaan dat het nieuwe stelsel is gebaseerd op het dominaliteitsbeginsel. De overgang van het ene naar het andere stelsel zou dan betekenen dat met ingang van 1 januari 2003 een grootscheepse onteigening van delfstoffen heeft plaatsgevonden. De vraag doet zich dan voor of deze onteigening in overeenstemming is met artikel 1 van het Eerste Protocol bij het EVRM. Het EVRM, en dus ook het Protocol, heeft immers rechtstreekse werking in de Nederlandse rechtssfeer. Art. 1 van het Eerste Protocol bij het EVRM luidt:&#13;
&#13;
1. Alle natuurlijke of rechtspersonen hebben recht op het ongestoord genot van hun eigendom. Niemand zal van zijn eigendom worden beroofd behalve in het algemeen belang en met inachtneming van de voorwaarden neergelegd in de wet en in de beginselen van internationaal recht.&#13;
2. De voorafgaande bepalingen zullen echter op geen enkele wijze het recht aantasten, dat een Staat heeft om die wetten toe te passen, welke hij noodzakelijk oordeelt om toezicht uit te oefenen op het gebruik van eigendom in overeenstemming met het algemeen belang of om de betaling van belastingen of andere heffingen en boeten te verzekeren.&#13;
&#13;
Volgens vaste rechtspraak van het EHRM bevat art. 1 Eerste Protocol drie verschillende regels.  De eerste regel, die tot uitdrukking is gebracht in de eerste volzin van het eerste lid en van algemene aard is, legt het beginsel vast van ongestoord genot van eigendom. De tweede regel, verwoord in de tweede volzin van het eerste lid, regelt de voorwaarden waaraan ontneming van de eigendom is onderworpen. De derde regel, neergelegd in het tweede lid, erkent dat de Verdragsluitende Staten het recht hebben het gebruik van de eigendom te regelen in het algemeen belang of om de betaling van belastingen of andere heffingen en boetes te verzekeren. In diverse uitspraken heeft het EHRM beslist dat de tweede en de derde regel niet afzonderlijk beschouwd moeten worden, maar uitgelegd moeten worden in het licht van het algemene beginsel van ongestoord genot van de eigendom dat is neergelegd in de eerste regel. Voorts is vaste rechtspraak dat eerst onderzocht moet worden of inbreuk op de door art. 1 beschermde rechten gebracht kan worden onder de tweede of de derde regel, en pas daarna getoetst kan worden aan de eerste regel.&#13;
&#13;
Het Europees Hof voor de Rechten van de Mens (EHRM) geeft een ruime uitleg aan het begrip “possessions” (in het frans “biens”) in art. 1 Eerste Protocol. De uitleg is verdragsautonoom en niet beperkt tot “physical goods” (in de terminologie van art. 3:2 BW: zaken). Uit de jurisprudentie van het EHRM kan worden afgeleid dat al hetgeen dat een economische waarde heeft, onder de bescherming van art. 1 valt. In iedere zaak waarin het gaat om een inbreuk op de rechten die worden beschermd door art. 1 Eerste Protocol, ongeacht welke van de drie regels aan de orde is, onderzoekt het Hof of de inbreuk op de eigendom rechtmatig is (“provided for by law and by the general principles of international law”), of de inbreuk op de eigendom een gerechtvaardigd doel dient en of de inbreuk op de eigendom evenredig is ten opzichte van het doel dat is beoogd.&#13;
&#13;
Iedere inbreuk op de rechten die beschermd worden door art. 1 Eerste Protocol moet, afhankelijk van de toepasselijke regel, “in the public interest” of “in accordance with the general interest” zijn. Noch in het Verdrag zelf, noch in de jurisprudentie van het Hof is een definitie te vinden van de begrippen “public interest” of “general interest”. In de zaak James e.a. v. Verenigd Koninkrijk  oordeelt het Hof dat de Verdragsluitende Staten, bij de bepaling van de vraag of een inbreuk op de eigendom in the public interest, is een beoordelingsvrijheid (margin of appreciation) hebben. Dit is inmiddels vaste rechtspraak. Dat die beoordelingsvrijheid vrij ver gaat, blijkt bijvoorbeeld uit de zaak tussen de voormalige koning van Griekenland tegen Griekenland.  De Griekse regering had een aantal landgoederen van de voormalige Koning onteigend, welke onteigening volgens Griekenland (met name) diende om de constitutionele status van Griekenland als republiek te bewaren. Het EHRM overwoog dat het in gevallen van sociaal en economisch beleid een ruime beoordelingsvrijheid aan de nationale autoriteiten laat. Het Hof aanvaardt de opvattingen van de nationale autoriteiten over het algemeen belang, tenzij die opvattingen evident elke redelijke grondslag missen. Hoewel er in het onderhavige geval – ook volgens het Hof – reden was om te twijfelen aan de achterliggende motieven van Griekenland, is dat toch onvoldoende reden voor het Hof om te stellen dat de onteigening geen algemeen belang nastreefde.&#13;
&#13;
Vanwege deze ruime uitleg van het begrip “public interest” zal het EHRM niet snel aannemen dat een ontneming van de eigendom (tweede regel) of regulering daarvan (derde regel) niet “in the public interest” is, zelfs niet als aan de oprechtheid van de motieven van de Staat om inbreuk te maken op de eigendom ernstig kan worden getwijfeld.  Bij deze toets wordt vooral bezien of er sprake is van detournement de pouvoir of van kennelijke onredelijkheid. Het algemeen belang moet dus ruim worden opgevat.&#13;
&#13;
De toetsing door het EHRM of het doel het middel rechtvaardigt (de evenredigheidstoets), is aanzienlijk strenger dan de toets of het doel “in the public interest” is, ofschoon het EHRM de Verdragsluitende Staten ook hierbij een beoordelingsruimte (“margin of appreciation”) toekent. Er moet een redelijke verhouding bestaan tussen het toegepaste middel en het met de ontneming van de eigendom nagestreefde doel.&#13;
	De toetsing door het EHRM begint doorgaans met de overweging dat:  “(…..) there must be a reasonable relationship of proportionality between the means employed and the aim sought to be realised."  . Deze “fair balance” is afwezig wanneer op de persoon in kwestie “an individual and excessive burden” rust , dan wel een die “disproportionate” is . Iets concreter was het EHRM in James e.a. v. Engeland: “The Court considers that a measure must be both appropriate for achieving its aim and not disproportionate thereto.”&#13;
	Uit de jurisprudentie van het Europese Hof blijkt derhalve dat een “fair balance” afwezig is – en de evenredigheid ontbreekt – wanneer er sprake is van een individuele en te grote last voor de burger. Het toekennen van een redelijke schadeloosstelling aan die burger is een middel om het verstoorde evenwicht te herstellen.&#13;
&#13;
Hoewel ik dus anders dan de Minister wel degelijk van mening ben dat er op 1 januari 2002 een grootscheepse onteigening heeft plaatsgevonden, onderschrijf ik wel de opvatting van de Minister dat, zo er sprake zou zijn van onteigening, deze onteigening inderdaad zal kunnen worden gekwalificeerd als gelegen binnen de “public interest” en vallend binnen de wijde “margin of appreciation” die het Europees Hof toestaat. &#13;
Voor het toekennen van een schadeloosstelling aan de “getroffen” grondeigenaren zie ik geen ruimte. In dit kader wijs ik op de omstandigheid dat onder het thans geldende onteigeningsrecht een onteigende recht heeft op een vergoeding wegens (het door de onteigening niet meer kunnen winnen van) bodembestanddelen die zich in de grond bevinden op voor de mens bereikbare diepte, die technisch en commercieel dus met profijt kunnen worden gedolven, terwijl vaststaat dat, de onteigening weggedacht, voor dat gebruik of die delving vergunning had kunnen worden verkregen.  Daarbij valt dan te denken aan mergel, grond, zand en klei, maar niet aan steenkool, aardolie en gas. Onder het oude recht was het ontginnen van deze delfstoffen reeds via een concessiestelsel voorbehouden aan de Staat, zodat zij onteigeningstechnisch als niet winbaar werden aangemerkt. Met andere woorden, de grondeigenaar wordt financieel niet slechter door de huidige wisseling van het eigendomsstelsel in de Mijnbouwwet. Is hij nu niet langer eigenaar van delfstoffen beneden de honderd meter, onder de oude regelgeving was hij dat (wellicht) wel, maar werden die delfstoffen in het onteigeningsrecht niet als winbaar beschouwd en ontving hij om die reden geen vergoeding daarvoor. Ondanks alle juridische haarkloverij blijft dus feitelijk alles bij het oude.&#13;
&#13;
5.	Aspecten van schadevergoeding&#13;
&#13;
Een volgend punt dat naar ik meen hier bijzondere aandacht verdient, betreft de mogelijkheid tot het verhaal van schade veroorzaakt door mijnbouwactiviteiten. De kans dat de burger de door hem geleden schade ten gevolge van mijnbouwactiviteiten niet kan verhalen of lang moet wachten op schadevergoeding acht ik klein. De Mijnbouwwet kent immers verschillende regelingen ter bescherming van de burger tegen schade (door de bodembeweging) als gevolg van mijnbouwactiviteiten.&#13;
&#13;
Daarbij dienen twee verschillende wegen te worden onderscheiden. Enerzijds biedt de Mijnbouwwet zelf een beperkte schadevergoedingsregeling, anderzijds kan men op basis van het door de Mijnbouwwet aangepaste artikel 6:177 BW de mijnondernemer aansprakelijk stellen voor de schade. Hieronder zal eerst de aansprakelijkheidstelling op basis van artikel 6:177 BW aan bod komen en vervolgens behandel ik de in de Mijnbouwwet gegeven regeling.&#13;
&#13;
Op basis van artikel 6:177 BW bestaat er een risicoaansprakelijkheid voor de mijnbouwondernemer voor de schade veroorzaakt door mijnbouwactiviteiten. De gelaedeerde hoeft niet aan te tonen dat de mijnbouwactiviteiten onrechtmatig zijn en hoeft evenmin de schuld van de mijnbouwondernemer te bewijzen. Echter, de gelaedeerde zal wel moeten aantonen dat de schade die hij heeft geleden is veroorzaakt door de mijnbouwactiviteiten, het zogenoemde causaal verband tussen schade en oorzaak. Bewijstechnisch is het aantonen van dit verband moeilijk, dan wel onmogelijk voor de gelaedeerde. Hulp bij het aantonen van dit verband kan de gelaedeerde echter krijgen door advies te vragen bij de Technische commissie bodembeweging. Deze adviescommissie (hierna: Tcbb) is specifiek ingesteld om te adviseren over schade als gevolg van bodembeweging door mijnbouwactiviteiten. Om tot een deskundig advies te kunnen komen bestaat de commissie uit één voorzitter en ten hoogste negen andere leden met deskundigheid op het gebied die van belang is voor de mijnbouw en aanverwante activiteiten (artikel 115 Mijnbouwwet). Een adviesaanvraag is mogelijk op basis van artikel 114 lid 2 sub d van de Mijnbouwwet. Alvorens een advies te geven moet echter wel ingevolge artikel 116 lid 1 Mijnbouwwet de mijnonderneming al aansprakelijk zijn gesteld. Indien de Tcbb een positief advies geeft, mag met het oog op de deskundigheid van de Tcbb worden aangenomen dat de gelaedeerde in een mogelijk daarop volgende procedure bij de rechter een (zeer) sterke positie inneemt.&#13;
&#13;
Uit de parlementaire geschiedenis  blijkt dat het aansprakelijkheidsregime zoals hierboven omschreven veel stof heeft doen opwaaien. De discussie spitste zicht toe op de vraag of in de Mijnbouwwet een omkering van de bewijslast diende te worden opgenomen. Bewijslastomkering zou betekenen dat de mijnbouwondernemer moet bewijzen dat schade niet is veroorzaakt door zijn activiteiten. Van Dunné  geeft aan dat gezien de jurisprudentie en de stand van zaken in het buitenland een regeling over bewijslastomkering ten gunst van de gelaedeerde in de Mijnbouwwet op zijn plaats zou zijn. De uiteindelijke wet voorziet echter niet in een dergelijke regeling. Zoals hiervoor al opgemerkt, biedt de huidige regeling mijn inziens evenwel voldoende waarborgen dat de gelaedeerde zijn schade vergoed zal krijgen. Indien een positief advies van de Tcbb is verkregen, zal dit advies immers in beginsel hetzelfde effect hebben als een bewijslastomkering. De mijnbouwondernemer moet nu bewijzen dat het advies niet correct is, ofwel bewijzen dat er geen causaal verband is tussen de schade en de mijnbouwactiviteiten. Dat zal hem naar verwachting niet licht vallen.&#13;
&#13;
Het sluitstuk in de bescherming van de burger tegen schade door bodembeweging veroorzaakt door mijnbouwactiviteiten wordt gevormd door de oprichting in de wet van het zogenaamde Waarborgfonds mijnbouwschade. Het instellen van dit fonds is in (hoofdstuk 9 van) de wet opgenomen ingevolge een amendement van de Kamerleden Witteveen-Hevinga en Van Walsem. &#13;
	Een gelaedeerde die aantoonbaar schade heeft geleden door mijnbouwactiviteiten kan in twee gevallen een beroep doen op het fonds. In de eerste plaats kan dat krachtens artikel 137 Mijnbouwwet ingeval de mijnbouwondernemer op wie hij in verband met mijnbouwschade een vordering heeft failliet is of om een andere reden geen verhaal meer biedt. Zonder deze voorziening zou de schade in dergelijke gevallen namelijk meestal voor rekening van de gelaedeerde blijven. Als concurrent schuldeiser in een faillissement zal hij dan naar verwachting geen uitkering ontvangen. Wel moet die burger, als hij niet al een adviesvraag bij het Tcbb had ingediend, alsnog een dergelijke aanvraag indienen, alvorens een beroep op het fonds te kunnen doen, aldus bepaalt artikel 38 Mijnbouwwet.&#13;
	In de tweede plaats kan de gelaedeerde zich op grond van artikel 140 van de wet tot het fonds wenden als de mijnbouwondernemer een voor de burger gunstig (voorlopig) advies van de Tcbb betwist en geen schadevergoeding uitkeert. In dat geval dreigt een langdurige (rechterlijke) procedure, terwijl de gelaedeerde misschien al wel kosten heeft moeten maken om dringende maatregelen te treffen om de geleden schade te herstellen of om verdere schade te voorkomen. De overheid komt dan tussenbeide in de (civielrechtelijke) rechtsverhouding door de gelaedeerde de middelen ter beschikking te stellen die hij nodig heeft om, in afwachting van de beslissing van het geschil, de meest noodzakelijke maatregelen te treffen.&#13;
&#13;
Op grond van artikel 138 lid 1 sub b van de wet moet een adviesaanvraag bij de Tcbb worden ingediend binnen drie maanden nadat de gelaedeerde redelijkerwijze met de schade bekend had kunnen zijn. Vanuit de Eerste Kamer is de vraag gesteld hoe deze bepaling zich verhoudt met de algemene verjaringstermijn in artikel 3:310 BW.  De Minister gaf ten antwoord het alleszins redelijk te vinden dat in artikel 138 het aanvangstijdstip van de termijn waarbinnen een advies van de Tcbb moet worden gevraagd wordt geobjectiveerd, aangezien van de gelaedeerde een zorgvuldige behartiging van zijn belangen mag worden verwacht. Voorkomen moet worden dat de Tcbb advies moet uitbrengen over zaken waarbij het tijdsverloop tussen de schadeveroorzakende gebeurtenis en de schade zo groot is dat niet meer is te achterhalen wat de oorzaak van de schade is. Gezien het feit dat de uitkeringen uit het waarborgfonds (indirect) ten laste van de mijnbouwondernemingen komen, moeten de middelen van dat fonds zorgvuldig worden beheerd. Dat zou dan, volgens de Minister, meebrengen dat een korte termijn moet worden gehanteerd. Ik kan die visie niet onderschrijven. Wanneer een aanvraag na drie maanden wordt ingediend, hoeft dat immers niet automatisch te betekenen dat de oorzaak van de schade niet (meer) kan worden achterhaald. Mocht dat onverhoopt wel het geval zijn, dan kan de Tcbb zulks in het advies tot uitdrukking brengen. Op die wijze worden nodeloze formaliteiten voorkomen en behoeft aan zorgvuldigheid niet te worden ingeboet. Het antwoord van de Minister acht ik daarom onbevredigend.&#13;
&#13;
6.	Rechtsbescherming&#13;
&#13;
Zoals hiervoor reeds vermeld, is een behoorlijk aantal vergunningen benodigd alvorens een exploitant daadwerkelijk kan overgaan tot het uitvoeren van mijnbouwactiviteiten. Tussen die verschillende vergunningen bestaat geen onderlinge hiërarchie. Wel is er natuurlijk sprake van een volgorde, die wordt bepaald door de opeenvolgende periodes waarin activiteiten in het opsporings- en winningsproces worden verricht. Dit proces vangt aan met een opsporingsvergunning (artikel 6 lid 1 sub a Mijnbouwwet). De vergunninghouder krijgt daardoor een exclusief recht in een bepaald gebied naar delfstoffen te zoeken. Indien de houder van de vergunning delfstoffen in een economisch winbare hoeveelheid aantreft, zal deze vervolgens voor het gebied of een deel daarvan een winningsvergunning aanvragen (artikel 6 lid 1 sub b Mijnbouwwet). Het gaat bij de opsporings- en winningsvergunning om belangen van marktordening, alsmede doelmatige en voortvarende delfstoffenwinning. De vergunningen geven echter geen recht op het verrichten van concrete activiteiten. Daarvoor zijn weer andere vergunningen van node. Indien de houder metterdaad op een bepaalde locatie wil gaan boren, zal hij een milieuvergunning (artikel 8.1 Wet milieubeheer) of een mijnbouwmilieuvergunning (artikel 40 Mijnbouwwet) nodig hebben. Indien hij delfstoffen wil gaan winnen, dient hij tevens te beschikken over een goedgekeurd winningsplan (artikel 34 Mijnbouwwet). Voorts is een vergunning van de Minister van Landbouw, Natuurbeheer en Visserij nodig op grond van artikel 12 Natuurbeschermingswet 1998 indien de feitelijk te verrichten opsporingsactiviteit schadelijke effecten kan hebben op een beschermd natuurgebied. Daarnaast kunnen nog tal van andere vergunningen en beslissingen nodig zijn voordat de opsporingsactiviteit metterdaad kan worden uitgevoerd. Ik noem in dit verband besluiten tot vaststelling en goedkeuring van de aanpassing van bestemmingsplannen (Wet op de Ruimtelijke Ordening) en bouw- of aanlegvergunningen (Woningwet en Wet op de Ruimtelijke Ordening).&#13;
	Ten aanzien van de voornoemde vergunningen die in de Mijnbouwwet zelf worden geregeld, komt in artikel 142 van de wet de rechtsbescherming aan de orde. Daarbij wordt onderscheid gemaakt tussen enerzijds de mijnbouwmilieuvergunning en het winningsplan en anderzijds de opsporing-, winnings- en opslagvergunningen, die laatste weer uitgesplitst naar continentaal plat en Nederlands territoir.&#13;
&#13;
De mijnbouwmilieuvergunningen zijn vergelijkbaar met milieuvergunningen en zijn in wezen niet anders dan een vervangende milieuvergunning voor de gevallen waar de Wet milieubeheer niet van toepassing is. In de nieuwe wet wordt aan deze vergelijkbaarheid de consequentie verbonden dat de thans voor milieuvergunningen geldende rechtspraak in één instantie ook van toepassing wordt verklaard op mijnbouwmilieuvergunningen. Daarop is vanuit de Kamer de nodige kritiek geleverd.&#13;
	Hoofdregel zou moeten zijn rechtspraak in twee feitelijke instanties, zoals mede wordt betoogd in de memorie van toelichting  op het wetsvoorstel dat ten grondslag ligt aan de Wet voltooiing eerste fase herziening rechterlijke organisatie . In die memorie van toelichting wordt er echter ook op gewezen dat soms van de hoofdregel van rechtspraak in twee feitelijke instanties moet worden afgeweken. Deze afwijking van de hoofdregel betreft dan met name geschillen over ruimtelijke ordening, milieu, natuurbescherming, ontgrondingen en op het terrein van sociaal-economische regelgeving. Afwijking van de hoofdregel zal in ieder geval aangewezen zijn bij zaken waar grote en tegengestelde belangen op het spel staan en waarin met het oog op een zorgvuldige afweging van die belangen al een uitgebreide openbare voorbereidingsprocedure is voorafgegaan aan de bestuurlijke besluitvorming. Deze gevallen worden als zogenoemde “kwetsbare” zaken aangeduid. Daartoe worden dus gerekend milieugeschillen op grond van de Wet milieubeheer, geschillen op grond van de Wet op de Ruimtelijke Ordening met betrekking tot bestemmingsplannen en geschillen op grond van de Natuurbeschermingswet. In die zaken is er daarom voor gekozen de Afdeling bestuursrechtspraak van de Raad van State in eerste en enige feitelijke instantie te laten beslissen. In het licht van de hiervoor genoemde overwegingen en gelet op de nauwe verwantschap tussen een milieuvergunning en een mijnbouwmilieuvergunning, is bij het opstellen van het Mijnbouwwetsvoorstel geconcludeerd dat het in de rede ligt ook rechtspraak in één feitelijke instantie in te voeren voor een mijnbouwmilieuvergunning. Dat lijkt mij niet onjuist, temeer omdat de voorgestelde rechtspraak in één instantie volledig past in het thans vigerende stelsel van rechtsbescherming met betrekking tot geschillen op het terrein van, bijvoorbeeld, milieu, natuurbescherming en ruimtelijke ordening.&#13;
&#13;
Ten aanzien van de opsporing-, winnings- en opslagvergunningen voor het continentaal plat moet vooraf worden opgemerkt dat in de nieuwe wet voor het eerst ook een wettelijke voorziening wordt getroffen voor het opslaan van stoffen. Ten aanzien van de opsporing en winning werd onder de Mijnwet continentaal plat recht gesproken in één instantie, te weten het College van Beroep voor het bedrijfsleven. Die enkele rechtsgang heeft naar verluidt goed gefunctioneerd. Om die reden zag de Minister geen noodzaak om die rechtsgang – die nu bij de Afdeling bestuursrecht zal komen te liggen – uit te breiden met een extra beroepsmogelijkheid. In dit verband merk ik op dat het in de praktijk met name gaat om de exploitatie van (kleine) velden op het continentaal plat. Deze exploratie en exploitatie zal vermoedelijk aanzienlijk worden bemoeilijkt door jarenlange juridische onzekerheid. Immers, bedacht moet worden dat naast een opsporings- of winningsvergunning ook verlening van de voornoemde (mijnbouw)milieuvergunning is vereist. Als al die procedures ook nog eens in twee instanties zouden worden beslecht, zal dat, aldus de Minister, nog meer vertraging met zich meebrengen. Dat oordeel kan ik onderschrijven. Zo zou het alleszins mogelijk zijn dat maar liefst vijf procedures aanhangig worden gemaakt voordat een mijnonderneming op het continentaal plat tot winning kan overgaan. Allereerst bezwaar tegen verlening van een opsporingsvergunning, gevolgd door beroep in twee instanties. Dan beroep tegen verlening van de mijnbouwmilieuvergunning voor de opsporingsinstallatie. Vervolgens bezwaar tegen verlening van een winningsvergunning, gevolgd door beroep in twee instanties. Verder beroep tegen verlening van de mijnbouwmilieuvergunning voor de winningsinstallatie. Hierbij is nog geen rekening gehouden met instelling van beroep tegen het winningsplan. Rechtspraak in één instantie lijkt mij onder die omstandigheden voldoende.&#13;
&#13;
Anders ligt dat met betrekking tot de opsporing-, winnings- en opslagvergunningen op het Nederlands territoir.&#13;
	Onder de oude mijnbouwregelgeving voor het Nederlandse territoir gold rechtspraak in twee feitelijke instanties voor opsporings- en winningsvergunningen. Zoals hierboven reeds is opgemerkt, viel het opslaan van stoffen buiten de reikwijdte van de huidige mijnbouwregelgeving. Aanvankelijk bestond het voornemen om dat bestaande rechtsbeschermingregiem van rechtspraak in twee feitelijke instanties in de nieuwe wet terug te brengen naar rechtspraak in één feitelijke instantie. Op dat voornemen is de Minister teruggekomen. In artikel 142 Mijnbouwwet staan geen bijzondere bepalingen opgenomen over de rechtsbescherming ten aanzien van voornoemde vergunningen, waaruit mag worden afgeleid dat het gebruikelijke systeem van administratieve rechtsbescherming nog steeds daartegen openstaat.&#13;
&#13;
Ik wijs er nog op dat vanuit de VVD-fractie in de Tweede Kamer bezwaar werd gemaakt tegen het aanwijzen van de Afdeling bestuursrechtspraak van de Raad van State als administratieve rechter voor “economisch” getinte geschillen.  Deze fractie wenste voor die categorie van geschillen het College van Beroep voor het bedrijfsleven aan te wijzen en voor milieugeschillen de Afdeling bestuursrechtspraak. De Minister heeft hieraan, mijns inziens terecht, geen gehoor gegeven. In de Mijnbouwwet is namelijk een helder en uniform stelsel van rechtsbescherming gecreëerd. De rechtszoekende is ook bij dergelijke duidelijkheid gebaat. Daarom moet worden voorkomen dat in een wet verschillende rechtsgangen openstaan. Mede omwille van de uniformiteit is besloten om voor besluiten genomen op grond van de Mijnbouwwet – hiervan uitgezonderd besluiten over afdrachten, waarvoor een aparte (fiscale) rechtsgang geldt – beroep open te stellen bij de Afdeling bestuursrechtspraak. De gewenste eenvormigheid zou teniet worden gedaan als voor bepaalde “economisch” getinte geschillen weer een andere rechtsgang zou moeten worden bewandeld. Daarnaast is het vanuit het oogpunt van een efficiënte en eenduidige rechtspraak ook ongewenst dat twee verschillende rechterlijke organen zich met de (complexe) mijnbouwregelgeving zouden moeten bezighouden. Daarbij moet worden bedacht dat de Afdeling grote en specifieke ervaring heeft op het hele spectrum van geschillen betreffende mijnbouw op het Nederlandse territoir. De Afdeling heeft zich in de afgelopen jaren moeten uitspreken over milieugeschillen maar ook over “economisch” getinte geschillen. De Afdeling is daarom ongetwijfeld zeer wel in staat ook in (“economisch” getinte) zaken die het continentaal plat betreffen tot een goed oordeel te komen.&#13;
&#13;
7.	Archeologische vondsten&#13;
&#13;
Deels omwille van de curiositeit, deels echter ook omwille van de bijzondere achtergrond daarvan wil ik tot slot nog kort stilstaan bij het amendement van Kamerlid Atsma , dat ertoe leidde dat in artikel 49 lid 6 Mijnbouwwet is opgenomen de mogelijkheid om bij algemene maatregel van bestuur nadere regels te stellen ten aanzien van de verlening van opsporings- en winningsvergunningen in gebieden waar historische en oudheidkundige vondsten (vermoedelijk) aanwezig zijn, alsmede in hoeverre in de nabijheid van (vermoedelijke) vondsten mijnbouwactiviteiten kunnen plaatsvinden. In artikel 49 lid 6 zijn die regels overigens beperkt tot het continentaal plat.&#13;
	De achtergrond van dit amendement is gelegen in het op 16 januari 1992 te Valletta (Malta) tot stand gekomen Europees Verdrag inzake de bescherming van het archeologisch erfgoed. Dat Verdrag is in 1998 door het Nederlandse parlement aanvaard.  Met de ondertekening en de goedkeuring van dit Verdrag is een belangrijke stap gezet in de richting van een betere bescherming van het archeologisch erfgoed in de bodem. Het verdrag bepaalt immers dat archeologische waarden voortaan als onvervangbaar onderdeel van het lokale, regionale en (inter)nationale culturele erfgoed bij de besluitvorming over ruimtelijke ingrepen expliciet dienen te worden meegewogen en waar mogelijk ontzien. Wanneer vervolgens bescherming en inpassing van waardevolle monumenten niet mogelijk blijkt, zal de historische informatie door middel van verantwoord archeologisch onderzoek veilig moeten worden gesteld. De kosten die hiermee gepaard gaan, worden verhaald op degene die de voorgenomen ingreep wil uitvoeren.&#13;
&#13;
In een brief aan de Tweede Kamer heeft staatssecretaris Van der Ploeg op 17 april 2000 uit de doeken gedaan hoe hij dit Verdrag wenst te implementeren.  Het stelsel dat hem daarbij voor ogen staat, is gebouwd op twee pijlers: de bestaande systematiek van de ruimtelijke ordening en in aanvulling daarop een wijziging van de Monumentenwet 1988. Essentie van de voorgenomen wetswijziging is een archeologievergunning, die verplicht is bij bodemingrepen in het kader van grote projecten en daarnaast ook bij alle bodemingrepen in nader aan te wijzen archeologische waardevolle gebieden. In het aangekondigde wetsvoorstel zouden zowel het meewegen van archeologische waarden bij besluiten op gebied van de ruimtelijke ordening als de verankering van de plicht tot financiering door de veroorzaker hun beslag moeten krijgen. Van een concreet wetsvoorstel is tot op heden echter geen sprake. Tegen deze achtergrond moet wel het amendement-Atsma worden geplaatst.&#13;
&#13;
In de Senaat vroegen de leden van de fractie van D’66 aan de Minister op welke wijze voornoemd amendement uitvoering zou krijgen.  De Minister gaf ten antwoord dat daartoe de artikelen 47 tot en met 49 van de Monumentenwet 1988 van overeenkomstige toepassing worden verklaard, indien bij mijnbouwactiviteiten op het continentaal plat een monument in de zin van die wet wordt aangetroffen. Kort gezegd, houdt dit in dat de vinder van een monument aangifte moet doen, de rechthebbende het monument ter beschikking moet stellen voor wetenschappelijk onderzoek en dat uitvoering van de werken waarbij de vondst is gedaan voor bepaalde of onbepaalde tijd geheel of gedeeltelijk kan worden stilgelegd.&#13;
&#13;
Een opsporings- of winningsvergunning kan overigens niet worden geweigerd ter bescherming van archeologische belangen, dan wel onder beperkingen of voorschriften worden verleend. Deze vergunningen kunnen uitsluitend in verband met mijnbouwkundige belangen worden geweigerd, dan wel onder beperkingen of voorwaarden worden verleend. Archeologische belangen kunnen wel worden meegewogen bij de beslissing omtrent een (mijnbouw)milieuvergunning voor een boring op een concrete locatie. Bij de plaatsing van een mijnbouwinstallatie zal de mijnbouwonderneming ook rekening moeten houden met de (vermoedelijke) aanwezigheid van een monument in verband met de stabiliteit van de installatie. Bij de plaatsing van zo’n installatie moeten voorts alle maatregelen worden getroffen om de aantasting van een monument te voorkomen.&#13;
&#13;
De Minister kondigt verder aan dat binnenkort dan toch een wetsvoorstel tot wijziging van de Monumentenwet 1988 kan worden verwacht ter implementatie van het Verdrag van Valletta. Die gewijzigde Monumentenwet, die ook van toepassing zal zijn op het continentaal plat in verband met daar voorkomende monumenten (zoals scheepswrakken) kan ertoe leiden dat in een concreet geval mijnbouwactiviteiten in verband met het behoud van het archeologisch erfgoed op specifieke locaties op het continentaal plat na afweging van alle betrokken belangen niet uitgevoerd kunnen worden. Of en zo ja, in hoeverre het noodzakelijk is ter bescherming van het archeologische erfgoed (aanvullende) regels te stellen op grond van artikel 44 lid 6 Mijnbouwwet is afhankelijk van hoe het in de Monumentenwet 1988 neergelegde stelsel ter bescherming van archeologische belangen op het continentaal plat er uiteindelijk uit zal komen te zien. De Minister heeft toegezegd dat de ontwikkelingen op dit vlak nauwlettend zullen worden gevolgd en dat gestreefd wordt naar een optimale afstemming tussen beide wettelijke stelsels. In afwachting hiervan kunnen de hierboven beschreven maatregelen toereikend worden geacht ter bescherming van archeologische belangen op het continentaal plat.&#13;
&#13;
8.	Slotopmerkingen&#13;
&#13;
Met de inwerkingtreding van de Mijnbouwwet is eenheid aangebracht in een voorheen bestaande veelvoud aan regelingen. Dat is zeker winst te noemen. Of die Mijnbouwwet nu wel of niet een breuk met het oude eigendomsstelsel betekent, en daarmee een grote onteigening in zich bergt, levert weliswaar vanuit theoretisch oogpunt een interessante discussie op, maar blijft praktisch zonder enig belang. De uitvoering van mijnbouwactiviteiten zal doorgaans een groot aantal vergunningen vergen. Voor belanghebbenden staan daarmee vele wegen ten dienste om desgewenst tegen die activiteiten in het geweer te komen. Het ontbreken van rechtspraak in twee instanties tegen een aantal van die vergunningen doet dan mijns inziens niet af aan de kwaliteit en omvang van de rechtsbescherming. Tenslotte lijken de belangen van de burger die wenst over te gaan tot verhaal van schade geleden ten gevolge van mijnbouwactiviteiten door de Mijnbouwwet voldoende te worden gewaarborgd. Het Waarborgfonds mijnbouwschade vormt daarbij het sluitstuk. Resumerend meen ik dat de wetgever met de Mijnbouwwet een behoorlijk product heeft afgeleverd. De kritische feedback vanuit het parlement heeft daarbij zeker een rol gespeeld. Hoe de Mijnbouwwet zich in de praktijk zal ontwikkelen, valt nu nog niet te voorzien. De voortekenen lijken echter gunstig.&#13;
&#13;
</content><legacyfootnotes>*	Mr. J.A.M.A. Sluysmans is advocaat bij De Brauw Blackstone Westbroek te ’s-Gravenhage; met dank aan Koen Vreeker voor zijn waardevolle bijdrage.&#13;
&#13;
 .	Wet van 31 oktober 2002, houdende regels met betrekking tot het onderzoek naar en het winnen van delfstoffen en met betrekking tot met de mijnbouw verwante activiteiten, Staatsblad 2002, nr. 542.&#13;
 .	Ploeger, ‘Nieuwe regelgeving voor de ondergrond van Nederland: het ontwerp Mijnbouwwet’, De Notarisklerk oktober 2002, p. 172.&#13;
 .	De Boer, ‘Enkele opmerkingen omtrent de overdracht en/of vestiging van de roerende lichamelijke en daarmee gelijkgestelde (onlichamelijke) zaken’, RMTh 1978, p. 242.&#13;
 .	Scholten, ‘De Mijnwet van 21 april 1810 en het Besluit op de Inkomstenbelasting’, WFR 1952, 449; Van Geest, ‘Grondeigendom en delfstoffen’, NJB 1973, p. 639.&#13;
 .	Van Oppen, ‘Enkele opmerkingen over de Mijnwet 1810’, NJB 1962, p. 258; Klein Wassink, ‘De “redevance trefonciere” als twistappel’, WFR 1962, 677.&#13;
 .	EK 2002-2003, 26 219, nr. 21, p. 1.&#13;
 .	EK 2001-2002, 26 219, nr. 313b, p. 6.&#13;
 .	Ploeger, o.c., p. 172.&#13;
 .	Zie o.m. EHRM 23 september 1982 (Sporrong en Lönnroth v. Zweden), Series A 52 § 61&#13;
 .	EHRM 21 februari 1986 (James e.a. v. Verenigd Koninkrijk), Series A 98.&#13;
 .	NJB 2001, p. 79, nr. 2.&#13;
 .	EHRM 9 december 1994 (Holy Monasteries v. Griekenland), Series A 301-A, NJ 1996, 374.&#13;
 .	Zie James e.a. v. Verenigd Koninkrijk, § 50.&#13;
 .	Sporrong en Lönnroth v. Zweden § 69.&#13;
 .	Sporrong en Lönnroth v. Zweden § 73.&#13;
 .	Sporrong en Lönnroth v. Zweden § 50.&#13;
 .	EK 2002-2003, 26 219, nr. 21a, p. 4.&#13;
 .	Van Gelder, losbl. Onteigening, III.51.&#13;
 .	TK 2001-2002, 26 219, nr. 31 en 56; EK 2001-2002 26 219, nr. 313a en 313b.&#13;
 .	Van Dunné, ‘Mijn en dijn in de ontwerp-Mijnbouwwet’, NJB 2002, p. 560.&#13;
 .	TK 2001-2002, 26 219, nr. 90.&#13;
 .	EK 2001-2002, 26 219, nr. 313b.&#13;
 .	TK 1991-1992, 22 495, nr. 3.&#13;
 .	Staatsblad 1993, nr. 650.&#13;
 .	TK 2000-2001, 26 219, nr. 12, p. 98.&#13;
 .	TK 2001-2002, 26 219, nr. 35.&#13;
 .	Staatsblad 1998, nr. 196.&#13;
 .	TK 1999-2002, 23 821, nr. 13.&#13;
 .	EK 2001-2002, 26 219, nr. 313b.&#13;
</legacyfootnotes><footnotes><footnote/></footnotes><auteurs>mr. J.A.M.A. Sluysmans</auteurs><published>2003-01-01 00:00:00</published><modified>2003-01-01 00:00:00</modified><editiondate>2003-01-01</editiondate><htmlpath>https://denhollander.info/artikel/3521</htmlpath></article>
</articles></edition>