<edition><articles><article><jaar>2022</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2022</searchword><id>17322</id><udhid>UDH:TvAR/17322</udhid><titel>De Crisispachtwet van 1932, de contractsvrijheid en de eigenaarsvrijheid</titel><searchwords><searchword>TvAR 6/2022</searchword><searchword>UDH:TvAR/17322</searchword></searchwords><attachments><attachment><name>22335.pdf</name><extention>pdf</extention><url>https://denhollander.info/download/22335/ci</url></attachment></attachments><inleiding/><content>&lt;h2&gt;&lt;span&gt;1. &lt;/span&gt;Inleiding&lt;/h2&gt;
&lt;p&gt;De pachtovereenkomst kende evenals de arbeidsovereenkomst slechts een summiere regeling in het Burgerlijk Wetboek van 1838 (BW). Zij was als 'huur van landerijen' ondergebracht in de zevende titel van het Derde Boek van het BW (huur en verhuur), de tweede en de vierde afdeling. Het woord 'pacht' kwam nauwelijks voor in deze titel. De wettelijke bepalingen over arbeid, huur en pacht hadden een gemeenschappelijke achtergrond in de Romeinsrechtelijke &lt;em&gt;locatio conductio&lt;/em&gt;. Het kenmerk van dit contract was dat het van oudsher een grote mate van contractsvrijheid kende. Deze vrijheid was behouden gebleven in het BW. Dwingend recht kwam in de titel van huur en verhuur niet voor.[2] Het gebrek aan bescherming van de huurder (pachter) was het best voelbaar bij de mislukking van een oogst door een onvermijdelijk toeval. De huurder (pachter) had dan op grond van art. 1628 BW (meerjarige huur) of art. 1629 BW (eenjarige huur) recht op vermindering of ontheffing van de te betalen huurprijs (remissierecht). Art. 1631 BW bepaalde echter dat de verhuurder (de verpachter) de huurder (de pachter) bij uitdrukkelijk beding voor onvoorziene toevallen aansprakelijk kon houden. In nagenoeg alle contracten kwam dus de bepaling voor dat de huurder (de pachter) aansprakelijk was voor alle gewone en buitengewone, voorziene en onvoorziene toevallen.[3]&lt;/p&gt;
&lt;p&gt;           &lt;/p&gt;
&lt;p&gt;Vanaf het einde van de jaren negentig van de 19&lt;sup&gt;e&lt;/sup&gt; eeuw klonk – net zoals op arbeidsrechtelijk terrein – de roep om ingrijpen van de overheid in het pachtrecht ten behoeve van de pachter. Hij stond in een economisch zwakke positie ten opzichte van de verpachter. Evenals de arbeidsovereenkomst was de pachtovereenkomst een veelvuldig in het maatschappelijk verkeer voorkomend contract. Bijna de helft van de oppervlakte van de landbouwgronden was in pacht uitgegeven. Van het totale aantal landbedrijven in Nederland boven de één hectare was in 1910 49,2% pachtbedrijf, in 1921 44% en in 1930 43,8%.[4] Bedrijfszekerheid vereiste dat verpachter en pachter elkaar vertrouwden. Allerlei omstandigheden konden dat vertrouwen verstoren, zoals de uitbraak van een wereldoorlog, een ineenstorting van de financiële markten of misoogsten door grote droogte of andere natuurverschijnselen, maar ook door opdrijving van de pachtprijzen door de verpachter. Het 'commercieele element in de pachtverhoudingen' leek in het interbellum de overhand te krijgen. De 'misstanden' vielen vooral in het nadeel van de pachter uit. De grootste problemen op het gebied van het pachtrecht waren de korte looptijd van het pachtcontract, de daarmee samenhangende prijsopdrijving van de pachtprijs door het gebrek aan 'cultuurgrond' in combinatie met de concurrentie van andere gegadigden voor de pachtgrond en het bij beding uitsluiten van de artt. 1628 en 1629 BW. De Groningse hoogleraar in het agrarisch recht I.B. Cohen (1867-1954) schreef dat de gebreken van het pachtstelsel zich eigenlijk steeds hadden geconcentreerd in de te hoge pachtprijzen.[5]&lt;/p&gt;
&lt;p&gt;In het begin van de 20&lt;sup&gt;e&lt;/sup&gt; eeuw hebben allerlei door de regering ingestelde commissies voorstellen gedaan de regeling van de pacht aan te passen. Zo moest het recht op vermindering van de pachtsom bij onvoorziene omstandigheden dwingendrechtelijk van aard worden. De pachter moest wettelijk een continuatierecht toekomen (of anders een recht op schadevergoeding wegens onredelijke opzegging). De overheid moest de pachtsommen gaan vaststellen.[6] Alle pogingen om het pachtrecht in deze zin aan te passen mislukten in de eerste drie decennia van de 20&lt;sup&gt;e&lt;/sup&gt; eeuw. De gedane voorstellen leidden volgens veel parlementariërs namelijk tot een aantasting van de vrijheid van de (grond)eigenaar en tot een beperking van de contractsvrijheid.[7] De pachtbepalingen bleven dus ongewijzigd, hoewel menige wet de contractsvrijheid en de vrijheid van de (grond)eigenaar reeds aan banden had gelegd. Staatsinterventie kwam in de loop van de 20&lt;sup&gt;e&lt;/sup&gt; eeuw steeds vaker voor. W.H. Drucker (1887-1933), van 1917 tot 1933 hoogleraar burgerlijk recht aan de Handelshogeschool in Rotterdam, stelde in 1921 een ontwikkeling van het contractenrecht vast in de richting van meer dwingend recht en 'meer regelingen van publiekrechtelijken aard'.[8]&lt;/p&gt;
&lt;p&gt; &lt;/p&gt;
&lt;p&gt;In het begin van de jaren dertig van de vorige eeuw brak er een crisis uit, die de wetgever dwong tot ingrijpen in tal van maatschappelijke sectoren en ook in de landbouw. De directe aanleiding was de beurscrach van Wall Street (New York) in 1929. De daarop volgende economische crisis leeft nog steeds voort bij het nageslacht. Zij staat bekend als de grootste economische depressie in Nederland in de 20&lt;sup&gt;e&lt;/sup&gt; eeuw (buiten de bezetting tijdens de Tweede Wereldoorlog). Deflatie had ervoor gezorgd dat een pachter nauwelijks meer aan zijn verplichtingen (de betaling van de pacht) kon voldoen. Een steeds grotere onevenredigheid was er ontstaan tussen de opbrengst van zijn bedrijf en de pachtsom. Die pachtsom was – zoals gezegd – vaak aan de hoge kant vanwege de schaarste aan goede landbouwgrond in de jaren na de Eerste Wereldoorlog. In de memorie van toelichting stond: 'In de huidige crisisomstandigheden werken de hooge pachtprijzen, waaraan nog menig pachter voor eenige jaren gebonden blijft, eenvoudig ruïneerend.' Hoewel tal van verpachters hun morele plicht onderkenden en aan hun pachters aanzienlijke pachtsomreducties hadden toegestaan, was er ook een behoorlijk aantal dat de tekenen des tijds niet had verstaan. In veel gevallen was bovendien de vrijwillig overeengekomen verlaging van de pachtprijs ontoereikend. Het probleem was dus kort gezegd: te lage prijs voor de producten, te hoge pachtprijzen.[9]&lt;/p&gt;
&lt;h2&gt;&lt;span&gt;2. &lt;/span&gt;De crisiswetgeving van de jaren dertig op het gebied van de landbouw&lt;/h2&gt;
&lt;p&gt;De Nederlandse wetgever kondigde als gevolg van de crisis in de landbouw een hagelstorm aan wettelijke maatregelen af. Ik noem behalve de Crisispachtwet het Crisistarwebesluit van 1931, de Crisiszuivelwet en de Crisisvarkenswet van 1932, de Landbouwcrisiswet van 1933, het Crisisorganisatiebesluit, het Graanbesluit, het Crisiszuivelbesluit en het Crisisvarkensbesluit (alle uit 1933), het Crisis-Akkerbouwbesluit van 1934 en de Crisishypotheekaflossingswet van 1936. Het nieuwe crisisrecht was een onontwarbaar kluwen van privaat- en publiekrecht. Al deze wetten en besluiten grepen diep in het privaatrecht in door de invoering van dwingende privaatrechtelijke, bestuursrechtelijke, tuchtrechtelijke en strafrechtelijke regelgeving. Veel crisiswetten hadden tot doel om minimumprijzen voor een bepaald product vast te stellen. Daarnaast reguleerden (en verboden) zij met behulp van quota het voortbrengen, invoeren en uitvoeren van allerlei goederen. Overtreding van deze wetten werd strafbaar gesteld (met bevoegdheden tot inbeslagneming en verbeurdverklaring).&lt;/p&gt;
&lt;p&gt;           &lt;/p&gt;
&lt;p&gt;De economisch historicus Jan Luiten van Zanden heeft gewezen op een aantal factoren die eraan hebben bijgedragen dat de landbouwsector een omvangrijk en samenhangend systeem van protectionistische maatregelen kende. Een eerste factor was dat de inkomsten van (pacht)boeren in de jaren 1930-1932 'rampzalig lage niveaus' hadden bereikt, onder meer vanwege de lage prijzen voor de landbouwproducten. Die inkomsten waren mede laag door protectionistische maatregelen van de Nederland omringende landen (met name Duitsland). Van Zanden schreef dat 'de enorme daling van de landbouwprijzen na 1929' 'de sector dreigde te vernietigen', terwijl het belang van de voedselvoorziening door de problemen in de Eerste Wereldoorlog vers in het collectieve geheugen was opgeslagen. De wetgever moest wel ingrijpen. Een tweede factor was dat de landbouwsector goede banden had met de Haagse politiek. De confessionele partijen vertegenwoordigden zeker in het Zuiden (Zeeland, Noord-Brabant en Limburg) de landbouwbelangen op doeltreffende wijze. Daarnaast waren de liberale boeren uit Groningen traditioneel de behartigers van de agrarische sector in Den Haag geweest. Zij waren daar niet mee opgehouden. Als gevolg van de crisis in de landbouw liepen de belangen van liberale en confessionele partijen parallel. Dit samengaan van confessionele en liberale partijen verklaarde in het verzuilde Nederland mede de snelheid, de grote schaal en het ingrijpende karakter van de wettelijke maatregelen om de malaise te bestrijden.[10] Zij zorgden wel voor enig herstel, maar door de voortdurende problemen met de export van de Nederlandse producten op de steeds verder gereguleerde markten bleef groei van de landbouwsector uit. Het resultaat was tien jaar van stagnatie, ook voor de boerenleenbanken. Zij wisten overigens door een conservatief kredietbeleid de depressie goed te doorstaan.[11]&lt;/p&gt;
&lt;h2&gt;&lt;span&gt;3. &lt;/span&gt;De Crisispachtwet van 1932[12]&lt;/h2&gt;
&lt;p&gt;De totstandkoming van de Crisispachtwet verliep soepel. Het was het liberale, vrijzinnig-democratische kamerlid F.E.H. Ebels (1871-1951),[13] oorspronkelijk een landbouwer afkomstig uit het Groningse Beerta, die het initiatief had genomen tot het indienen van een wetsvoorstel voor een crisispachtwet. De wet was uitdrukkelijk bedoeld als noodmaatregel. Zij telde 13 artikelen. Een pachter die zijn pachtovereenkomst was aangegaan voor 1 januari 1932 en die van oordeel was dat 'in verband met de heerschende tijdsomstandigheden' van hem niet 'in redelijkheid' kon worden gevorderd de bedongen pachtprijs te betalen, kon zich wenden tot de kantonrechter binnen wiens kanton het gepachte lag, om 'eene geheele of gedeeltelijke ontheffing van den pachtprijs te bekomen' (art. 2). De behandeling vond plaats voor een 'kamer voor crisis-pachtzaken', waarin de kantonrechter naast twee leken (niet tot de rechterlijke macht behorende personen) zitting had. Zij kon een minnelijke schikking tussen partijen beproeven. De crisispachtcommissie behandelde en besliste de zaak – rekening houdend met alle omstandigheden van het geval (in het bijzonder 'de uitkomsten van vroegere jaren') – zo spoedig mogelijk. Deze werkwijze was afgekeken van een crisiswet uit de Eerste Wereldoorlog, de Huurcommissiewet uit 1917.[14] De ingreep van de wetgever in de contractvrijheid van de verpachter en de pachter mocht door de crisis op velerlei steun rekenen. 'Het voorstel-Ebels brengt het ingrijpen van de overheid in vrijwillig aangegane overeenkomsten terug tot datgene, wat door abnormale omstandigheden en in het belang van den landbouw kan worden gebillijkt, en biedt tevens waarborgen tegen misbruik. In die combinatie staan wij er ontvankelijk tegenover.'[15]&lt;/p&gt;
&lt;p&gt;           &lt;/p&gt;
&lt;p&gt;De Crisispachtwet is op 17 juni 1932 in werking getreden. Twee juristen ontpopten zich vooral in het &lt;em&gt;Weekblad van het Recht&lt;/em&gt; tot de grote critici van deze wet. De ene was W.J.C.A. Nijgh (geboren in 1893 in Middelharnis, later advocaat te Hellevoetsluis en Den Haag), vanaf 1936 lid van de NSB en in 1941 benoemd tot voorzitter van de Visserijcentrale. Tevens was hij 'Verwalter' van de Belgische oliemaatschappij Petrofina in Brussel. Na de bevrijding van België zat hij daar vier jaar gevangen vanwege collaboratie.[16] De andere was de rooms-katholieke, Bossche advocaat C.M.O. van Nispen tot Sevenaer (1895-1995). Hij zou na de afkondiging van de Crisispachtwet in 1932 plaatsnemen in een studiecommissie van de RK Staatspartij, die zich bezighield met de bestudering van het pachtvraagstuk. Het in 1934 gepubliceerde eindrapport van deze commissie weerspiegelde het rooms-katholieke sociale denken van het interbellum, waarvan Van Nispen tot Sevenaer een belangrijke vertolker was. De mens was in dit denken individu en gemeenschapswezen. Hij moest  bijdragen aan het doel van de gemeenschap om het algemeen tijdelijk welzijn te bereiken. Het beste werd dit algemeen tijdelijk welzijn bereikt door privaateigendom en contractsvrijheid. 'Noch bij het aangaan der pachtovereenkomst, noch daarna – dus tijdens den contractduur – moet ingrijpen van overheidswege anders dan als uitzondering mogelijk zijn. In die enkele uitzonderingsgevallen moet de overheid op verzoek van betrokkenen dwingend kunnen ingrijpen. Zoo brengt de eisch van den samenhang tusschen pachtwaarde en pachtsom mede dat de wetgever dwingend den pachter een recht op remissie moet toekennen.' Dit bracht ook mee dat een pachtovereenkomst in strijd met de goede zeden was, indien er bij het aangaan van het contract – blijkens de pachtprijs – een grove wanverhouding bestond tussen huurprijs en pachtwaarde.[17] Van Nispen tot Sevenaer was voorstander van een zo objectieve mogelijke interpretatie van de Crisispachtwet en van een zo min mogelijk rekening te houden met subjectieve factoren, zoals de vermogenstoestand van pachter of verpachter of van de 'uitkomsten' (zoals de pachtprijs) in eerdere jaren. Hij was bang voor een 'carnavalswagen der rechtspraak'.[18]&lt;/p&gt;
&lt;h2&gt;&lt;span&gt;4. &lt;/span&gt;Kritiek op de Crisispachtwet 1932[19]&lt;/h2&gt;
&lt;p&gt;Vrij snel na afkondiging van de Crisispachtwet bleek dat zij nogal wat gebreken vertoonde en voor verrassingen zorgde. Kantonrechters en crisispachtcommissies stonden met de wet in de hand als algemene norm soms wel kortingen van 50% van de pachtsom toe.[20] Dit bracht echter verpachters/eigenaren van de verpachte grond in grote problemen. Zij waren vaak niet meer in staat om hun hypotheekschulden af te lossen. De Crisispachtwet hield geen rekening met de belangen van de eigenaar. Het eigendomsrecht van verpachters stond op losse schroeven. Nijgh sprak vanwege de aantasting van het eigendomsrecht van de verpachter over het verdwijnen van de grondslag van het maatschappelijke bestel. Een samenleving waarin de eigendom niet langer onschendbaar was, dreigde 'communistisch' te worden. Van Nispen vond dat Nijgh met de laatste uitspraak overdreef. Hij legde ten onrechte een verband tussen de verplichtingen uit de pachtovereenkomst en die uit hypotheek. Het ging hier om twee verschillende kwesties (de bescherming van de sociaaleconomisch zwakke pachter resp. de waardedaling van het bedrijf van de verpachter en diens vrijheid als eigenaar). Hij was het wel eens met Nijghs constatering dat er iets moest gebeuren aan het leed van de verpachters.[21]&lt;/p&gt;
&lt;p&gt;Tot schrik van velen in de politiek en in de pachtwereld oordeelde de Hoge Raad op 14 november 1932 dat de Crisispachtwet niet op huurovereenkomsten betreffende het tuindersbedrijf zag,[22] zodat een reparatiewet nodig was. Die kwam er – opnieuw – snel.[23] Van Nispen hekelde het feit dat de wetgever toen niet 'doorpakte' en iets voor de verpachters 'deed'. De Crisispachtwet was eigenlijk als een sociale voorziening bedoeld, maar wentelde nu de economische nood af op de verpachter en niet op de gemeenschap: ''n Grove fout, ten gevolge waarvan de wet zoo vaak onbevredigend werkt, is, dat zij, in politieke sfeer geboren, niet louter heeft vastgelegd, wat rechtseisch mag heeten, doch eischen van sociale voorziening en die van het recht heeft verward.'[24] Nijgh voorspelde in reactie op Van Nispens bijdrage dat een crisishypotheekwet nodig zou zijn. Hij ving in de landbouwwereld geluiden op over de instelling van commissies voor de beoordeling van uitstel van betaling en aflossing van hypotheken door verpachters. Politici begrepen bovendien niet dat pacht en hypotheek twee verschillende begrippen waren. 'Er zijn voor hen geen begrippen, er is geen doctrine, er zijn geen beginselen. Er zijn slechts belangen. Die belangen te behartigen, is de hoogste staatkundige wijsheid.'[25]&lt;/p&gt;
&lt;p&gt; &lt;/p&gt;
&lt;p&gt;Van Nispen ten slotte zat nog iets dwars. 'Voor een Crisis-pachtwet op rechtsbasis zou natuurlijk ook een behoorlijke rechtspraak, en geen massa-rechtspraak gelijk nu het geval is, met mogelijkheid van herstel in beroep, eerste voorwaarde zijn geweest.'[26] Dat de kantonrechters soms wel erg eigenmachtig te werk gingen, bleek uit ingezonden brieven in het &lt;em&gt;Weekblad&lt;/em&gt;. Zo zag een kantonrechter uit Purmerend bij het treffen van een schikking tussen verpachter en pachter geen aanleiding de advocaten van partijen op te roepen. Hij zag als zijn taak 'belangelooze hulp voor minvermogende plattelanders, die geen geld aan dure adviezen en processen kunnen spendeeren, het treffen van dadingen tusschen procedeerende partijen, ook buiten hun raadslieden om (…).'[27]&lt;/p&gt;
&lt;h2&gt;&lt;span&gt;5. &lt;/span&gt;Het crisispachtnummer van het Weekblad van het Recht uit 1933&lt;/h2&gt;
&lt;p&gt;Toen de kritiek op de Crisispachtwet steeds luider werd, besloot de redactie van het &lt;em&gt;Weekblad van het Recht&lt;/em&gt; in november 1932 onderzoek te doen naar de werking van de wet. De kantonrechters en crisispachtcommissies pasten haar op zeer uiteenlopende wijze toe. Deze toepassing schaadde niet alleen de rechtseenheid, maar ook de rechtszekerheid. Daarnaast zorgde de wet voor rechtsongelijkheid. De verpachter, de eigenaar van de grond, kon zijn schuld (bijvoorbeeld aan de hypothecaire schuldeiser) evenmin als de pachter zijn pachtprijs betalen. De verpachter moest echter nog steeds zijn volledige schuld aflossen. 'Hij gaat te grond aan het volle pond.' Met de wet waren bovendien – aldus de redactie van het &lt;em&gt;Weekblad van het Recht&lt;/em&gt; – algemene belangen gemoeid, omdat zij het ingrijpen van de rechter in contractuele verhoudingen toeliet. Zij had daarom aan alle kantonrechters en griffiers om 'cijfers, mededeelingen en meeningen' gevraagd. Van de helft van de kantonrechters had de redactie bericht ontvangen. Zij hoopte vurig met haar informatie te kunnen bijdragen aan verbetering van de wet. Het Crisispachtwetnummer verscheen op 14 januari 1933.[28]&lt;/p&gt;
&lt;p&gt;Uit de enquête rees een helder beeld van de werkwijze voor de verschillende Kamers voor Crisispachtzaken. De pachter gaf een overzicht van de opbrengst in de loop van een aantal jaren, de onkosten van bemesting, eventueel het arbeidsloon dat hij kwijt was. De verpachter meldde de lasten van het betrokken onroerend goed, zoals de hypotheekrente, de districts- en polderlasten en de verzekeringspremie. Een van de onbillijkheden van de wet was dat het indienen van een verzoek tot reductie van de pachtprijs een uitstel van betaling opleverde. Dit bleek uit te pakken als een premie op het opstellen van allerlei onnodige verzoekschriften. Uit het cijferoverzicht bleek voorts dat de Kamers vaak een reductie toepasten, maar dat de maatstaven nogal uiteenliepen. Er waren Kamers die een zo objectief mogelijk criterium probeerden aan te leggen voor de bepaling van de hoogte van de pachtprijs, zoals de Kamer te Groenlo: 'Welk bedrag kan van een pachter – gegeven de aard van den hem ter beschikking gestelden grond – die op behoorlijke wijze zijn bedrijf uitoefent, in verband met de heerschende crisisomstandigheden op landbouwgebied, redelijkerwijze gevergd worden?' Andere Kamers deden maar wat. Sommige Kamers hielden bij de bepaling van de pachtsom rekening met de vermogenstoestand van de verpachter, andere niet. Soms was er sprake van een algehele ontheffing van de betaling van de pachtsom, soms als algemene norm 20-30%, bij andere Kamers weer 50%.[29] De Arnhemse kantonrechter G.J. van Brakel (1885-1960) bracht – pikant – de verschillen in reductie van de pachtprijs in verband met het politieke inzicht van de kantonrechters:&lt;/p&gt;
&lt;p&gt; &lt;/p&gt;
&lt;p&gt;'Bij vergelijking der verschillende kantons onderling, kan men zich niet onttrekken aan den indruk, dat het toekennen van eenigerlei hoogere korting niet alleen samenhangt met den plaatselijken toestand in het landbouwbedrijf, maar ook met het "politiek" inzicht der desbetreffende kamer voor crisispachtzaken c.q. den kantonrechter, alsmede van de uitlegging der wet, ten aanzien waarvan 's Kantonrechters oordeel wel in de meeste gevallen beslissend zal zijn geweest.'[30]&lt;/p&gt;
&lt;p&gt; &lt;/p&gt;
&lt;p&gt;Uit de reacties van de griffiers en kantonrechters kwam onmiskenbaar naar voren dat de Crisispachtwet onbillijkheid meebracht voor de verpachter. Vaak waren de verpachter en de pachter van 'dezelfde standing'. Veel verpachters konden hun hypotheekrente en waterschapslasten niet betalen. 'Opmerkelijk is wel, dat deze nagenoeg algemeene opinie in vrijwel alle antwoorden op zeer categorische wijze wordt meegedeeld.' De Kamers probeerden vaak voor beide partijen de meest billijke oplossing te vinden en achteraf bleken dan beide partijen teleurgesteld. Het gevolg was dat de sociale vrede tussen pachter en verpachter werd verstoord (reacties luidden bijvoorbeeld als volgt: 'De wet heeft de verhouding tusschen pachters en verpachters voor jaren bedorven' (Geldermalsen), 'De wet vervreemdt partijen van elkaar' (Zevenbergen) en 'Pachter en verpachter staan thans als vijanden tegenover elkaar, terwijl de verhouding vroeger vriendschappelijk was'(Steenwijk)).[31] J.W. Tijsma (1881-1937), vanaf 1930 kantonrechter te Leeuwarden, had dit al voorspeld in het &lt;em&gt;Weekblad&lt;/em&gt;: 'De gevolgen dezer wet (…) zijn voor de goede verhoudingen tusschen verpachters en pachters pernicieus en er zullen jaren, misschien tientallen jaren, moeten verloopen vóór die verhoudingen weer in de oude banen gebracht zijn.'[32] De redactie van het &lt;em&gt;Weekblad&lt;/em&gt; vroeg zich af of met het toepassen van een 100% reductie de grondslag van de Crisispachtwet – de pachtprijzen aan te passen aan de crisisomstandigheden – niet uit het oog werd verloren. Zij constateerde ook dat de door de verpachter gevoelde onbillijkheid nog wel een tijd zou voortbestaan. De praktijk had laten zien dat de wet veel verzoekschriften had opgeleverd (tussen 1 juli en 1 november 1932: 5000) en niet zag op uitzonderingsgevallen.[33]&lt;/p&gt;
&lt;p&gt;           &lt;/p&gt;
&lt;p&gt;De Crisispachtwet 1932 kende vele procesrechtelijke onzekerheden. Eén betrof de mogelijkheid van niet-ontvankelijkverklaring door de kantonrechter, indien het verzoekschrift bijvoorbeeld onvolledig of gebrekkig was. Zo noemden verzoekers het bedrag van de reductie vaak niet. Regelmatig vond geen opgave plaats van het verpachte land. Namen van advocaten ontbraken. Het gevolg was dat de kantonrechter partijen niet kon oproepen om voor hem te verschijnen. De wet zweeg over hoe hij hiermee moest omgaan. Daarnaast dienden pachters verzoeken in met betrekking tot pachtovereenkomsten die niet onder de Crisispachtwet 1932 vielen (zoals de pacht van een viswater, pacht van een huis met druivenkassen of grasverpachtingen). De vraag rees opnieuw of de kantonrechter deze verzoekschriften niet-ontvankelijk kon verklaren. De wet zweeg wederom. Veel kantonrechters probeerden in dit type gevallen meestal toch een minnelijke schikking te bereiken, maar zij waarschuwden de pachters dat de verpachter zich kon verweren met een beroep op de niet-ontvankelijkheid van het verzoekschrift.[34]&lt;/p&gt;
&lt;p&gt;           &lt;/p&gt;
&lt;p&gt;Het &lt;em&gt;Weekblad van het Recht&lt;/em&gt; concludeerde dat de praktijk van de Crisispachtwet een andere was geworden dan Ebels en de andere indieners van de wet zich hadden voorgesteld. Zij verwachtten dat pachters slechts in uitzonderingsgevallen een verzoek zouden indienen. Het aantal verzoekschriften was echter overstelpend. Volgens het &lt;em&gt;Weekblad&lt;/em&gt; hadden veel daarvan achterwege kunnen blijven, als de pachter en verpachter eerst ernstig hadden geprobeerd tot overeenstemming te komen. De crisis had pachters weinig vatbaar gemaakt voor rustig en minnelijk overleg. Een beroep op de Crisispachtwet lag bovendien veel meer voor de hand dan 'de onzekere, vaak moeilijke weg van onderhandelingen met den pachtheer. Het indienen van een request, dat niet veel meer behoeft in te houden dan enkele feitelijke gegevens en een verzoek tot vermindering, is voor menigen boer eenvoudiger dan het stellen van een "mooien brief" aan den landheer met een pleidooi voor pachtvermindering.' Het indienen van een verzoekschrift leidde bovendien tot uitstel van betaling van de pachtsom. Ook was de conclusie gerechtvaardigd dat de kantonrechters vaak overmatig waren belast door de crisispachtzaken.[35]&lt;/p&gt;
&lt;h2&gt;&lt;span&gt;6. &lt;/span&gt;Een nieuw wetsvoorstel op het gebied van landbouwhypotheek en pachtovereenkomst&lt;/h2&gt;
&lt;p&gt;De door het &lt;em&gt;Weekblad van het Recht&lt;/em&gt; uitgevoerde enquête maakte duidelijk dat veel verpachters het water aan de lippen stond. Desondanks heeft het tot 1935 geduurd, voordat de regering met een wetsontwerp kwam dat aan verpachters die door de tijdsomstandigheden niet in staat waren hun rente en aflossingsverplichtingen uit geldleningen te voldoen, de mogelijkheid bood zich tot een kamer voor crisis-landbouwzaken te wenden om verlaging van de geldelijke verplichtingen te vragen (art. 3 van het wetsvoorstel). De regering was zich ervan bewust dat het wetsontwerp een ingreep in 'burgerrechtelijke' verhoudingen betekende. Dat was echter 'in de tegenwoordige tijdsomstandigheden' onvermijdelijk. De schuldenaar uit geldlening had bij het sluiten van een hypotheek onmogelijk alle omstandigheden kunnen voorzien die van invloed konden zijn op de mate van nakoming van zijn verplichtingen. Het was bovendien redelijk, dat een crediteur (meestal een bank), 'wiens onderpand zijn waarde grootendeels ontleent aan de landbouwsteun, zijnerzijds een offer brengt, door bij de uitoefening van zijn recht niet het volle pond te eischen.' Het moest in ieder geval worden voorkomen dat hij zijn debiteur 'die alles in het werk heeft gesteld om aan zijn verplichtingen te voldoen', van huis en hof verjaagde.[36]&lt;/p&gt;
&lt;p&gt; &lt;/p&gt;
&lt;p&gt;Het wetsontwerp beperkte zich tot een maatregel op het terrein van de landbouw. De regering kondigde in de memorie van toelichting bij het ontwerp al aan dat hiermee het laatste woord nog niet was gezegd over de aanpassing van contractuele verhoudingen door verlaging van vaste lasten. 'Ook elders wordt die behoefte gevoeld.' De toestanden waren buiten de landbouw echter 'van veel meer ingewikkelden aard'.[37] Toch nog in hetzelfde jaar (1935) kwam de regering met een wetsontwerp, houdende 'bijzondere maatregelen ter voorkoming van onredelijken terugvordering van onder verband van hypotheek op onroerend goed uitgeleende gelden'. Dit ontwerp zou uitmonden in de Crisishypotheekaflossingswet van 1936. Zij gaf schuldenaren de mogelijkheid om een dreigende executoriale verkoop af te wenden via een verzoekschrift aan de kantonrechter. Een 'getrouwe' schuldenaar kon de rechter verzoeken om uitstel van betaling of wijziging van de betalingsregeling (art. 1 van de wet). Op de wet kwam kritiek, maar die gaat het bestek van dit artikel te buiten.[38]&lt;/p&gt;
&lt;h2&gt;&lt;span&gt;7. &lt;/span&gt;Slotbeschouwing&lt;/h2&gt;
&lt;p&gt;De Crisispachtwet 1932 trad in werking binnen een Nederlandse economie die in diepe crisis verkeerde.[39] Privaatrecht en economie waren en zijn vervlochten en reageren op elkaar. Als een van buiten komende factor, zoals de grote (inter)nationale crisis van de jaren dertig van de vorige eeuw, de markt verstoort, dan vergroot dat de kans op ingrijpen door de rechter en/of de wetgever.[40] De Nederlandse wetgever van 1932 zag zich op grond van economische wetmatigheden die hoorden bij economische verschijnselen als deflatie en stagnatie en door de bijzondere tijdsomstandigheden gedwongen in te grijpen in de contractsvrijheid en de vrijheid van de eigenaar (verpachter) en die in verregaande mate te beperken. Dat ingrijpen in de private sector heeft hij getracht te rechtvaardigen door de Crisispachtwet als noodmaatregel te presenteren. Op deze wet is de nodige kritiek gekomen, zowel inhoudelijk als processueel (zie vooral par. 6 van deze bijdrage). Zelfs het geluid van politieke rechtspraak (kantonrechter Van Brakel) was hoorbaar.&lt;/p&gt;
&lt;p&gt;           &lt;/p&gt;
&lt;p&gt;Wat had de Crisispachtwet 1932 gemeenschappelijk met de andere crisiswetgeving van de jaren dertig? Opvallend was het veelvuldige gebruik van open normen en daarmee een grote (uitleg)vrijheid voor de rechter. Op deze vrijheid kwam soms kritiek. De Crispachtwet zorgde daarnaast – zoals veel crisiswetgeving – voor 'slachtoffers', in dit geval de verpachters die een hypotheek hadden en die als gevolg van de pachter beschermende maatregelen in financiële problemen kwamen. Zij konden hun hypotheekschuld aan de bank niet aflossen. Zoals Vrij in het &lt;em&gt;Weekblad van het Recht&lt;/em&gt; liet zien, kende de Duitse 'debiteurenbescherming' deze keerzijde evenzeer. Hij had de retorische vraag gesteld of Nederland deze weg wel op moest. Het grote nadeel van de crisiswetgeving was dat recht en 'sociale voorziening', zoals Van Nispen het formuleerde, vaak door elkaar liepen. De lasten van de noodwet daalden bij de Crisispachtwet neer op de schouders van de economisch sterke partij, niet op die van de gemeenschap. Een ander gemeenschappelijk kenmerk van veel crisiswetgeving was het door elkaar lopen van privaat- en publiekrecht: dit speelde bij de Crisispachtwet veel minder.&lt;/p&gt;
&lt;p&gt;           &lt;/p&gt;
&lt;p&gt;Iedere bij het pachtwezen betrokkene was ervan overtuigd dat een nieuwe, uitgebalanceerde Pachtwet snel nodig was. Die nieuwe wet kwam er naar Nederlandse begrippen relatief snel, in 1937.[41] Door het uitbreken van de Tweede Wereldoorlog was ook deze wet geen lang, ongewijzigd leven beschoren. Er kwam in 1941 opnieuw crisiswetgeving.[42] De Pachtwet van 1937 kende een groot aantal verbeteringen, zoals de onbepaalde looptijd van pachtcontracten, de mogelijkheid van nietigverklaring van het pachtcontract bij buitensporige verplichtingen voor de pachter, de aanspraak van de pachter op vermindering van de pachtprijs als de opbrengst van het bedrijf ten gevolge van buitengewone omstandigheden aanzienlijk minder is geweest en de bevoegdheid van de rechter om een jaar na het aangaan van het pachtcontract verandering in de pachtprijs te mogen brengen op vordering van een van de partijen.[43]&lt;/p&gt;
&lt;p&gt;           &lt;/p&gt;
&lt;p&gt;Vallen er lessen uit het verleden te trekken, nu de landbouwsector weer met een grote crisis (de stikstofcrisis) kampt? Zoiets is altijd lastig, omdat de ene crisis de andere niet is. Wat de crisis uit de jaren dertig van de vorige eeuw wel duidelijk maakt, is dat de private sector en de publieke sector (wetgever en politiek) samen de problemen moeten oplossen en dat zij hun onderlinge verhoudingen niet moeten laten vergiftigen door wantrouwen. Volgens de toenmalige wetgever rechtvaardigde de crisis een noodmaatregel die diep ingreep in privaatrechtelijke verhoudingen. Hij was zich ervan bewust dat de gekozen oplossing (een noodwet) niet 'duurzaam' was, mede omdat één belang (dat van de verpachter) tekortkwam. De kosten voor het wetgevende optreden mochten niet drukken op één partij (hetgeen gebeurde), maar zij moesten worden gedragen door de gemeenschap. Zij had als geheel baat bij betaalbare landbouwproducten (zoals graan, varkens en melk) en een 'vitale' pachtsector. De noodmaatregel was te zien als een 'sociale voorziening'. De wetgever kwam binnen vijf jaar met een nieuwe wet. De voornaamste critici van de Crisispachtwet waren praktijkjuristen (kantonrechters en advocaten). Zij worstelden met het gebrekkige procesrecht, de enorme hoeveelheid rechtszaken als gevolg van verkeerde keuzes van de wetgever (zoals uitstel van betaling bij indiening van een verzoekschrift) en de open normen. De kernwoorden van de jaren dertig van de vorige eeuw waren vertrouwen, 'sociale voorziening' en gemeenschappelijke verantwoordelijkheid, wellicht ook kernwoorden bij het zoeken van een oplossing voor de huidige problemen (zoals de stikstofcrisis).&lt;/p&gt;</content><legacyfootnotes/><footnotes><footnote>1 &lt;p&gt;Corjo Jansen is hoogleraar Rechtsgeschiedenis en Burgerlijk recht aan de Radboud Universiteit (Nijmegen)&lt;/p&gt;</footnote><footnote>2 &lt;p&gt;I.B. Cohen, &lt;em&gt;De Pachtwet. Wet van den 31sten mei 1937 (Stbl. No. 205), houdende nieuwe regeling van de pacht&lt;/em&gt;, Haarlem: H.D. Tjeenk Willink 1937, p. 14.&lt;/p&gt;</footnote><footnote>3 &lt;p&gt;Cohen, &lt;em&gt;De Pachtwet&lt;/em&gt;, p. 14; zie ook J.D. Veegens/A.S. Oppenheim, &lt;em&gt;Schets van het Nederlandsch Burgerlijk Recht&lt;/em&gt;, deel III, bewerkt door C.H.F. Polak, vierde druk, Haarlem: H.D. Tjeenk Willink 1984, p. 283-284; N.K.F. Land, &lt;em&gt;Verklaring van het Burgerlijk Wetboek&lt;/em&gt;, Vijfde deel, bewerkt door C.W. Star Busmann, tweede druk, Haarlem: De Erven Bohn 1915-1932, p. 202 (noot 4: 'in den regel wordt dit beding gemaakt').&lt;/p&gt;</footnote><footnote>4 &lt;p&gt;C.D. Grijns, &lt;em&gt;De Pachtwet. Beknopte uiteenzetting van de nieuwe regeling van de pacht ten gerieve van den verpachter&lt;/em&gt;, Zutphen: W.J. Thieme 1937, p. 3, p. 8.&lt;/p&gt;</footnote><footnote>5 &lt;p&gt;Cohen, &lt;em&gt;De Pachtwet&lt;/em&gt;, p. 9, p. 16 e.v. en Crijns, &lt;em&gt;De Pachtwet&lt;/em&gt;, p. 11-12. Zie 'Memorie van Toelichting bij Nieuwe regeling van de pacht (KB van 29 juni 1929)', &lt;em&gt;NJB&lt;/em&gt; 1929, Wetsbijlage, p. 153 (rechterkolom).&lt;/p&gt;</footnote><footnote>6 &lt;p&gt;Zie 'Memorie van Toelichting bij Nieuwe regeling van de pacht', p. 154 e.v.&lt;/p&gt;</footnote><footnote>7 &lt;p&gt;Uitvoerig Cohen, &lt;em&gt;De Pachtwet&lt;/em&gt;, p. 18, p. 19 e.v., p. 36: volgens leden van de Tweede Kamer zou aanneming van een (in 1929 ingediend) wetsontwerp tot wijziging van de pacht de zuiver privaatrechtelijke rechtsfiguur van de pacht 'goeddeels publiekrechtelijk' maken; J. de Hoogh, &lt;em&gt;Pachtprijsbeheersing en landbouwprijsbeleid in Nederland&lt;/em&gt;, Wageningen: H. Veenman en Zonen 1959, p. 3 e.v.&lt;/p&gt;</footnote><footnote>8 &lt;p&gt;W.H. Drucker, 'Vooruitzichten op het gebied van het privaatrecht', &lt;em&gt;Rechtsgeleerd Magazijn&lt;/em&gt; 1921, p. 114, p. 126 e.v. Zie ook W.H. van Boom, &lt;em&gt;Privaatrecht en markt. Hoe het vermogensrecht onze marktsamenleving faciliteert en geleidt&lt;/em&gt;, Den Haag: Boom juridisch 2020, p. 28.&lt;/p&gt;</footnote><footnote>9 &lt;p&gt;'Memorie van Toelichting bij Voorstel van Wet van den Heer Ebels c.s.', &lt;em&gt;Weekblad van het Recht&lt;/em&gt; (&lt;em&gt;W&lt;/em&gt;.) 1932/12.402, p. 7; De Hoogh, &lt;em&gt;Pachtprijsbeheersing en landbouwprijsbeleid in Nederland&lt;/em&gt;, p. 8: de pachtprijzen hadden de dalende lijn van de prijzen voor landbouwproducten niet gevolgd. De landbouwcrisis was in Duitsland zo mogelijk nog groter. Noodverordeningen, speciaal om de boeren te helpen, buitelden vanaf 1930 over elkaar heen. Zie M.J.C. Vrij, 'Deflatie als Rechtsprobleem', &lt;em&gt;W&lt;/em&gt;. 1933/12.629, p. 1.&lt;/p&gt;</footnote><footnote>10 &lt;p&gt;Jan Luiten van Zanden, &lt;em&gt;Een klein land in de 20&lt;sup&gt;e&lt;/sup&gt; eeuw. Economische geschiedenis van Nederland, 1914-1995&lt;/em&gt;, Utrecht: Het Spectrum 1997, p. 86-87, p. 159-160.&lt;/p&gt;</footnote><footnote>11 &lt;p&gt;K. Sluyterman J. Dankers, J. van der Linden, J. Luiten van Zanden, &lt;em&gt;Het coöperatieve alternatief. Honderd jaar Rabobank 1898-1998&lt;/em&gt;, Den Haag: Sdu Uitgevers 1998, p. 43-44.&lt;/p&gt;</footnote><footnote>12 &lt;p&gt;Wet van 17 juni 1932, houdende bijzondere maatregelen ten aanzien van loopende pachtovereenkomsten, Stb. 301. De Crisispachtwet onderging wijzigingen in 1933 bij Wet van 7 april 1933, Stb. 161 en Wet van 27 november 1933, Stb. 606 en in 1937 bij Wet van 24 mei 1937, Stb. 203.&lt;/p&gt;</footnote><footnote>13 &lt;p&gt;Ebels was een 'stemmenkanon' voor de Vrijzinnig-Democratische Bond in Groningen. Zie G. Voerman, 'De vrijzinnige partijen tijdens het interbellum', in: &lt;em&gt;Het liberalisme in Groningen&lt;/em&gt;, Liberaal Archief Groningen 1995, digitaal raadpleegbaar.&lt;/p&gt;</footnote><footnote>14 &lt;p&gt;'Voorstel van wet van den heer Ebels c.s.', &lt;em&gt;W&lt;/em&gt;. 1932/12.402, p. 7-8. De twee leken werden niet als rechterlijk ambtenaar beëdigd. Zij hadden dus geen verplichting tot geheimhouding. De vraag rees: 'Worden aan het Departement van Justitie deze crisisambtenaren misschien niet helemaal voor "echt" aangezien?' Zie S.R. Wolthers, 'De leekenrechters ingevolge de Crisis-Pachtwet 1932', &lt;em&gt;W&lt;/em&gt;. 1932/12.506, p. 7.&lt;/p&gt;</footnote><footnote>15 &lt;p&gt;'Crisis en pachtovereenkomsten', &lt;em&gt;Algemeen Handelsblad&lt;/em&gt; 6 april 1932, voorpagina. Zie ook 'Onrust Onder de Grondbezitters', &lt;em&gt;De Tijd&lt;/em&gt; 26 augustus 1932, voorpagina.&lt;/p&gt;</footnote><footnote>16 &lt;p&gt;J. Meihuizen, &lt;em&gt;Smalle marges. De Nederlandse advocatuur in de Tweede Wereldoorlog&lt;/em&gt;, Amsterdam: Boom 2010, p. 393, noot 141. Voor het uitbreken van de Tweede Wereldoorlog was Nijgh de advocaat van M.M. Rost van Tonningen (1894-1945). Nijghs dochter sloot in 1941 het eerste 'SS-huwelijk' in Nederland. Over hem ook: M. Verburg, &lt;em&gt;Geschiedenis van het Ministerie van Justitie 1940-1945. Een departement in oorlogstijd&lt;/em&gt;, Amsterdam: Boom 216, p. 190 en p. 194.&lt;/p&gt;</footnote><footnote>17 &lt;p&gt;'De ethische grondslagen voor de regeling van het pachtwezen in Nederland', &lt;em&gt;De Limburger&lt;/em&gt; 15 september 1933, voorpagina (een deelrapport van een subcommissie uit de studiecommissie); 'Het Pachtvraagstuk', &lt;em&gt;De Morgen&lt;/em&gt; 10 april 1934, voorpagina; 'Het Pachtvraagstuk', &lt;em&gt;Nieuwe Venlosche Courant&lt;/em&gt; 11 april 1934. Zie ook C.M.O. van Nispen tot Sevenaer, 'Het ontwerp Ebels en het beginsel van het "economisch synallagma" bij wederkerige contracten', &lt;em&gt;NJB&lt;/em&gt; 1932, p. 427 e.v. Hij wees in dit stuk op het feit dat de pachter ook ondernemer was. Hij heeft als ondernemer 'normale' goede en kwade kansen te dragen en mag de laatste niet afschuiven op de verpachter. Zie eveneens J.F.M. Bosch, 'Crisispachtwet 1932', &lt;em&gt;W&lt;/em&gt;. 1932/12.520, p. 4.&lt;/p&gt;</footnote><footnote>18 &lt;p&gt;C.M.O. van Nispen tot Sevenaer, 'Een interessant probleem van wetsinterpretatie', &lt;em&gt;W&lt;/em&gt;. 1932/12.467, p. 4.&lt;/p&gt;</footnote><footnote>19 &lt;p&gt;Par. 4, 5 en 6 gaan deels terug op en zijn uitwerkingen van C.J.H. Jansen, 'De crisis van de jaren dertig van de vorige eeuw en het Nederlandse privaatrecht', &lt;em&gt;RM Themis&lt;/em&gt; 2022/2, p. 57-59.&lt;/p&gt;</footnote><footnote>20 &lt;p&gt;Tussen 1 juli en 31 oktober 1932 waren 8.475 verzoekschriften ingediend. De crisispachtkamers en kantonrechters hadden in die periode 6.187 zaken afgedaan. In 643 gevallen (13,4% van het totale aantal zaken) was door de crisispachtkamers en kantonrechters een pachtreductie verleend van 50% of hoger. In 11% van de gevallen ging het om een reductie tussen 51-75%, in 1,5% om een reductie van 76-99% en in 0,9% om een algehele reductie. Zie 'Eenige gegevens betreffende de Crisispachtwet 1932', &lt;em&gt;NJB&lt;/em&gt; 1933, p. 39. De gegevens waren afkomstig van het Centraal Bureau voor de Statistiek en vrijgegeven door het Ministerie van Justitie.&lt;/p&gt;</footnote><footnote>21 &lt;p&gt;W.J.C.A. Nijgh, 'De Crisis-Pachtwet en haar werking', &lt;em&gt;W&lt;/em&gt;. 1932/12.501, p. 7-8 en &lt;em&gt;W&lt;/em&gt;. 1932/12.519, p. 6; C.M.O. van Nispen tot Sevenaer, 'De Crisis-Pachtwet en haar werking', &lt;em&gt;W&lt;/em&gt;. 1932/12.513, p. 3.&lt;/p&gt;</footnote><footnote>22 &lt;p&gt;HR 14 november 1932, &lt;em&gt;W&lt;/em&gt;. 1932/12.516.&lt;/p&gt;</footnote><footnote>23 &lt;p&gt;&lt;em&gt;W&lt;/em&gt;. 1932/12.525, p. 2.&lt;/p&gt;</footnote><footnote>24 &lt;p&gt;C.M.O. van Nispen tot Sevenaer, 'Het wettelijk wanproduct, dat Crisis-Pachtwet heet', &lt;em&gt;W&lt;/em&gt;. 1932/12.525, p. 3.&lt;/p&gt;</footnote><footnote>25 &lt;p&gt;W.J.C.A. Nijgh, 'Slotwoord aan Mr. Van Nispen', &lt;em&gt;W&lt;/em&gt;. 1932/12.534, p. 4.&lt;/p&gt;</footnote><footnote>26 &lt;p&gt;Van Nispen tot Sevenaer, 'Het wettelijk wanproduct dat Crisis-Pachtwet heet', p. 3. Zie ook J.W. Tijsma, 'Beschouwingen over de Crisispachtwet', &lt;em&gt;W&lt;/em&gt;. 1932/12.519, p. 5.&lt;/p&gt;</footnote><footnote>27 &lt;p&gt;Zie de discussie tussen een kantonrechter te Purmerend en J.H.J. Simons in &lt;em&gt;W&lt;/em&gt;. 1932/12.492, p. 3-4; 12.504, p. 8 en 12.513, p. 4. Zie ook G.J. van Brakel, 'De "Crisispachtwet 1932" in de praktijk, &lt;em&gt;NJB&lt;/em&gt; 1933, p. 93 e.v.&lt;/p&gt;</footnote><footnote>28 &lt;p&gt;'Ons Crisispachtwetnummer', &lt;em&gt;W&lt;/em&gt;. 1933/12.540, p. 1. Verantwoordelijk voor het nummer was M.J.C. Vrij.&lt;/p&gt;</footnote><footnote>29 &lt;p&gt;Zie noot 20 van deze bijdrage voor cijfers van het Centraal Bureau voor de Statistiek.&lt;/p&gt;</footnote><footnote>30 &lt;p&gt;G.J. van Brakel, 'De "Crisispachtwet 1932" in de praktijk', &lt;em&gt;NJB&lt;/em&gt; 1933, p. 77, zie ook p. 79 (waar Van Brakel 'neutraler' schreef dat bij rechtsbeslissing door de kantonrechter ook andere dan 'zuiver intellectueele factoren' een rol speelden).&lt;/p&gt;</footnote><footnote>31 &lt;p&gt;'Ons Crisispachtwetnummer', p. 4. Zie eerder J.W. Tijsma, 'Noodig op de werf', &lt;em&gt;W&lt;/em&gt;. 1932/12.491, p. 8: de Crisispachtwet 1932 werd 'door sommigen bejubeld als een prachtwet' (de pachter), 'door anderen (…) als een pestwet' (de verpachter).&lt;/p&gt;</footnote><footnote>32 &lt;p&gt;Tijsma, 'Beschouwingen over de Crisispachtwet', p. 6.&lt;/p&gt;</footnote><footnote>33 &lt;p&gt;'Ons Crisispachtwetnummer', p. 5. Volgens Tijsma, 'Beschouwingen over de Crisispachtwet', p. 6 kwam er in november 1932 een vloedgolf aan verzoekschriften binnenstromen bij de kantonrechters. Het &lt;em&gt;Weekblad&lt;/em&gt; repte over 3000 verzoekschriften. 'Ons Crisispachtnummer', p. 5.&lt;/p&gt;</footnote><footnote>34 &lt;p&gt;'Ons Crisispachtnummer', p. 1-2. Onduidelijkheid was er ook of de kantonrechter verstek kon verlenen.&lt;/p&gt;</footnote><footnote>35 &lt;p&gt;'Ons Crisispachtnummer', p. 5.&lt;/p&gt;</footnote><footnote>36 &lt;p&gt;'Bijzondere maatregelen ten aanzien van loopende landbouwhypotheek- en pachtovereenkomsten', &lt;em&gt;W&lt;/em&gt;. 1935/12.914, p. 4 e.v. (p. 6). Vgl. K. Westerling, 'De maatregelen tot het voorkomen van niet noodzakelijke executies van landelijken eigendom', &lt;em&gt;WPNR&lt;/em&gt; 1935/3406, p. 153 e.v. De Nederlandse regering had bij KB van 12 maart 1935 (Stb. 108) een noodmaatregel genomen om het aantal executies in te dammen door de instelling van een Hypotheekcommissie die een regeling kon treffen (bijvoorbeeld uitstel van betaling van de rente).&lt;/p&gt;</footnote><footnote>37 &lt;p&gt;'Bijzondere maatregelen (etc.)', p. 6.&lt;/p&gt;</footnote><footnote>38 &lt;p&gt;I. Visser, 'Uitstel van executie. Het voorkomen van executoriale verkoop in crisistijd', &lt;em&gt;Maandblad voor Vermogensrecht&lt;/em&gt; 2009 7/8, p. 175 e.v. H.A. Eussen 'Het ontwerp-crisis-hypotheekaflossingswet', &lt;em&gt;WPNR&lt;/em&gt; 1936/3448, p. 45 e.v.&lt;/p&gt;</footnote><footnote>39 &lt;p&gt;Woorden van Van Boom, &lt;em&gt;Privaatrecht en markt&lt;/em&gt;, p. 298.&lt;/p&gt;</footnote><footnote>40 &lt;p&gt;Zie over het ingrijpen in de crisis aan het einde van de jaren dertig: G.E. Langemeijer, 'Rechter en Wetgever in crisistijd', &lt;em&gt;NJB&lt;/em&gt; 1940, p. 661 e.v. en 'Rechter en Wetgever in crisistijd (II, slot)', &lt;em&gt;NJB&lt;/em&gt; 1940, p. 677 e.v.&lt;/p&gt;</footnote><footnote>41 &lt;p&gt;Wet van 31 mei 1937, Stb. 205. Deze wet wijzigde de Crisispachtwet 1932 (zie noot 12). Zij bleef van toepassing op al lopende, voor 1 januari 1937 aangegane pachtcontracten en bleef lopen tot 1 januari 1943. Zie Crijns, &lt;em&gt;De Pachtwet&lt;/em&gt;, p. 68.&lt;/p&gt;</footnote><footnote>42 &lt;p&gt;Zie C.J.H. Jansen, 'Vrijheid en onvrijheid in het vermogensrecht in en na de Tweede Wereldoorlog', &lt;em&gt;Maandblad voor Vermogensrecht&lt;/em&gt; 2020-7/8, p. 250.&lt;/p&gt;</footnote><footnote>43 &lt;p&gt;Cohen, &lt;em&gt;De Pachtwet&lt;/em&gt;, p. 8. Opnieuw stonden er in de Pachtwet veel open normen, zoals in de Wet op de arbeidsovereenkomst van 1907/1909. De Pachtwet is als bijlage I opgenomen in Crijns, &lt;em&gt;De Pachtwet&lt;/em&gt;, p. 75 e.v.&lt;/p&gt;</footnote></footnotes><auteurs>prof. mr. C.J.H. Jansen</auteurs><published>2022-08-08 12:55:42</published><modified>2022-08-08 13:35:10</modified><editiondate>2022-08-08</editiondate><htmlpath>https://denhollander.info/artikel/17322</htmlpath></article>
</articles></edition>