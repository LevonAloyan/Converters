<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>9</uitgave><aflevering>8</aflevering><searchword>TvAR 9/2016</searchword><id>13481</id><udhid>UDH:TvAR/13481</udhid><titel>Nawoord op artikel van drs. J.G. Meijer</titel><searchwords><searchword>TvAR 9/2016</searchword><searchword>UDH:TvAR/13481</searchword></searchwords><attachments><attachment><name>18470.pdf</name><extention>pdf</extention><url>https://denhollander.info/download/18470/ci</url></attachment></attachments><inleiding/><content>&lt;p&gt;De bijdrage van Meijer – als spreekbuis van de Bond van Landpachters (BLHB) – vormt voor ons aanleiding tot het schrijven van een nawoord. Zoals uit de bijdrage blijkt, vormt het overgangsrecht voor de BLHB een belangrijk onderwerp. Wij zullen ons in dit nawoord dan ook met name op dat onderwerp richten. &lt;/p&gt;&lt;p&gt;Voordat we daar aan toekomen herhalen wij eerst nog eens kort waar het ons als initiatiefnemers om begonnen was: het opheffen van de tweeslachtigheid van het huidige pachtrecht. Nieuw pachtrecht moet niet langer aan langdurige pachtverhoudingen in de weg staan. Tegen pachtvormen met een korte duur bestaat geen bezwaar, mits de verschillende vormen maar met elkaar in één lijn zijn.[1] De BLHB heeft tijdens het vervolgoverleg – waarover hierna meer – een voorstel gepubliceerd, dat als alternatief voor een Spelderholt-akkoord zou moeten dienen. Zoals wij reeds eerder hebben toegelicht, is dit een voorstel dat de tweeslachtigheid niet beëindigt maar bestendigt.[2]&lt;/p&gt;&lt;p&gt;Het standpunt dat de BLHB gedurende het Spelderholt-overleg ten aanzien van het overgangsrecht heeft ingenomen luidde: het is prima dat het Nederlands pachtrecht substantieel wordt gewijzigd, maar het nieuwe recht zal geen gevolgen mogen hebben voor zittende reguliere pachters, voor degenen die in hun plaats worden gesteld en voor alle daarop volgende generaties. Zoals Meijer het in paragraaf 2 van zijn bijdrage heeft verwoord: ‘Spelregels maak je voor de aanvang van het spel, niet tijdens het spel’. &lt;/p&gt;&lt;p&gt;Voor zover niet reeds op voorhand duidelijk mocht zijn dat dit standpunt niet realistisch is, maken wij een ietwat gewaagde[3] vergelijking met het arbeidsrecht. Vaste arbeidscontracten blijken door flexibele te worden verdrongen, en de vraag rijst hoe deze ontwikkeling valt te keren. De visie van de BLHB komt er op neer dat de wettelijke regels inzake ontslag in dit kader mogen worden aangepast, maar dat het huidige ontslagrecht moet blijven gelden voor hen die thans een vast arbeidscontract hebben, voor de kinderen daarvan, voor hun kleinkinderen enzovoort.&lt;/p&gt;&lt;p&gt;Toen in de zomer van 2014 bleek dat de aan het overleg deelnemende organisaties over alle aspecten van nieuw pachtrecht overeenstemming hadden, behalve over het overgangsrecht, hebben wij als initiatiefnemers een voorstel gedaan om de lacune op te vullen. Dit leidde tot punt 15 van het Deelakkoord van Spelderholt.[4] Het betrof een onderwerp waarover hetzij nader overleg tussen partijen zou moeten plaatsvinden, hetzij de wetgever een knoop diende door te hakken. Na het rondetafelgesprek met de Tweede Kamer op 11 maart 2015 kozen de partijen voor het eerste; er zou vervolgoverleg plaatsvinden. Hetgeen Meijer in paragraaf 3.6 van zijn bijdrage heeft geschreven over onze inzet bij dat vervolgoverleg ter zake van met name het overgangsrecht, kan misverstand wekken. In verband hiermee nemen wij de vrijheid om te citeren uit het enige in het kader van het overleg gewisselde stuk waarin wij deze inzet hebben uitgeschreven: een door ons aan de partijen bij het overleg verzonden e-mailbericht van 29 april 2015:&lt;/p&gt;&lt;p&gt;(…) Partijen dienen zich in dit verband te realiseren dat het Akkoord van Spelderholt slechts wet zal kunnen worden, nadat zowel de regering, als de Raad van State, als de Tweede Kamer, als de Eerste Kamer zich over een wetsvoorstel hebben gebogen, en de beide kamers van de Staten Generaal ermee hebben ingestemd. Met name de Raad van State en de Eerste Kamer zullen zich afvragen of en in hoeverre een dergelijk wetsvoorstel past binnen het systeem van het Nederlands Burgerlijk recht. Daarbij zal ook worden gekeken naar de Overgangswet Nieuw Burgerlijk Wetboek, welke wet immers op wijzigingen van het BW van toepassing is. Deze wet gaat blijkens art. 68a uit van ‘onmiddellijke werking’, hetgeen betekent dat een wijziging van het BW in beginsel direct gevolgen heeft voor de rechtsverhoudingen waarop zij betrekking heeft.&lt;/p&gt;&lt;p&gt;Partijen bij het akkoord zijn het er over eens dat wat betreft reguliere pachtovereenkomsten van de hoofdregel zal moeten worden afgeweken, maar naar de inhoud van een dergelijke afwijking zal kritisch worden gekeken. Met onze uitlatingen over het overgangsrecht hebben wij beoogd te vermijden dat partijen afspraken maken die zozeer van het wettelijk systeem afwijken, dat zij het risico lopen om tijdens het parlementaire proces te sneuvelen (en dan worden vervangen door een regeling die beter bij dat systeem aansluit maar door geen van partijen wordt gewenst).&lt;/p&gt;&lt;p&gt;Met andere woorden: wij adviseerden partijen om in elk geval enige afspraak over het overgangsrecht te maken teneinde aan de onmiddellijke werking van de overgangswet te ontkomen, maar er daarbij op te letten dat niet zover van die onmiddellijke werking werd afgeweken dat de afspraak het risico liep tijdens de parlementaire behandeling ten onder te gaan.&lt;/p&gt;&lt;p&gt;In de eerste alinea van zijn paragraaf 2.3 zet Meijer de lezer wat betreft het vervolgoverleg tot tweemaal toe op het verkeerde been. Tijdens het rondetafelgesprek van 11 maart 2015 bleek dat vanuit de Tweede Kamer werd aangedrongen op voortzetting van het Spelderholt-overleg. Na afloop bleven de aanwezige vertegenwoordigers van partijen en wij op de gang met elkaar in gesprek, en boden wij aan om eventueel vervolgoverleg te begeleiden. Dit aanbod werd gretig door alle partijen – inclusief de BLHB – aangenomen. In verband hiermee riepen wij de organisaties bij elkaar voor een bespreking die uitmondde in de afspraak dat de voorzitter van de Federatie Particulier Grondbezit (FPG) en de voorzitter van de BLHB tezamen zouden proberen om een oplossing te bedenken voor de op dat moment nog ter discussie staande onderwerpen: het overgangsrecht en de in punt 5 van het deelakkoord[5] afgesproken korting op de pachtprijs bij flexibele pacht. Anders dan Meijer heeft geschreven, had het weer oppakken van de draad dus wel degelijk succes, en zou het alleen maar heel erg jammer zijn geweest wanneer wij na het rondetafelgesprek hadden geconcludeerd dat het initiatief tot het bereiken van een akkoord was mislukt.&lt;/p&gt;&lt;p&gt;Meijer heeft kennelijk reden om de lezer het tegendeel te doen geloven, maar ook het overleg tussen zijn eigen voorzitter en de voorzitter van de FPG heeft zijn vruchten afgeworpen. De beide voorzitters voerden gedurende de zomer van het jaar 2015 meerdere gesprekken, in enkele gevallen met elkaar, in andere gevallen samen met ons. Zij hebben in overleg met ons een voorstel geformuleerd over zowel het overgangsrecht als de korting, dat zou worden voorgelegd aan de andere bij het overleg betrokken partijen, waaronder hun eigen achterban. Het over het overgangsrecht geformuleerde voorstel was gelijkluidend aan de punten 14 en 15 van het eindakkoord[6], hetgeen betekende dat de overgangstermijnen voor pachtafhankelijke bedrijven ten opzichte van punt 15 van het deelakkoord met 26 jaren werden verlengd. Of wij dit resultaat terecht als ‘ruim’ overgangsrecht hebben gekwalificeerd, mag ieder voor zichzelf beoordelen. Vast staat dat uiteindelijk alle bij het overleg betrokken organisaties zich bij het door de voorzitters geformuleerde voorstel over het overgangsrecht hebben aangesloten, behalve de BLHB en in haar kielzog het NAJK.&lt;/p&gt;&lt;p&gt;Dat het zo is afgelopen, valt te betreuren. Het was beter geweest wanneer alle partijen bij het deelakkoord ook partij bij het eindakkoord waren geweest. Inmiddels is duidelijk geworden dat de Staatssecretaris voor Economische Zaken er net zo over denkt. In zijn brief aan de Tweede Kamer van 15 juli 2016[7] heeft hij geschreven dat het eindakkoord een goede basis biedt voor een pachtsysteem dat enerzijds langdurige relaties tussen verpachters en pachters stimuleert en bijdraagt aan een duurzaam gebruik van grond, en anderzijds het sluiten van flexibele kortdurende pachtovereenkomsten mogelijk maakt. Hij heeft daarbij moeten vaststellen dat het eindakkoord helaas nog niet op de steun van alle partijen kan rekenen. In verband hiermee nodigt hij de partijen uit om de laatste verschillen onder leiding van een door hem te benoemen bemiddelaar te overbruggen. Op de benoeming van de bemiddelaar komt hij na afloop van het zomerreces terug.&lt;/p&gt;</content><legacyfootnotes/><footnotes><footnote>1 Zie hierover onze bijdrage in &lt;span class="italic"&gt;Agr.r.&lt;/span&gt; 2014, met name &lt;br/&gt;p. 307-308, en in &lt;span class="italic"&gt;Agr.r.&lt;/span&gt; 2016, p. 231.</footnote><footnote>2 Zie &lt;span class="italic"&gt;Agr.r&lt;/span&gt;. 2016, p. 235.</footnote><footnote>3 Wij realiseren ons de verschillen tussen het pachtrecht en het arbeidsrecht.</footnote><footnote>4 Zie &lt;span class="italic"&gt;Agr.r.&lt;/span&gt; 2014, p. 321.</footnote><footnote>5 Zie &lt;span class="italic"&gt;Agr.r.&lt;/span&gt; 2014, p. 319.</footnote><footnote>6 Zie &lt;span class="italic"&gt;Agr.r.&lt;/span&gt; 2016, p. 241-242.</footnote><footnote>7 &lt;span class="italic"&gt;Kamerstukken&lt;/span&gt; 2015/16, 27 924, nr. 67.</footnote></footnotes><auteurs>W.L. Valk, G.M.F. Snijders, H.A. Verbakel-van Bommel</auteurs><published>2016-09-27 13:04:45</published><modified>2016-09-27 13:04:45</modified><editiondate>2016-09-27</editiondate><htmlpath>https://denhollander.info/artikel/13481</htmlpath></article>
</articles></edition>