<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2012</searchword><id>10291</id><udhid>UDH:TvAR/10291</udhid><titel>Inkomstenbelastingaspecten van ‘Rood voor Rood’</titel><searchwords><searchword>TvAR 12/2012</searchword><searchword>UDH:TvAR/10291</searchword></searchwords><attachments><attachment><name>TvAR2012_12_02_Inkomstenbelastingaspecten.pdf</name><extention>pdf</extention><url>https://denhollander.info/download/8848/ci</url></attachment></attachments><inleiding>1. Inleiding&#13;
Provincies en gemeenten in Nederland kennen diverse re­gelingen voor functiewijziging van agrarische bebouwing. Hierbij kan in het bijzonder gedacht worden aan de functie­wijzigingsregelingen als de Ruimte voor Ruimteregelingen en de regelingen voor Vrijkomende Agrarische Bedrijfsge­bouwen (VAB). De Ruimte voor Ruimteregelingen voorzien in het onder voorwaarden kunnen verkrijgen van een bouw­titel voor een nieuwe woning in het buitengebied, waarbij de tegenprestatie bestaat uit bijvoorbeeld het slopen van oude agrarische bedrijfsgebouwen (‘Rood voor Rood’) of het ontwikkelingen van een landgoed met natuur (‘Rood voor Groen’).&#13;
In deze bijdrage zal worden ingegaan op de fiscale gevol­gen van één van deze vormen van functieverandering, te we­ten het slopen van voormalige agrarische gebouwen en het in ruil daarvoor verkrijgen van een ‘bouwtitel’ voor één of meer nieuwe woningen op (meestal) grond met een oor­spronkelijk agrarische bestemming, anders dan een agrari­sche bedrijfswoning. Het kan zijn dat deze nieuwe woning gesticht dient te worden op of nabij het erf waarop ook de gesloopte opstallen stonden, maar ook kan sprake zijn van een bouwtitel die aan derden overdraagbaar is.&#13;
Wij beperken ons in deze bijdrage tot de gevolgen voor de inkomstenbelasting.&#13;
Men dient zich er van bewust te zijn dat aan Rood voor Rood ook zeer relevante aspecten kleven in de sfeer van de omzetbelasting.1&#13;
Achtereenvolgens zal worden ingegaan op de situatie waarin Rood voor Rood fiscaal plaatsvindt in de ondernemingssfeer van de agrarisch ondernemer en op Rood voor Rood in an­dere situaties. In dit laatste geval is met name de vraag aan de orde of Rood voor Rood leidt tot het in aanmerking ne­men van ‘belastbaar resultaat uit overige werkzaamheden’.&#13;
</inleiding><content>2. Rood voor Rood in de ondernemings­sfeer&#13;
Algemeen&#13;
In de praktijk komt het vaak voor dat een agrarisch onder­nemer juist rondom de beëindiging (staking) van zijn on­derneming besluit gebruik te maken van een Rood voor Roodregeling. Ook is denkbaar dat een ondernemer op een bepaalde locatie Rood voor Rood ‘toepast’ zonder zijn on­derneming te staken, bijvoorbeeld omdat hij het bedrijf el­ders voortzet in gebouwen die hij reeds bezit of waarin hij herinvesteert.&#13;
Hierna zal eerst worden ingegaan op de situatie dat de land­bouwonderneming wordt gestaakt. Nagegaan zal wor­den waar de afbakening ligt tussen de handelingen die nog plaatsvinden in de ondernemingssfeer en handelingen die na de staking, buiten de ondernemingssfeer plaatsvinden. Daar­bij zal ook worden ingegaan op de vraag in hoeverre sprake kan zijn van een zogenaamde ‘nagekomen bedrijfsbate’.&#13;
Daarna zal een aantal aspecten worden belicht met betrek­king tot de winstbepaling bij toepassing van Rood voor Rood.&#13;
Tenslotte zal worden ingegaan op de mogelijkheden om de belasting over de met Rood voor Rood samenhangende winst uit te stellen in geval van herinvestering, waarbij met name zal worden ingegaan op het instrument van de herin­vesteringsreserve.&#13;
Rood voor Rood rondom staking&#13;
In het arrest van 14 maart 2003, nr. 37 885,2 overweegt de Hoge Raad:&#13;
‘In het algemeen moet bij staking van een onderne­ming een tot het ondernemingsvermogen behorend activum naar het privévermogen worden overgebracht. Deze regel lijdt uitzondering indien sprake is van uit de ondernemingssfeer stammende onzekerheden omtrent de afwikkeling van dat activum. In dat geval blijft het activum behoren tot het ondernemingsver­mogen.’3&#13;
Meer specifiek heeft de Hoge Raad in diverse arresten ge­oordeeld dat als een activum na de staking niet wordt aange­houden als belegging, maar in afwachting van een geschik­te gelegenheid tot verkoop, het activum tot die verkoop niet naar het privévermogen mag worden overgebracht; de ver­koop dient dan nog te worden afgewikkeld binnen de onder­nemingssfeer.4&#13;
Ook valt te wijzen op de jurisprudentie waarin de Hoge Raad overweegt dat de ‘grenzen der redelijkheid’ worden overschreden als een activum naar het privévermogen zou worden overgebracht waarvan het bestaan of beloop (sub­stantieel) onzeker is. Zo overwoog het college in 1998 met betrekking tot een melkquotum: ‘Gelet op de voor 1992 en volgende jaren geldende communautaire en Nederlandse voorschriften met betrekking tot de melkquotering, is, in een geval als het onderhavige, waarin een melkveehouder zijn melkproductie heeft gestaakt, de aanspraak van die melk­veehouder op het eerder door hem geëxploiteerde melkquo­tum dermate onzeker dat de redelijkheid zich ertegen verzet dat het melkquotum ter gelegenheid van die staking naar het privévermogen van de melkveehouder overgaat.’. &#13;
In zijn (inmiddels ingetrokken) besluit van 22 juni 2004, nr. CPP2004/1010M, BNB 2004/324, onderdeel C, stelt de staatssecretaris van Financiën: ‘Indien belanghebbende het voornemen heeft de opstallen te gaan slopen en hiermee be­oogt de ondergrond vrij te maken, blijft de ondergrond met opstallen (één bedrijfsmiddel) tot het ondernemingsvermo­gen behoren zolang de sloop niet heeft plaatsgevonden. De opstal wordt aangehouden in afwachting van sloop.’. Hoe­wel dit standpunt niet expliciet is terug te vinden in de recht­spraak, kan er wel begrip voor worden opgebracht vanuit de gedachte dat als een ondernemer ten tijde van het beëindi­gen van zijn ondernemingsactiviteiten het voornemen heeft zijn bedrijfsopstallen te slopen, dit nog als ‘liquidatiehan­deling’ in aanmerking dient te worden genomen binnen de ondernemingssfeer. Men kan het nog simpeler zeggen: het opruimen van bedrijfsopstallen die niet langer als zodanig worden aangewend, is naar zijn aard een handeling die nog binnen de liquidatiefase van de onderneming plaatsvindt. &#13;
Met het standpunt van de staatssecretaris dient dan ook re­kening te worden gehouden.5 &#13;
Concreet betekent dit dat ten tijde van de beëindiging van de onderneming vastgesteld dient te worden of de onderne­mer een voornemen heeft tot verkoop of sloop (of een com­binatie van die twee). Indien dat het geval is, blijven de gebouwen tot het ondernemingsvermogen behoren en vin­den sloop en/of verkoop nog binnen de ondernemingssfeer plaats. Het laat zich denken dat het subjectieve voornemen als maatstaf kan leiden tot enige argwaan aan de zijde van de belastingdienst, zeker als vermogensbestanddelen in eer­ste instantie worden onttrokken, maar enige tijd later toch gesloopt of verkocht wordt. &#13;
Hof Arnhem komt in twee uitspraken uit 2008 tot het oor­deel dat het slopen van de opstallen en het verkrijgen van een nieuwe woonkavel nog binnen de ondernemingssfeer plaatsvindt. &#13;
In de zaak die leidde tot de uitspraak van 2 april 2008, nr. 05/00424, staakt de belanghebbende zijn varkensbedrijf en vraagt hij in eerste instantie een sloopsubsidie aan in het ka­der van de Regelingen Beëindiging Veehouderijtakken.6 Deze subsidie wordt hem toegekend in 2001. In 2002 kiest hij voor de mogelijkheid deze subsidie in te ruilen voor een bouwcontingent voor een woning. &#13;
Het hof overweegt: ‘Volgens vaste jurisprudentie is de af­wikkeling van een bedrijf nog niet voltooid indien en tijde van de staking van de onderneming met betrekking tot ac­tiva of passiva die tot dan toe tot het ondernemingsvermo­gen hebben behoord nog baten (of verliezen) kunnen wor­den gerealiseerd. De redelijkheid verzet zich er alsdan tegen om uit de ondernemingsuitoefening voortgesproten aanspra­ken, waarvan het beloop ten tijde van de staking nog on­zeker is, - zonder de uitslag van de onderhandelingen af te wachten - ter gelegenheid van de staking naar het privéver­mogen over te brengen. De activa blijven onder dergelij­ke omstandigheden tot het nog niet geheel geliquideerde vermogen van de gestaakte onderneming behoren en kun­nen alsnog winsten of verliezen opleveren in daaropvolgen­de jaren (vergelijk onder meer Hoge Raad, 2 mei 1956, nr. 12 474, BNB 1956/213*, Hoge Raad 28 oktober 1959, nr. 14 047, BNB 1959/374, Hoge Raad 13 juni 1973, nr. 17 128, BNB 1973/212* en Hoge Raad 14 maart 2003, nr. 37 885, VN 2003/18.8). Vervolgens oordeelt het hof dat de onze­kerheid omtrent het verlenen van de bouwvergunning ertoe noopt de aanspraak daarop tot het ondernemingsvermogen te blijven rekenen. &#13;
In de zaak die leidde tot de uitspraak 4 augustus 2008, nr. 06/00212, staakt de belanghebbende een gedeelte van zijn onderneming, te weten het zeugen- en mestkuikensbedrijf en bracht hij de daarop betrekking hebbende bedrijfsgebouwen over naar het privévermogen.7 Tot de staking in 2000 ex­ploiteert hij nog het andere gedeelte van zijn onderneming, een akkerbouwbedrijf. Eind jaren ’90 doet hij een aanvraag tot functieverandering. Aan die aanvraag wordt tegemoet ge­komen onder de voorwaarde dat de nog bestaande hinder­wetvergunning wordt ingetrokken. Die vergunning bleef naar zijn aard tot het ondernemingsvermogen behoren, aldus het hof. Op basis van de samenhang tussen het opgeven van de hinderwetvergunning en de sloop enerzijds en het verkrij­gen van bouwkavels anderzijds, komt het hof tot het oordeel dat het voordeel van de waardestijging van de bouwkavels tot de winst behoort. &#13;
De uitkomst in beide zaken lijkt sterk bepaald door de om­standigheid dat de afwikkeling van de onderneming nog vol­op gaande was en aanspraken en rechten tot het onderne­mingsvermogen behoorden die naar hun aard of vanwege onzeker bestaan en beloop nog (verplicht) tot het onderne­mingsvermogen behoorden. Als ten tijde van de staking nog niet het voornemen bestond de opstallen te slopen en geen sprake (meer) is van bedoelde aanspraken en rechten, zal la­tere gebruikmaking van de mogelijkheid van ‘Rood voor Rood’ niet meer als (nagekomen) winst uit de landbouwon­derneming kunnen worden aangemerkt. &#13;
In de brief van de minister van Volkshuisvesting, Ruimtelij­ke Ordening en Milieubeheer van 30 juni 2009 merkt deze op dat voor de vraag of na staking van de onderneming spra­ke kan zijn van een nagekomen bedrijfsbate van belang is of de Ruimte voor Ruimteregeling al van kracht was ten tij­de van de staking van de onderneming.8 Wij menen dat niet enkel het bestaan van de Ruimte voor Ruimteregeling bepa­lend is. Uit het voorgaande volgt dat in plaats daarvan bepa­lend is of de ondernemer ten tijde van de staking het voor­nemen had de gebouwen te slopen of te verkopen. Als dat voornemen niet bestaat, dienen de gebouwen overeenkom­stig de hoofdregel uit het arrest van 14 maart 2003 te wor­den overgebracht naar het privévermogen. Denkbaar is wel dat de ‘Rood voor Roodpotentie’ van invloed is op de hoog­te van de onttrekkingswaarde van de gebouwen. &#13;
Fiscale winstbepaling &#13;
Staat eenmaal vast dat nog binnen de ondernemingssfeer ge­bruik wordt gemaakt van Rood voor Rood, dan dienen zich enkele bijzondere aspecten aan bij de fiscale winstbepaling. &#13;
Algemeen &#13;
In beginsel is de fiscale winstberekening bij gebruikma­king van ‘Rood voor Rood’ niet ingewikkeld. Uiteraard is in de eerste plaats sprake van een voordeel doordat een bouw­titel wordt verkregen voor een of meer nieuwe woningen. Dit voordeel is gelijk aan de waardestijging van het perceel waarvoor een bouwvergunning wordt verkregen of is gelijk aan de opbrengst van een (verkoopbaar) bouwrecht. Ook als het perceel waarvoor de bouwvergunning wordt verkregen, tot het privévermogen behoort, vormt de waardestijging van dit perceel een voordeel in de winstsfeer. De bouwvergun­ning is immers een voordeel dat rechtstreeks samenhangt met de sloop van de voormalige bedrijfsgebouwen in de li­quidatiefase van de onderneming. Deze situatie deed zich voor in de al genoemde uitspraak van Hof Arnhem van 4 au­gustus 2008: er werd een bouwvergunning verkregen op een bosperceel dat tot het privévermogen behoorde. &#13;
Tegenover het voordeel ter zake van de bouwtitel staan di­verse ‘opofferingen’, zoals (de boekwaarde van) de te slo­pen bedrijfsopstallen, sloopkosten, eventuele waardedaling van de grond die de bestemming voor agrarische bebouwing verliest en de ‘out of the pocket-kosten’, zoals advieskosten en leges. &#13;
Landbouwvrijstelling &#13;
In art. 3.12 van de Wet inkomstenbelasting 2001 is de land­bouwvrijstelling opgenomen: &#13;
‘Tot de winst behoren niet voordelen uit landbouwbe­drijf ter zake van waardeveranderingen van gronden -daaronder begrepen de ondergrond van gebouwen-voor zover de waardeverandering van de grond is toe te rekenen aan de ontwikkeling van de waarde in het economisch verkeer bij voortzetting van de aanwen­ding van de grond in het kader van een landbouwbe­drijf (...).’ &#13;
Hieruit volgt dat de stille reserve in de grond onder en bij bedrijfsopstallen (waaronder ook kassen) veelal is vrijge­steld. &#13;
Waardedaling &#13;
Een complicatie kan zich voordoen als door het verval­len van de bestemming voor agrarische bedrijfsbebouwing (waaronder begrepen glasopstanden voor de tuinbouw) de waarde van de grond daalt. Deze waardedaling is alsdan een opoffering voor het verkrijgen van de bouwtitel, maar dreigt daarop niet in aftrek te komen door de werking van de land­bouwvrijstelling. In zijn besluit van 13 oktober 2010, onder­deel 5, geeft de staatssecretaris echter aan dat dit toch anders ligt: het verkrijgen van de bouwtitel kan in de eerste plaats gezien worden als een vergoeding in natura voor de te slo­pen bedrijfsopstallen, voor de eventuele waardedaling van de grond en voor de sloopkosten. Een vergoeding voor de waardedaling van de grond is een vorm van realisatie van een deel van de waarde van de grond.9 De vergoeding dient daarbij naar rato te worden omgeslagen over de boekwaarde en de stille reserve.10 Aldus wordt een deel van de, meest­al onder de landbouwvrijstelling vallende, stille reserve in de grond gerealiseerd. De uitkomst is dan dat het voordeel van de bouwtitel tot het bedrag van de waardedaling feitelijk geen belast voordeel is. Waardedaling van de grond zal zich in de praktijk vooral voordoen bij het vervallen van de be­stemming glastuinbouw. &#13;
Boekwaarde opstallen en sloopkosten &#13;
Een andere complicatie ten aanzien van de landbouwvrij­stelling betreft de boekwaarde van de te slopen opstallen en de sloopkosten (verminderd met de opbrengst van de sloop­materialen). De Staatssecretaris van Financiën heeft in zijn besluit van 22 juni 2004, onderdeel C. het standpunt ingeno­men dat in beginsel deze boekwaarde en de sloopkosten bij de boekwaarde van de grond moeten worden opgeteld, er­van uitgaande dat de sloop plaatsvindt om de grond ‘vrij te maken’. Door het optellen bij de boekwaarde van de grond, dreigen de boekwaarde van de opstallen en de sloopkos­ten ‘op te gaan’ in de landbouwvrijstelling en niet in aftrek te komen. Dit is anders, zo schetst de staatssecretaris zelf in het besluit, als de betreffende grond na de sloop wordt ont­trokken of verkocht tegen een waarde casu quo prijs die ligt boven de waarde in het economisch verkeer bij agrarische bestemming (hierna: WEVAB) van de grond; op die meer­waarde, ‘bestemmingswijzigingswinst’, is de landbouwvrij­stelling niet van toepassing en de geactiveerde boekwaar­de en sloopkosten komen dan feitelijk op die meerwaarde in mindering. &#13;
Het zal echter niet in alle situaties zo zijn dat de ont­trekkingswaarde of verkoopprijs van de grond waar­op is gesloopt hoger ligt dan de WEVAB. Dan dreigen de geactiveerde boekwaarde en sloopkosten wel in de land­bouwvrijstelling te verdwijnen en rijst de vraag of het ‘op­plussen’ van de boekwaarde van de gesloopte opstallen en de sloopkosten inderdaad wel geboden is, zoals de staats­secretaris stelt. De staatssecretaris stelt dat dit opplus­sen hoofdregel is en baseert dit op jurisprudentie waarin de Hoge Raad oordeelt dat als wordt gesloopt om de grond ‘vrij te maken’, het opofferen van de bestaande opstallen het ma­ken van de sloopkosten feitelijk vervaardigingskosten zijn van de nieuwe opstal die men beoogt te stichten op de vrij­gemaakte grond.11 &#13;
De staatssecretaris legt de last om te bewijzen dat om een andere reden wordt gesloopt dan ‘vrij maken’ nadrukkelijk bij de belastingplichtige. &#13;
In de jurisprudentie zijn diverse voorbeelden terug te vinden waarin de boekwaarde van de gesloopte opstal en de sloop­kosten wel direct in aftrek op de winst komen.12 Toegespitst op Rood voor Rood kan verdedigd worden dat het oogmerk van de sloop niet is het vrij maken ten behoeve van nieuw­bouw, maar feitelijk het opruimen van overbodig gewor­den agrarische bedrijfsopstallen. Ook kan verdedigd worden dat de ondernemer die de opstallen zelf eerder bedrijfsma­tig heeft gebruikt, moeilijk kan worden voorgehouden dat de grond door de sloop in waarde stijgt vanwege het ontdoen van opstallen met een negatieve sloopwaarde. Dit ligt dui­delijk anders voor een persoon die het perceel met opstallen met een negatieve (sloop)waarde zojuist heeft gekocht; acti­vering van de sloopkosten ligt dan veel meer in de rede. &#13;
Aldus zijn er voldoende argumenten om te verdedigen dat de boekwaarde van de te slopen opstallen en de sloopkosten niet hoeven te worden geactiveerd, maar direct ten laste van de winst kunnen worden gebracht.13 &#13;
Herinvesteringsreserve &#13;
Hierboven is al opgemerkt dat de waarde van het bouwrecht primair als vergoeding kan worden gezien voor de te slopen opstallen en de sloopkosten. Aldus wordt feitelijk de waarde van die opstallen gerealiseerd en daarmee ook de stille re­serve in de opstallen. &#13;
In zijn besluit van 9 december 2011, onderdeel 2.1, over­weegt de staatssecretaris van Financiën dat ook de winst die ontstaat door ‘vrijwillig verlies’ van een bedrijfsmiddel -in casu een opstal door sloop-, kan worden opgenomen in een herinvesteringsreserve op de voet van art. 3.54 Wet IB. Dit opent in principe de mogelijkheid om de belastingclaim op die winst ‘door te schuiven’ (uit te stellen) naar investerin­gen in nieuwe bedrijfsgebouwen elders.14 &#13;
Lid 4 van art. 3.54 bepaalt dat op de aanschaffings- of voort­brengingskosten van een gebouw alleen een herinvesterings­reserve kan worden afgeboekt die afkomstig is van een ge­bouw met eenzelfde economische functie. De Hoge Raad lijkt dit criterium ruim uit te leggen: in de zaak die leidde tot het arrest van 14 december 2001, nr. 36 068, LJN AB2903, is geoordeeld dat van eenzelfde economische functie sprake is, want, zo wordt overwogen, ‘Beide panden vervullen im­mers de functie van het verschaffen van onderdak aan een deel van de eigen bedrijfsactiviteiten.’. De eis van eenzelfde economische functie wordt niet gesteld als het bedrijfsmid­del is vervreemd als gevolg van overheidsingrijpen, aldus lid 9 van art. 3.54. Onder overheidsingrijpen wordt onder meer verstaan: ‘een besluit, daaronder begrepen een rege­ling, op het gebied van ruimtelijke ordening, natuur of mi­lieu van een publiekrechtelijke rechtspersoon dat de moge­lijkheden om de onderneming of een gedeelte daarvan op de huidige locatie in de huidige vorm voort te zetten of uit te breiden in belangrijke mate beperkt’, aldus het lid 12, on­derdeel b Wet IB 2001. In onderdeel 6.3.2. van het Besluit van 19 december 2011 is bepaald dat onder een besluit of re­geling als hier bedoeld ook vallen: de ‘Ruimte voor Ruim­teregeling (in de provincie Zuid-Holland) en de Rood voor Roodregeling (een vergelijkbare regeling als de Ruimte voor Ruimteregeling elders in het land)’. &#13;
Vervolgens wordt in onderdeel 6.3.3. ook de ‘hobbel’ geno­men dat het besluit de mogelijkheden tot voortzetting of uit­breiding van de onderneming in belangrijke mate moet be­perken: die beperking kan ook voortvloeien uit een keuze van de belastingplichtige om gebruik te maken van een be­sluit of (sanerings)regeling op het gebied van ruimtelijke or­dening, natuur en milieu van een publiekrechtelijke rechts­persoon. &#13;
Een complicatie kan verder nog zijn dat de investering in andere gebouwen niet plaatsvindt binnen dezelfde (objectie­ve) onderneming, maar in een andere, bestaande of nieuwe, onderneming. Volgens de Hoge Raad is bij bedrijfsverplaat­sing geen sprake van staking en het opstarten van een nieu­we onderneming als de identiteit van de onderneming we­zenlijk dezelfde is gebleven.15 Het is dan wel noodzakelijk dat bijvoorbeeld voor de bedrijfsuitoefening wezenlijke be­standdelen worden overgebracht naar de nieuwe locatie.16 Indien wel sprake is van staking van de gehele onderne­ming, biedt art. 3.64 Wet IB 2001 (‘doorschuiving bij sta­king’) de mogelijkheid om de herinvesteringsreserve feite­lijk ook ‘over de ondernemingsgrens’ heen toe te passen. &#13;
3. Rood voor Rood en Resultaat uit overige werkzaamheden &#13;
Indien vast staat dat Rood voor Rood niet wordt toegepast in de ondernemingssfeer en de betreffende onroerende zaken in de uitgangssituatie tot het privévermogen behoren, rijst de vraag of er sprake is van resultaat uit overige werkzaamhe­den in de zin van art. 3.90 Wet IB 2001. Dit vloeit voort uit de rangorderegeling van art. 2.14 Wet IB 2001. &#13;
Indien de (in het kader van de Rood voor Roodregeling te slopen) bedrijfsgebouwen behoren tot het privévermogen, vindt in beginsel belastingheffing plaats in ‘box 3’ (‘inko­men uit sparen en beleggen’). Dan wordt uitgegaan van een forfaitair rendement van 4% (art. 5.2, lid 1, Wet IB 2001) over de waarde in het economische verkeer van de gebou­wen (art. 5.19, lid 1, Wet IB 2001). Hierover wordt 30% in­komstenbelasting geheven (art. 2.13 Wet IB 2001). Derhalve vindt er jaarlijks feitelijk een heffing plaats van 1,2% over de waarde in het economische verkeer van de agrarische ge­bouwen. Dat is anders indien en voor zover sprake is van re­sultaat uit overige werkzaamheden. &#13;
In art. 3.90 Wet IB 2001 is resultaat uit overige werkzaam­heden gedefinieerd als ‘(..) het gezamenlijke bedrag van het resultaat uit een of meer werkzaamheden die geen belast­bare winst of belastbaar loon genereren (..).’ Het resultaat wordt, net als ‘winst uit onderneming, in aanmerking geno­men in ‘box 1’ (‘inkomen uit werk en woning’) en aldus be­last tegen het normale progressieve tarief. In tegenstelling tot in de sfeer van winst uit onderneming wordt het resultaat niet gematigd door bijzondere faciliteiten en aftrekposten. &#13;
Van resultaat uit overige werkzaamheden is sprake, indien aan de volgende vereisten is voldaan: &#13;
––de belastingplichtige verricht arbeid (arbeidsvereiste), &#13;
––die arbeid wordt verricht in het economische verkeer, &#13;
––met het oogmerk om voordeel te behalen, welk voor­deel redelijkerwijs kan worden verwacht. &#13;
Arbeidsvereiste &#13;
In art. 3.91, lid 1, onderdeel c, Wet IB 2001 wordt bepaald dat onder een werkzaamheid mede wordt verstaan ‘het ren­dabel maken van vermogen op een wijze die normaal, ac­tief vermogensbeheer te buiten gaat, zoals bij het uitponden van onroerende zaken, het in belangrijke mate door de be­lastingplichtige zelf verrichten van groot onderhoud of an­dere aanpassingen aan een zaak, of het aanwenden door de belastingplichtige van voorkennis of daarmee vergelijkbare bijzondere vormen van kennis’. &#13;
Anders dan de letterlijke tekst lijkt te suggereren wordt met deze bepaling niet beoogd het bereik van art. 3.90 Wet IB 2001 uit te breiden, maar worden met deze bepaling slechts voorbeelden van relevante werkzaamheden gegeven.17 Zo heeft de Hoge Raad inmiddels geoordeeld dat het uitpon­den van onroerende zaken niet onder alle omstandigheden als ‘werkzaamheid’ in dit verband is aan te merken. Uit de jurisprudentie blijkt dat de arbeid of bijzondere kennis een verklaring moet zijn van het voordeel dat wordt behaald: er moet een duidelijk causaal verband zijn tussen de arbeid en het (extra) resultaat.18 &#13;
Aan het arbeidsvereiste is betrekkelijk snel voldaan. De ar­beid hoeft niet een bepaalde minimale omvang te hebben.19 In het verlengde daarvan zal in opdracht door derden (des­kundigen) verrichte arbeid doorgaans worden toegerekend aan de opdrachtgever.20 Dit leidt ertoe dat indien werkzaam­heden met betrekking tot de Rood voor Roodregeling aan een derde worden uitbesteed (bijvoorbeeld in het kader van onderhandeling met de gemeente), dit niet wegneemt dat sprake kan zijn van resultaat uit overige werkzaamheden. &#13;
In de jurisprudentie kunnen twee categorieën van arbeid worden onderscheiden; diensten en vermogenstransacties. Bij de invulling van het vereiste dat er sprake moet zijn van ‘een oogmerk om voordeel te behalen, welk voordeel rede­lijkerwijs kan worden verwacht’, worden beide categorie­ën verschillend behandeld. Voor Rood voor Rood is de ju­risprudentie over vermogenhandelingen en -transacties van bijzonder belang. &#13;
In het economische verkeer &#13;
Er is slechts sprake van in dit verband relevante werkzaam­heden, indien wordt deelgenomen aan het economische ver­keer. Op basis van de lijn van de jurisprudentie van de Hoge Raad kan in beginsel worden gezegd dat werkzaamheden binnen de familiesfeer en werkzaamheden die inherent zijn aan de familieband (met name onderlinge zorg) niet in het economische verkeer worden verricht. Verder zal snel aan­genomen worden dat sprake is van deelname aan het econo­mische verkeer indien voor een dienst of vermogenstransac­tie een vergoeding wordt betaald. &#13;
Voordeel beogen en redelijkerwijs te verwachten &#13;
Tevens is er slechts sprake van resultaat uit overige werk­zaamheden indien er voordeel wordt beoogd en dit voordeel redelijkerwijs is te verwachten. &#13;
Van belang is derhalve wat de intentie van de betrokken per­soon is. Uit de jurisprudentie kan worden afgeleid dat ver­eist is dat voordeel wordt beoogd en tevens wordt beoogd dit voordeel door (weder)verkoop te realiseren.21 &#13;
Een voorbeeld van een zaak waarin dit aspect aan de orde is, is BNB 1974/183,22 waar een belastingplichtige drie panden koopt op een veiling met het oogmerk om één van deze pan­den voor zelfbewoning te gebruiken. De twee andere panden worden, met voordeel, doorverkocht. Dit voordeel is een on­belaste privébate, omdat niet primair beoogd was met de aankoop en de verkoop van de panden een voordeel te be­halen en te realiseren, maar om een pand over te houden dat voor eigen bewoning wordt bestemd. &#13;
In dit kader kan men ook de vraag stellen of sprake is van ‘voordeel beogen’ in de hier bedoelde zin, indien er niet de intentie is het betreffende vermogensbestanddeel te ver­kopen, maar dit te gaan verhuren (beleggen). Op die vraag wordt ingegaan bij de behandeling hierna van recente recht­spraak. &#13;
Jurisprudentie &#13;
Hof Arnhem 15 mei 201223 &#13;
In deze zaak was onder meer aan de orde de vraag of er sprake is van een werkzaamheid door het toepassen van de Ruimte voor Ruimteregeling op een perceel grond (b3) door belanghebbende. Het hof stelt in overweging 4.7 van de uit­spraak de volgende feiten vast: &#13;
––‘dat belanghebbende een vergunning heeft aange­vraagd en verkregen voor de sloop van drie varkens­schuren op perceel a1, &#13;
––dat belanghebbende heeft verzocht om een subsidie voor de sloopkosten, &#13;
––dat belanghebbende een aannemer heeft ingeschakeld voor de sloop van deze schuren (zie 2.3), &#13;
––dat deze sloop heeft plaatsgevonden in het kader van de ‘ruimte voor ruimteregeling’ om vervangende wo­ningbouw te kunnen plegen op het perceel b3, &#13;
––dat belanghebbende overleg heeft gevoerd met de gemeente Q om het percentage vervangende woning­bouw te vergroten (zie 2.4), &#13;
––dat belanghebbende een wijziging van het bestem­mingsplan heeft bewerkstelligd voor woningbouw (zie 2.8), &#13;
––dat belanghebbende op 21 januari 2003 een bouwver­gunning heeft aangevraagd, &#13;
––dat belanghebbende op 18 februari 2006 heeft ver­zocht de bouwvergunning eerste fase in te trekken, en &#13;
––dat belanghebbende het perceel b3 heeft verkocht aan D onder de voorwaarde dat de koper toestemming krijgt voor de bouw van een woning op het perceel.’ &#13;
Volgens het hof zijn ‘voornoemde werkzaamheden naar hun aard en omvang onmiskenbaar gericht op het behalen van voordelen die bij normaal actief vermogensbeheer te ver­wachten rendement van de daarbij betrokken onroerende za­ken en rechten te boven gaan. Anders dan belanghebben­de betoogt, kan bij de verkoop van perceel b3 gerealiseerde voordeel worden toegerekend aan voornoemde werkzaam­heden. Ter zake van deze werkzaamheden is derhalve sprake van resultaat uit werkzaamheid als bedoeld in artikel 3.90 Wet IB.’ &#13;
Volgens het hof is de werkzaamheid uiterlijk aangevangen op 19 mei 2000, de datum waarop de sloopkostensubsidie is aangevraagd (overweging 4.9). &#13;
Rechtbank ’s-Gravenhage 1 augustus 201224 &#13;
Eiser en echtgenote zijn tezamen eigenaar van een aan­tal percelen grond waarop de bestemming bedrijventer­rein rust. Tevens bezitten zij ieder 50% van de aandelen in E bv welke bv alle aandelen bezit in F bv. In juni 1997 ne­men eiser en echtgenote van F bv over een perceel grond dat in hetzelfde gebied ligt als de hiervoor bedoelde perce­len. In september 1999 verkopen eiser en zijn echtgenote de percelen na een bestemmingswijziging van de grond. In ge­schil is of de verkoopopbrengst is aan te merken als ande­re inkomsten uit arbeid op grond van art. 22, aanhef en eer­ste lid, letter b, van de wet op de inkomstenbelasting 1964 (hierna Wet IB 1964). Deze bepaling is in het onderhavi­ge geval van toepassing is op grond van het overgangsrecht van art. Ma van de Invoeringswet Wet inkomstenbelasting 2001 en is de voorloper is van art. 3.90 Wet IB 2001. De rechtbank stelt vast: &#13;
––‘dat eiser als eerste de gemeente begin 1996 bena­derd heeft met het verzoek de bestemming op een een­voudige wijze in woningbouw te kunnen wijzigen (..), &#13;
––dat eiser contact heeft gehad met medewerkers van de afdeling Ruimtelijke Ordening over de mogelijkheden en voorwaarden om op het bedrijfsterrein woningen te realiseren (zie 39), &#13;
––dat eisers gemachtigde al in 1996 met de gemeente over de aanpak van de bodemsanering t.b.v. woning­bouw heeft gesproken en dat in opdracht van eiser toen ook al een verkavelingsstudie is verricht, &#13;
––op basis hiervan heeft eisers gemachtigde in novem­ber 1996 opdracht gegeven voor een bodemonder­zoek, hetgeen van belang was voor het verkrijgen van een bouwvergunning, &#13;
––na kennisname van de resultaten hiervan hebben ei­ser en zijn echtgenote in juni 1997 het in 3 genoemde perceel van [G BV] (F bv, av; av) gekocht, zodat de gronden als een geheel konden worden verkocht, &#13;
––Verweerder heeft voorts onweersproken gesteld dat eiser na het eerste bod van de uiteindelijke koper heeft gezocht naar andere potentiële kopers die een hoger bod wilden uitbrengen. Hij heeft voor zijn stelling dat de gemeente in haar plannen al een wijzigingsbevoegdheid voor het bedrijfsterrein had opgenomen dan wel dit als onbestemd terrein had aangemerkt geen enkel bewijs aangedragen (zie 40).’ &#13;
Op grond van het voorgaande oordeelt de rechtbank als volgt: met betrekking tot de verkoop van percelen grond ‘zijn aldus door eiser handelingen verricht die naar hun aard en in omvang het normale kader van werkzaamheden verbonden aan particuliere vermogenstransacties te boven gaan.’ (40). Tevens oordeelt de rechtbank: ‘zonder eisers initiatief zou er geen wijzigingsbevoegdheid naar woning­bouw in het bestemmingsplan zijn opgenomen’ (41). &#13;
Hoge Raad 16 maart 201225 &#13;
In dit arrest is sprake van een tussentijdse wijziging van het ‘oogmerk’, De Hoge Raad overweegt in rechtsoverweging 3.3.2: &#13;
‘In hetgeen het Hof heeft geoordeeld in de onderdelen 4.5 tot en met 4.11 van zijn uitspraak ligt besloten het oordeel dat belanghebbendes werkzaamheden bestonden uit het (samen met anderen) kopen van het winkelcentrum met de intentie dat winkelcen­trum door te verkopen nadat met betrekking tot dat winkelcentrum een lucratief huurcontract tot stand zou zijn gebracht, waarmee een meerwaarde zou worden gecreëerd. Dit oordeel wordt in cassatie niet bestreden. Dit brengt mee dat de werkzaamheid in de zin van art. 3.90 van de Wet in beginsel voortduurde tot het moment van wederverkoop en dat belangheb­bendes aandeel in het winkelcentrum tot dat moment tot zijn werkzaamheidsvermogen bleef behoren. Dit is alleen anders indien op enig moment voor dat tijdstip niet langer wordt voldaan aan de voorwaarden voor het bestaan van een werkzaamheid in voormelde zin, bijvoorbeeld omdat belanghebbende de bestemming van het desbetreffende vermogensbestanddeel heeft gewijzigd in duurzaam aanhouden ter belegging.’ &#13;
Uit deze laatste passage lijkt te kunnen worden afgeleid dat als van meet af aan het betreffende vermogensbestand­deel bestemd is voor belegging (verhuur), in het geheel geen sprake is van resultaat uit overige werkzaamheden; het oog­merk tot realisatie van het ontstane voordeel ontbreekt. &#13;
Conclusies &#13;
Uit deze rechtspraak lijkt voorzichtig te kunnen worden af­geleid dat bij gebruikmaking van Rood voor Rood vrij snel wordt aangenomen dat sprake is van resultaat uit overige werkzaamheden, indien er de intentie is tot verkoop van de woonkavel . Indien de intentie niet is verkoop, maar zelfbe­woning, is geen sprake van resultaat uit overige werkzaam­heden.26 Wellicht is er ook geen sprake van resultaat uit ove­rige werkzaamheden bij een intentie tot verhuur. &#13;
Aanvang van de werkzaamheid en beginwaarde &#13;
De ‘werkzaamheid’ vangt aan op het moment van het aan­vragen van de Rood voor Roodregeling bij de gemeente. De vraag die zich hierbij voordoet, is of Rood voor Roodbeleid op voorhand al een meerwaarde geeft. In de hiervoor behan­delde uitspraak van het Hof Arnhem van 15 mei 2012 wordt geoordeeld dat een meerwaarde in verband met ‘warme lig­ging’ niet is bewezen. Het feit dat in die zaak de bewijslast was omgekeerd, omdat belanghebbende niet de vereiste aan­gifte had gedaan, zal daarbij ongetwijfeld van invloed zijn geweest. Van geval tot geval zal moeten worden beoordeeld of het bestaande Rood voor Roodbeleid reeds op zichzelf een meerwaarde geeft aan de onroerende zaken. Voor zover dat het geval is, is deze meerwaarde niet aan te merken als resultaat uit overige werkzaamheden, omdat die meerwaar­de niet ontstaan is door enige inspanning van de belasting­plichtige. &#13;
Einde van de werkzaamheid &#13;
De vraag is wanneer er bij resultaat uit overige werkzaam­heden winst kan of dient te worden genomen. Uit de juris­prudentie in de winstsfeer, die van overeenkomstige toe­passing is bij de bepaling van het resultaat uit overige werkzaamheden, blijkt dat winstneming wordt uitgesteld zo­lang de zaak wordt aangehouden tot zich een geschikte gele­genheid tot verkoop heeft voorgedaan. 27 In de sfeer van re­sultaat uit overige werkzaamheden geldt dit des te sterker. De werkzaamheid duurt in principe voort tot op het moment van wederverkoop, aldus de Hoge Raad.28 &#13;
4. Slot &#13;
Gebruikmaking van de mogelijkheid van Rood voor Rood vraagt in winstsfeer, maar nog meer in de sfeer van resul­taat uit overige werkzaamheden, grote alertheid van de be­trokken belastingplichtige en diens adviseur. In de winsts­feer speelt de landbouwvrijstelling een belangrijke rol. In de resultaatsfeer dient eerst nauwkeurig te worden bezien of überhaupt sprake is van resultaat uit overige werkzaam­heden. Als dat het geval is, dient vervolgens te worden ge­analyseerd welk voordeel aan de werkzaamheid is toe te re­kenen. De scheidslijn tussen deze beide beoordelingen is maar dun, zeker als sprake is van een uitgewerkt Rood voor Roodbeleid, waardoor de mogelijkheden op voorhand vrij duidelijk zijn. In dat geval kan men mogelijk stellen dat de ‘Rood voor Roodmeerwaarde’ primair aan dat beleid is toe te rekenen en in veel mindere mate aan de inspannin­gen van degene die van dat beleid gebruik maakt.29 Als dan toch wordt aangenomen dat sprake is van resultaat uit overi­ge werkzaamheden, is de omvang daarvan wellicht maar be­perkt. &#13;
&#13;
&#13;
&#13;
&#13;
</content><legacyfootnotes>* Andre Verduijn en Alies Visscher zijn als fiscalist werk­zaam bij Countus accountants + adviseurs te Zwolle.&#13;
1. Zie o.a. H.J. de Boer, ‘Waar houdt het BTW-ondernemer­schap van de landbouwer op?’, Land en Tuinbouw Bulletin 2011/11-12, p. 3-5.&#13;
2. Hoge Raad 14 maart 2003, nr. 37 885, BNB 2003/195, LJN AF5826.&#13;
3. Zie ook de veel aangehaalde vier categorieën van situaties waarin een vermogensbestanddeel verplicht tot het onder­nemingsvermogen blijft behoren, die Advocaat-Generaal Van Soest noemt in zijn conclusie bij het arrest van de Hoge Raad van 25 oktober 1978, nr. 18.747, BNB 1979/53.&#13;
4. O.a. Hoge Raad 30 oktober 1968, nr. 15 988, BNB 1969/4 en 29 januari 1997, nr. 31 822, BNB 1997/144, LJN AA2087.&#13;
5. In het besluit van 13 oktober 2010, nr. DGB2010/1981M, BNB 2010/338, in welk besluit het besluit van 22 juni 2004 wordt ingetrokken, licht de bewindsman de intrekking van het betreffende onderdeel toe met de overweging dat dit onderdeel geen beleidsstandpunten bevat, maar een voor­lichtend karakter heeft. &#13;
6. Hof Arnhem 2 april 2008, nr. 05/00424, LJN BC9853, V-N 2008/34.1.2. &#13;
7. Hof Arnhem 4 augustus 2008, nr. 06/00212, LJN BE9465, V-N 2009/8.15. &#13;
8. Brief Minister van VROM van 30 juni 2009, Kamerstuk­ken II 2008/09, 29 435, nr. 242, p. 7. &#13;
9. Besluit 13 oktober 2010, nr. DGB2010/1981M, V-N 2010/58.15, Stcrt. 22 oktober 2010, 16586. &#13;
10. Hoge Raad 19 december 1979, nr. 19 529, BNB 1980/30. &#13;
11. Hoge Raad, 25 maart 1987, nr. 23 827, BNB 1987/151. &#13;
12. Hoge Raad 21 april 1993, nr. 28 418, BNB 1993/240. &#13;
13. Zie ook De Beer, ‘Nieuw Besluit Landbouwproblema­tiek; sloopkosten vervallen’, Land en Tuinbouw Bulletin 2011/308. &#13;
14. Besluit van 9 december 2011, nr. BLKB 2011/2061M, Stcrt. 21-12-2011, nr. 23172, V-N 2012/2.12. &#13;
15. Hoge Raad 19 maart 2010, nr. 08/01448, BNB 2010/213, LJN BK4523. &#13;
16. Hoge Raad 27 april 2012, nr. 11/03880, BNB 2012/286, LJN BW4186. &#13;
17. Hoge Raad 11 november 2005, nr. 40 246, BNB 2006/39, LJN AU6017. &#13;
18. Hoge Raad 9 oktober 2009, nr. 43 035, BNB 2010/117, LJN BI0481. &#13;
19. Zie ter illustratie: Hof ’s-Hertogenbosch 6 oktober 2011, nr. 10/000559, V-N Vandaag 2012/190, LJN BV0854. &#13;
20. Zie ter illustratie Rechtbank ’s-Gravenhage 1 augustus 2012, hierna. &#13;
21. Zie Hoge Raad 24 februari 2012, nr. 09/03137, BNB 2012/120, LJN BN3467, met noot van J.P. Boer, en Hoge Raad 16 maart 2012, nr. 11/01089, BNB 2012/166, LJN BU4808. &#13;
22. Hoge Raad 24 april 1974, nr. 17 247, BNB 1974/183. &#13;
23. Hof Arnhem 15 mei 2012, nr. 11/00611, V-N 2012/43.13, LJN BW7235. &#13;
24. Rechtbank ’s-Gravenhage 1 augustus 2012, nr. 10/8010, LJN BX8706. &#13;
25. Zie noot 19. &#13;
26. Zie ook de brief van de Minister van VROM van 30 juni 2009, Kamerstukken II 2008/09, 29 435, nr. 242. &#13;
27. Hof Leeuwarden 29 april 2010, nr. 222/08, V-N 2010/33.1.1, LJN BM4002. &#13;
28. Zie noot 19. &#13;
29. Zie ook overweging 4.4. in Hoge Raad 16 december 1987, nr. 23 844, BNB 1988/103. &#13;
</legacyfootnotes><footnotes><footnote/></footnotes><auteurs>mr. A. Visscher FB en mr. A. Verduijn FB&#13;
</auteurs><published>2012-12-01 00:00:00</published><modified>2012-12-01 00:00:00</modified><editiondate>2012-12-01</editiondate><htmlpath>https://denhollander.info/artikel/10291</htmlpath></article>
</articles></edition>