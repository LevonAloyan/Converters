<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2013</searchword><id>10612</id><udhid>UDH:TvAR/10612</udhid><titel>Tuchtrecht binnen de PBO. Ervaringen met het tuchtrecht als handhavingsinstrument</titel><searchwords><searchword>TvAR 6/2013</searchword><searchword>UDH:TvAR/10612</searchword></searchwords><attachments><attachment><name>TvAR2013_06_04_Tuchtrecht.pdf</name><extention>pdf</extention><url>https://denhollander.info/download/7685/ci</url></attachment></attachments><inleiding>1. Inleidend en schets handhavings­structuur&#13;
Met de aangekondigde opheffing van de productschap­pen is het goed om de wijze van handhaving door twee van deze bedrijfslichamen, het Productschap Pluimvee en Eie­ren (hierna: PPE) en het Productschap Vee en Vlees (hierna: PVV), tegen het licht te houden.&#13;
Normen en verplichtingen opgenomen in verordeningen vastgesteld door de besturen van het PPE en het PVV wor­den volgens de Wet op de bedrijfsorganisatie tuchtrechtelijk gehandhaafd. De toepassing van het tuchtrecht en de be­rechting zijn geregeld in de Wet tuchtrechtspraak bedrijfs­organisatie 2004. In het toezicht en handhaving zijn private kwaliteitssystemen door middel van een erkenningssyste­matiek efficiënt ingepast teneinde de handhavingslast en de controledruk waar mogelijk te beperken. Of het nou is het centraal registreren en het vervolgens terugdringen van het antibioticagebruik in diverse veehouderijsectoren, het ne­men van diverse preventieve maatregelen en het monitoren ter voorkoming van de insleep of versleping van een zoöno­se of een besmettelijke dierziekte, of het bereiken van een door de Commissie van de Europese Unie verleende hoge­re gezondheidsstatus met betrekking tot een bepaalde dier­ziekte; het publiekrechtelijke tuchtrecht is door het PPE en het PVV in de afgelopen jaren veelvuldig ingezet om een gewenste gedragsverandering te bewerkstelligen en uitein­delijk om de gestelde beleidsdoelstellingen te realiseren. Hierbij wordt gebruik gemaakt van in de verschillende vee­houderijsectoren opgezette private kwaliteitssystemen die worden ingepast door middel van een erkenningssystema­tiek, waarin eisen als accreditatie, deskundigheid, een ef­fectief sanctiesysteem en het hebben van een klachten­procedure zijn gesteld. De bij de ondernemer neergelegde verplichting tot jaarlijkse controle - te vergelijken met de jaarlijkse APK voor auto’s - te verrichten door een erken­de controle-instantie, genereert naast bewustwording bij de ondernemer ook een stroom aan informatie over de mate van naleving van de verschillende verplichtingen. Op ba­sis hiervan kan vervolgens op efficiënte wijze gericht hand­havingstoezicht worden uitgeoefend door aangewezen toezichthouders, regulier als controleur werkzaam bij on­afhankelijke controleorganisaties, welke aanwijzing ove­rigens ministerieel bekrachtigd is. Overtredingen worden door deze toezichthouders opgenomen in berechtingsrap­porten die dienen als basis voor tuchtrechtelijke afhande­ling.</inleiding><content>2. Tuchtrecht&#13;
2.1. Waarom is het tuchtrecht ingevoerd?&#13;
Om te kunnen handhaven in eigen kring en daarbij maat­werk te kunnen toepassen is tuchtrecht binnen de PBO met de Wet tuchtrechtspraak bedrijfsorganisatie in 1954 inge­voerd. Omdat er te veel werd geleund op handhaving door rijksinspectiediensten en het Openbaar Ministerie en op de rechterlijke macht is bij gelegenheid van wijziging van de Wet op de bedrijfsorganisatie in 1999 de wijziging van het primaat van handhaving in gang gezet. Uitgangspunt is sindsdien geworden dat tuchtrecht het sluitstuk is van de handhaving van PBO regelgeving in plaats van strafrecht, dat in gevallen nog steeds aan de orde kan zijn.1 De Wet tuchtrechtspraak bedrijfsorganisatie 2004 (hierna: Wet tur­bo 2004) heeft, als sluitstuk van deze wetgevingsoperatie, de Wet tuchtrechtspraak bedrijfsorganisatie vervangen.2 De Wet turbo 2004 is geïnitieerd door het ministerie van justitie en is tot stand gekomen mede op grond van bevindingen van de Commissie Huls.3&#13;
2.2. Heeft tuchtrecht nog bestaansrecht, ook na opheffing van de pbo?&#13;
In de brief aan de Tweede Kamer van 11 juni 20134 geven de minister en de staatssecretaris van Economische Zaken antwoord op de vraag gesteld door de PvdA-fractie wat de gevolgen zijn als er na opheffing van de productschappen geen tuchtrecht kan worden ingezet en welke alternatieven voor handhaving beschikbaar zijn.&#13;
Bedoeld is waarschijnlijk tuchtrecht op grond van de Wet turbo 2004; het veterinair tuchtrecht op grond van de Wet dieren is immers ook een vorm van tuchtrecht dat in de dier­lijke sector wordt toegepast. Daarnaast is er ook sprake van tuchtrechtspraak op grond van andere regelgeving bij voor­beeld de Landbouwkwaliteitswet. &#13;
Geantwoord is dat wordt bezien of bij het overnemen van productschapsregelgeving kan worden aangesloten bij be­staande handhavingsregimes en wat de gevolgen zijn voor de ambtelijke organisatie en de bedrijven. Voorts is opge­merkt dat het merendeel van de wetten waarin de product­schapsregelgeving zal worden ingepast geen gebruik maakt van tuchtrecht, maar van bestuursrechtelijke en strafrechte­lijke handhaving. &#13;
Het tuchtrecht wordt ook ingezet bij de handhaving van ver­ordeningen die strekken tot implementatie van Europees­rechtelijke verplichtingen. Als voorbeeld wordt verwezen naar de regelgeving met betrekking tot de monitoring en be­strijding van Salmonella. Met de blik op de toekomst wordt in dit kader gewezen op het op 6 mei 2013 door de Europese Commissie gepubliceerde voorstel voor een integraal wetge­vingskader betreffende de voorschriften inzake diergezond­heid.5 Wettelijk verankerd tuchtrecht, op grond van de Wet turbo 2004, een eventuele rechtsopvolger of op grond van de Gezondheids- en welzijnswet voor dieren, de Regeling pre­ventie, bestrijding en monitoring van besmettelijke dierziek­ten en zoönosen en TSE’s of in te passen in de Wet dieren zou hier een rol kunnen (blijven) vervullen. &#13;
3. Handhavingsresultaten &#13;
In diverse dossiers zijn goede resultaten behaald mede dank­zij de inzet van het tuchtrechtelijk handhavingsinstrument. Hieronder volgt een niet uitputtende opsomming. &#13;
Op grond van een privaat certificeringsprogramma is begin jaren ’90 van de vorige eeuw in de varkenssector gestart met grootschalige vaccinatie door middel van een markervaccin tegen de Ziekte van Aujeszky. Deze besmettelijke dierziek­te zou bij uitbraak vooral in de varkenshouderij aanzienlijke bedrijfseconomische schade veroorzaken. Vervolgens is op grond van een vaccinatieverplichting en een monitoringssys­tematiek en het intensief toezien op de naleving en het tucht­rechtelijk handhaven hiervan in de periode van 2002 tot en met 2006, door de EU eind 2008 de officiële Aujeszky-vrije status verleend. 6 Deze officiële status faciliteert sindsdien een onbelemmerde export en verschaft daarmee aanzienlijke handelsvoordelen. &#13;
Preventieve (hygiëne)maatregelen ter voorkoming of bestrij­ding van Salmonella bij pluimvee en monitoringsverplich­tingen naar de aanwezigheid van Salmonella bij pluimvee zijn sinds 2000 intensief tuchtrechtelijk gehandhaafd. Was er in 2000 bij pluimvee nog sprake van aanwezigheid van Salmonella in ruim 16% van het onderzochte materiaal is dit in latere jaren sterk teruggebracht naar ruim 4%.7 &#13;
Zowel in het Aujeszkydossier als in het Salmonelladossier zijn er werkafspraken gemaakt met de toenmalige Algemene Inspectiedienst (AID), het toenmalige ministerie van Land­bouw, Natuur en Voedselkwaliteit en het Functioneel Parket van het Openbaar Ministerie over welke feiten tuchtrechte­lijk en welke strafrechtelijk gehandhaafd worden. &#13;
Ook ten aanzien van de handhaving van welzijnsregelgeving is het tuchtrecht effectief gebleken. In 2006 heeft de inten­sieve controle op de naleving van de Verordening welzijn­snormen nertsen (PPE) 2003 geresulteerd in een twaalftal spraakmakende tuchtzaken waar (hoge) boetes zijn opge­legd. In het jaar erop was er vervolgens sprake van nage­noeg 100% naleving.8 &#13;
Met betrekking tot het antibioticagebruik in diverse veesec­toren hebben het PPE en het PVV verordeningen vastge­steld om het antibioticagebruik centraal te registreren om allereerst goede inzichten in het verbruik te verkrijgen en daarnaast om het gebruik gericht terug te kunnen dringen en daarmee resistentieontwikkeling te reduceren. Op 4 juni 2013 is de eerste tuchtzaak behandeld waarbij overtredingen van de Verordening registratie en verantwoording antibio­ticagebruik varkenssector (PVV) 2011 aan de orde waren. De verplichting tot centrale registratie van het antibiotica­gebruik en de verplichting tot het laten verrichten van een jaarlijkse controle op kosten van de ondernemer waren niet nageleefd. De ondernemer beriep zich op het feit dat de cen­trale registratie en de jaarlijkse controle kosten met zich meebrachten die hij niet direct terug zou verdienen. Op 28 juni 2013 heeft het Tuchtgerecht PVV in deze zaak uitspraak gedaan; Gelet op het belang van een adequate naleving van de verplichtingen met betrekking tot de centrale antibioti­caregistratie en de periodieke controle is de betrokken hou­der van ca. 325 vleesvarkens veroordeeld tot het betalen van een geldboete ter hoogte van € 875, waarvan € 200 voor­waardelijk met een proeftijd van twee jaar. De schriftelijke uitspraak in zaak TPVV 10/2013 zal binnenkort te raadple­gen zijn op de website http://tuchtrecht.overheid.nl.9 Gecon­stateerd is dat het overgrote deel van de varkenshouders wel aan de verschillende in de Verordening registratie en verant­woording antibioticagebruik varkenssector (PVV) 2011 op­genomen verplichtingen voldoet. &#13;
Algemeen &#13;
Sinds 1999 zijn er ca. 1000 zaken (met per zaak meerdere overtredingen mogelijk) door het Tuchtgerecht PPE behan­deld. Ruim € 850.000 aan boetes is er in totaal in die zaken opgelegd, waarvan ca. de helft voorwaardelijk.10 &#13;
Sinds 2002 heeft het Tuchtgerecht PVV inmiddels meer dan 280 zaken behandeld. In totaal is inmiddels ruim € 300.000 aan boetes opgelegd, waarvan ca. € 75.000 voorwaardelijk. &#13;
Ruim 50 keer is er sinds 1999 beroep aangetekend bij het College van Beroep voor het bedrijfsleven tegen een uit­spraak van het Tuchtgerecht PPE of PVV. Deze beroepsza­ken worden standaard door een meervoudige kamer van het CBb behandeld. In vrijwel alle zaken is de oorspronkelijke veroordeling door het tuchtgerecht bevestigd, waarbij in en­kele gevallen het boetebedrag gematigd is. Uitspraken zijn te raadplegen op de website www.rechtspraak.nl. 11 &#13;
</content><legacyfootnotes>* Roman Henke is jurist en als coördinator rechtshandhaving werkzaam bij het Gemeenschappelijk Secretariaat van de Productschappen Vee, Vlees en Eieren.&#13;
1. Art. 104, Wet op de bedrijfsorganisatie.&#13;
2. Zie hierover ook W.M.A.K. Parmet-Bakker in ‘Tuchtrecht­spraak binnen de publiekrechtelijke bedrijfsorganisatie’, Agr.r. 2005, p. 146-151. De geïnteresseerde lezer wordt bovendien gewezen op de vooral staatsrechtelijk boeiende verhandeling in de Eerste Kamer over het toenmalige wets­voorstel Wet tuchtrechtspraak bedrijfsorganisatie 2002: Handelingen I 2003/04, 27 025, nr. 15, p. 671-678.&#13;
3. Zie onder meer de rechtssociologische analyse uit 2001 Tuchtrecht op de terugtocht? Wettelijk niet-hiërarchisch tuchtrecht: een vergelijkende analyse, Huls, N.J.H. &amp; Kleiboer M.A., Utrecht: Uitgeverij Lemma, als gevolg van een onderzoeksopdracht van het ministerie van justitie.&#13;
4. Beantwoording vragen over de toekomst van de PBO, naar aanleiding van de voortgangsbrief van 1 mei 2013 over dit onderwerp, Kamerstukken II 2013/14, 32 615, nr. 8.&#13;
5. COM(2013) 260. &#13;
6. Op grond van artikel 10 van Richtlijn 64/432/EEG. &#13;
7. De minister van Volksgezondheid, Welzijn en Sport noemt in haar brief aan de Tweede kamer van 15 maart 2012, Aanhangsel Handelingen II 2011/12, nr. 1867, een reducering van 16,3% in 2001 naar 4,1% in 2010 en baseert zich hierbij op het RIVM rapport Staat van de zoönosen te downloaden op www.rivm.nl/bibliotheek/rap­porten/330291007.html. &#13;
8. In de door de Stichting Dierenrecht beheerde digitale nieuwsbrief Review of Animal Rights van 17 april 2008, te raadplegen op de website www.lawandroar.nl is aandacht besteed aan de tuchtrechtelijke handhaving van dierenwel­zijnsregels door het PPE. &#13;
9. Per tuchtgerecht (PPE of PVV) kunnen tuchtzaken een­voudig worden opgezocht door middel van zoektermen als ‘Aujeszky’, ‘Salmonella’, ‘VVL’, ‘SVD’, ‘welzijn’, ‘influ­enza’ of ‘disease’, steeds in combinatie met de domeinen ‘Pluimvee en eieren’ en ‘Vee en vlees’. &#13;
10. Naast het opleggen van een geldboete tot maximaal de derde categorie (€ 7.800) als bedoeld in artikel 23, vierde lid, van het Wetboek van Strafrecht of in gevallen van een vanwege de overtreding groter genoten economisch &#13;
voordeel tot maximaal de vierde categorie (€ 19.500), kan een berisping, het onder verscherpte controle stellen of het publiceren van de uitspraak op kosten van de betrokken ondernemer als tuchtrechtelijke maatregel worden opge­legd, aldus de artikelen 2-5 van de Wet turbo 2004. &#13;
11. Onder meer door middel van de zoektermen ‘tuchtge­recht PPE’ en ‘tuchtgerecht PVV’, of ook de zoektermen genoemd in noot 11, kunnen beroepszaken geraadpleegd worden. &#13;
</legacyfootnotes><footnotes><footnote/></footnotes><auteurs>mr. R.B.R. Henke&#13;
</auteurs><published>2013-06-01 00:00:00</published><modified>2013-06-01 00:00:00</modified><editiondate>2013-06-01</editiondate><htmlpath>https://denhollander.info/artikel/10612</htmlpath></article>
</articles></edition>