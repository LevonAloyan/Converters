<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2013</searchword><id>10626</id><udhid>UDH:TvAR/10626</udhid><titel> Is het verdriet vanStaatsbosbeheer over?</titel><searchwords><searchword>TvAR 7/8/2013</searchword><searchword>UDH:TvAR/10626</searchword></searchwords><attachments><attachment><name>TvAR2013_07_08_01_Is_het.pdf</name><extention>pdf</extention><url>https://denhollander.info/download/9098/ci</url></attachment></attachments><inleiding>De Nederlandse Staat koopt en beheert sinds meer dan honderd jaar natuurgebieden. Het bezit daar­van is in de loop der jaren toegenomen tot 250.000 hectaren. Bij de Wet verzelfstandiging Staatsbos­beheer van 11 september 1997 zijn de verkrijging, vervreemding en beheer van deze natuurgebie­den opgedragen aan de publiekrechtelijke rechtspersoon Staatsbosbeheer. Hoewel Staatsbosbeheer eigen rechtspersoonlijkheid heeft, loopt hij aan de leiband van het Ministerie van Economische Za­ken, Landbouw en Innovatie. In het kader van het terugdringen van het begrotingstekort heeft de re­gering Rutte I in 2011 besloten dat Staatsbosbeheer in de periode 2013-2017 een bedrag van 100 mil­joen euro moet afdragen ter storting in de staatskas. Om dat doel te bereiken, had Staatsbosbeheer ervoor gekozen om natuurterreinen die buiten de Ecologische Hoofdstructuur (EHS) liggen, te verko­pen. Staatsbosbeheer heeft ongeveer 17.000 hectare natuur in eigendom en beheer gelegen buiten de EHS. Een gedeelte daarvan zou worden verkocht. Staatsbosbeheer heeft op zijn site vermeld dat het hem aan het hart gaat om deze natuurterreinen, die waarde hebben voor vele Nederlanders, te moeten verkopen. De verkoop geschiedde dus met frisse tegenzin.&#13;
</inleiding><content>De verkoop van deze natuurgebieden zou geschieden in tranches door openbare biedingen via inter­net. Aan de verkoop waren geen voorwaarden voor het gebruik van de gronden verbonden. Publiek­rechtelijke regelgeving zoals een natuurbeheerplan, een gemeentelijk bestemmingsplan en de Flora- en faunawet blijft uiteraard gelden. De eerste tranche heeft in mei 2013 plaatsgevonden en betrof 16 percelen ( in totaal ca. 34 hectare ) bij Daarle, gemeente Hellendoorn. Het ging om graslanden, hout­wallen, bossen en wegbermen. De biedingen en gunningen hebben inmiddels plaatsgevonden. De bruto-opbrengst bedroeg € 516.000, -. Wie de kopers zijn, heeft Staatsbosbeheer niet bekendgemaakt.&#13;
Er was en is veel verzet tegen de verkoop door Staatsbosbeheer van natuurgebieden. In het bijzonder bestond en bestaat de vrees dat deze gebieden na verkoop niet goed beheerd blijven. De Partij voor de Dieren heeft bijvoorbeeld de vrees uitgesproken dat kavels door boeren gekocht zouden worden om te voldoen aan (toekomstige) vergroeningseisen in het kader van het Gemeenschappelijk Landbouwbe­leid. Natuurmonumenten en De12Landschappen hebben bij brief van 28 maart 2012 hun zorgen uit­gesproken over de voorgenomen verkoop omdat een uitverkoop van waardevolle natuur zou dreigen. De stichting Das &amp; Boom heeft tegen de Staat en Staatsbosbeheer een Kort Geding aangespannen met als eis de voorgenomen verkoop van de gronden bij Daarle te staken totdat vastgesteld is dat ver­vreemding rechtmatig is. De voorzieningenrechter heeft bij vonnis van 22 mei 2013 die eis afgewezen (LJN CAO0584). De voorzieningenrechter was van oordeel dat niet gebleken is dat eerst onderzocht zou moeten worden of het mogelijk is om de natuurwaarden in stand te houden of te ontwikkelen al­vorens de natuurgebieden verkocht kunnen worden. De Partij voor de Dieren heeft voor de koop van gronden bij Daarle een bijzondere, publieke geldinzamelingsactie- in modern jargon crowd funding – gehouden. Daarbij is voldoende geld opgehaald om 10 hectare grond bij Daarle te verwerven.&#13;
In de Tweede Kamer is in de maand april ruim aandacht aan de voorgenomen verkoop besteed. Er is een drietal moties aangenomen over onderzoek naar alternatieve mogelijkheden tot het ‘verwaarden’ van de grond, de mogelijke verkoop aan terrein beherende organisaties en het waarborgen van toegan­kelijkheid van verkochte gronden. Staatssecretaris Dijksma heeft toentertijd toegezegd de Kamer te informeren over de resultaten van de evaluatie van de eerste tranche van de verkoop van de gronden door Staatsbosbeheer.&#13;
Het besluit om aan Staatsbosbeheer een afdrachtplicht van 100 miljoen euro op te leggen om het be­grotingstekort terug te dringen is uiteraard van politieke aard. Over de wenselijkheid en hoogte daar­van kan verschillend gedacht worden. Een andere zaak is hoe invulling gegeven kan worden aan die afdrachtplicht. Vrij snel na de verkoop van de gronden bij Daarle heeft de staatssecretaris besloten om die verkoop op te schorten en in overleg met Staatsbosbeheer te zoeken naar alternatieven. Ik denk dat de lage netto-opbrengst van de verkoop van de gronden bij Daarle aan de totstandkoming van dit besluit zal hebben bijgedragen. De staatsecretaris is van oordeel dat met een alternatieve invulling van de taakstelling tegemoet wordt gekomen aan de gevoelens van onrust in de maatschappij en de Twee­de Kamer. Verkoop van de blooteigendom van erfpachtgronden op de Waddeneilanden aan de erf­pachters zou een gedeeltelijk alternatief kunnen zijn. De taakstelling voor Staatsbosbeheer om 100 miljoen euro aan de Staatskas af te dragen is echter recht overeind gebleven. Ik vrees daarom dat het verdriet van Staatsbosbeheer nog lang niet over is.&#13;
</content><legacyfootnotes/><footnotes><footnote/></footnotes><auteurs>mr. W.H.G.A. Filott&#13;
</auteurs><published>2013-07-01 00:00:00</published><modified>2013-07-01 00:00:00</modified><editiondate>2013-07-01</editiondate><htmlpath>https://denhollander.info/artikel/10626</htmlpath></article>
</articles></edition>