<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>4784</id><udhid>UDH:TvAR/4784</udhid><titel>Van de Bijl c.s. / Van IJzendoorn (TvAR 2000/5028)</titel><searchwords><searchword>TvAR 7/8/2000</searchword><searchword>TvAR 2000/5028</searchword><searchword>UDH:TvAR/4784</searchword></searchwords><attachments><attachment><name>2000_nr 78_Rechtspraak_5028.pdf</name><extention>pdf</extention><url>https://denhollander.info/download/4726/ci</url></attachment></attachments><inleiding>[Pachtwet art. 1, 11, 12]&#13;
&#13;
In beginsel moet degene die stelt dat een&#13;
pachtovereenkomst is aangegaan voor een&#13;
kortere dan de wettelijke duur, dat bij&#13;
betwisting bewijzen. In casu zijn partijen het&#13;
eens over die kortere duur als zodanig,&#13;
maar niet over het aantal jaren. Het hof acht&#13;
aannemelijk dat een duur van vier jaren is&#13;
afgesproken; de partij die een andersluidende&#13;
stelling heeft, draagt ter zake de&#13;
bewijslast. Zij is in dat bewijs niet geslaagd.&#13;
Een pachtovereenkomst strekt tot gebruik,&#13;
niet tot verbruik van het pachtobject. Onvermijdelijk&#13;
is dat bij de oogst van bepaalde&#13;
producten enige grond daaraan blijft&#13;
hangen (de zgn. tarra) en met het geoogste&#13;
product wordt afgevoerd; zulks is inherent&#13;
aan het gebruik van de grond voor die teelten.&#13;
Maar het doelbewust met bomen en/of&#13;
struiken verwijderen van min of meer grote&#13;
hoeveelheden grond (het zgn. kluiten) is&#13;
niet meer als zodanig te kwalificeren; een&#13;
pachter mag dit niet doen tenzij het door de&#13;
verpachter is toegestaan. Indien in geschil is&#13;
of die toestemming is verleend, draagt de&#13;
pachter in beginsel daarvan de bewijslast.&#13;
Ook dit bewijs is niet geleverd.</inleiding><content>ARREST IN DE ZAAK MET&#13;
ROLNUMMER 96/753 P VAN:&#13;
1 de besloten vennootschap met beperkte aansprakelijkheid&#13;
Rewas B.V.,&#13;
2 de besloten vennootschap met beperkte aansprakelijkheid&#13;
Camping Lede en Oudewaard&#13;
B.V., beide gevestigd te Baarn en kantoorhoudende&#13;
te Kesteren,&#13;
3 de besloten vennootschap met beperkte aansprakelijkheid&#13;
De Lee B.V. te Kesteren,&#13;
4 Margaretha Sophia van IJzendoorn e.v. M.&#13;
de Man te Herwijnen,&#13;
appellanten,&#13;
procureur: mr. P.C. Plochg,&#13;
tegen&#13;
1 Martien van de Bijl,&#13;
2 Marius van de Bijl, beiden te Lienden, geïntimeerden,&#13;
procureur: mr. J.M. Bosnak.&#13;
EN IN DE ZAAK MET ROLNUMMER&#13;
96/756 P VAN:&#13;
1 Martien van de Bijl,&#13;
2 Marius van de Bijl, beiden te Lienden,&#13;
appellanten,&#13;
procureur: mr. J.M. Bosnak,&#13;
tegen&#13;
Margaretha Sophia van IJzendoorn e.v. M. de&#13;
Man te Herwijnen,&#13;
geïntimeerde,&#13;
procureur: mr. P.C. Plochg.&#13;
1 Het geding in eerste aanleg&#13;
De pachtkamer van het kantongerecht te Tiel&#13;
heeft in het geding tussen Van de Bijl c.s. als&#13;
eisers in conventie en gedaagden in reconventie&#13;
enerzijds en Van IJzendoorn als gedaagde&#13;
in conventie en eiseres in reconventie anderzijds&#13;
op 29 september 1994, 29 februari 1996&#13;
en 31 oktober 1996 vonnissen gewezen, die in&#13;
fotokopie aan dit arrest zijn gehecht en naar&#13;
de inhoud waarvan wordt verwezen.&#13;
2 Het geding in hoger beroep&#13;
In het geding met rolnummer&#13;
96/753 P:&#13;
2.1 Appellanten – hierna ook te noemen:&#13;
Rewas c.s. – zijn bij exploot van 28 november&#13;
1996, met gelijktijdige dagvaarding van geïntimeerden&#13;
– hierna ook te noemen: Van de Bijl&#13;
c.s. – voor dit hof, in hoger beroep gekomen&#13;
van genoemde vonnissen, waarbij een comparitie&#13;
van partijen is bepaald, respectievelijk in&#13;
conventie aan Van de Bijl c.s. bewijs is opgedragen&#13;
en in reconventie een comparitie van&#13;
partijen is bepaald, respectievelijk in conventie&#13;
een pachtovereenkomst tussen partijen&#13;
schriftelijk is vastgelegd en in reconventie een&#13;
comparitie van partijen is bepaald.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
de vonnissen, waarvan beroep, zal vernietigen&#13;
en, opnieuw rechtdoende,&#13;
primair de tussen partijen gesloten pachtovereenkomst&#13;
met onmiddellijk ingang zal ontbinden;&#13;
subsidiair Van de Bijl c.s. zal verbieden de op&#13;
de percelen grond nog aanwezige bomen met&#13;
kluit te verwijderen en/of in het vervolg op de&#13;
percelen te kluiten, zulks op straffe van een&#13;
dwangsom van ƒ 1.000,– per overtreding van&#13;
dit verbod per boom;&#13;
primair en subsidiair Van de Bijl c.s. zal veroordelen&#13;
tot vergoeding aan Rewas c.s. van de&#13;
schade welke zij hebben geleden door het&#13;
kluiten van de bomen, zulks op te maken bij&#13;
staat en te vereffenen volgens de wet;&#13;
en Van de Bijl c.s. zal veroordelen in de proceskosten&#13;
van beide instanties.&#13;
2.3 Bij memorie van antwoord is verweer&#13;
gevoerd met conclusie dat het hof Rewas c.s.&#13;
niet-ontvankelijk in haar hoger beroep zal&#13;
verklaren, althans dat hoger beroep zal afwijzen,&#13;
met verwijzing van de procedure naar de&#13;
pachtkamer van het kantongerecht om, zo&#13;
nodig met inachtneming van hetgeen in het&#13;
arrest is overwogen, de zaak verder af te doen,&#13;
met veroordeling van Rewas c.s. in de proceskosten.&#13;
2.4 Rewas c.s. hebben vervolgens bij akte een&#13;
afschrift van hun memorie van antwoord in&#13;
de zaak 96/756 P overgelegd, waarop door&#13;
Van de Bijl c.s. bij antwoord-akte is gereageerd.&#13;
Daarna hebben partijen de stukken aan het&#13;
hof overgelegd voor het wijzen van arrest.&#13;
In het geding met rolnummer&#13;
96/756 P:&#13;
2.6 Appellanten – hierna ook te noemen: Van&#13;
de Bijl c.s. – zijn bij exploot van 29 november&#13;
1996, met gelijktijdige dagvaarding van geïntimeerden&#13;
– hierna ook te noemen: Van IJzendoorn&#13;
– voor dit hof, in hoger beroep gekomen&#13;
van genoemde vonnissen.&#13;
2.7 Bij memorie van grieven zijn na te melden&#13;
grieven aangevoerd, met conclusie dat het hof&#13;
de vonnissen, waarvan beroep, in conventie&#13;
zal vernietigen voor zover het de vastgelegde&#13;
duur van de pachtovereenkomst en het niet&#13;
mogen kluiten betreft, en, opnieuw rechtdoende,&#13;
bij arrest alsnog schriftelijk zal vastleggen&#13;
dat de overeenkomst is aangegaan voor&#13;
de duur van vier jaren betreffende perceel&#13;
kadastraal bekend gemeente Kesteren, sectie&#13;
D, nr. 10 (groot 3.39.20 ha) met ingang van&#13;
voorjaar 1989 indien de grond niet geschikt&#13;
zou blijken voor het kweken van laanbomen,&#13;
en voor de duur van zes jaren indien deze&#13;
grond voor die teelt wel geschikt bleek te zijn&#13;
en voor diezelfde duur en onder dezelfde&#13;
voorwaarden voor wat betreft het perceel&#13;
kadastraal bekend gemeente Kesteren, sectie&#13;
D, nr. 9 (groot 4.68.10 ha) met ingang van&#13;
voorjaar 1990 en voorts dat die percelen&#13;
mogen worden gebruikt voor het kweken van&#13;
laanbomen met het verwijderen van die&#13;
bomen inclusief de kluit ervan, overigens de&#13;
beslissing, waar nodig onder aanvulling van&#13;
gronden, in conventie zal bekrachtigen, met&#13;
veroordeling van Van IJzendoorn in de proceskosten.&#13;
2.8 Bij memorie van antwoord is verweer&#13;
gevoerd met conclusie tot bekrachtiging van&#13;
de vonnissen voor zover daartegen beroep is&#13;
ingesteld, met veroordeling van Van de Bijl&#13;
c.s. in de kosten van het hoger beroep.&#13;
2.9 Daarna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
De grieven luiden:&#13;
in de zaak met rolnummer 96/753 P:&#13;
I. Ten onrechte heeft de pachtkamer van het&#13;
kantongerecht bij tussenvonnis van 29 februari&#13;
1996 in (voorwaardelijke) reconventie&#13;
overwogen en beslist, bij welke beslissing zij&#13;
heeft volhard bij eindvonnis van 31 oktober&#13;
1996, dat zelfs wanneer Van de Bijl c.s. er niet&#13;
in mochten slagen bewijs te leveren van hun&#13;
stelling dat met Van IJzendoorn was overeengekomen&#13;
dat zij mochten kluiten, er geen&#13;
gronden aanwezig zijn om aan Van IJzendoorn&#13;
de reconventionele vorderingen, primair&#13;
tot ontbinding van de overeenkomst,&#13;
subsidiair tot het opleggen van een kluitverbod,&#13;
alsmede (primair en subsidiair) tot schadevergoeding,&#13;
toe te wijzen.&#13;
II. Ten onrechte heeft de pachtkamer van het&#13;
kantongerecht bij de in grief I vermelde uitspraken&#13;
beslist, dat – ook wanneer zou moeten&#13;
worden aangenomen dat het kluiten niet&#13;
was overeengekomen – er geen gronden aanwezig&#13;
zijn om de pachtovereenkomst tussen&#13;
partijen te ontbinden althans ontbonden te&#13;
verklaren en heeft zij aldus de desbetreffende&#13;
vordering van Van IJzendoorn van de hand&#13;
gewezen.&#13;
III. Ten onrechte heeft de pachtkamer van het&#13;
kantongerecht bij de in grief I bedoelde uitspraken&#13;
beslist, dat – ook wanneer zou moeten&#13;
worden aangenomen dat het kluiten niet&#13;
was overeengekomen – er geen gronden aanwezig&#13;
zijn om het kluiten te verbieden op&#13;
straffe van verbeurte van een dwangsom en&#13;
heeft zij aldus de desbetreffende vordering&#13;
van Van IJzendoorn van de hand gewezen.&#13;
IV. Ten onrechte heeft de pachtkamer van het&#13;
kantongerecht bij meergemelde uitspraken&#13;
beslist, dat – los van de vraag of het kluiten al&#13;
dan niet is overeengekomen – er geen gronden&#13;
aanwezig zijn om Van de Bijl c.s. te veroordelen&#13;
tot vergoeding van de schade, welke door&#13;
het kluiten is geleden en heeft zij aldus de desbetreffende&#13;
vordering van Van IJzendoorn&#13;
van de hand gewezen.&#13;
V. Ten onrechte heeft de pachtkamer van het&#13;
kantongerecht Van IJzendoorn veroordeeld in&#13;
de proceskosten.&#13;
in de zaak met rolnummer 96/756 P:&#13;
1. Ten onrechte heeft de pachtkamer van het&#13;
kantongerecht in het vonnis van 29 februari&#13;
1996 overwogen dat het aan Van de Bijl c.s. is&#13;
te bewijzen dat er een termijn van zes jaren is&#13;
overeengekomen, met de mogelijkheid van&#13;
tussentijdse beëindiging na vier jaren zo mocht&#13;
blijken dat de grond niet geschikt is voor het&#13;
kweken van bomen.&#13;
2. Ten onrechte heeft de pachtkamer van het&#13;
kantongerecht in het vonnis van 31 oktober&#13;
1996 overwogen dat Van de Bijl c.s. het aan&#13;
hen opgedragen bewijs ten aanzien van de&#13;
duur van de pachtovereenkomst niet hebben&#13;
geleverd.&#13;
3. Ten onrechte heeft de pachtkamer van het&#13;
kantongerecht overwogen: “Terecht is door de&#13;
gemachtigde van Van IJzendoorn in de conclusie&#13;
na enquête erop gewezen dat de verklaring&#13;
van de getuige Marius van de Bijl – partijgetuige&#13;
– spoort met de lezing van Van IJzendoorn&#13;
ten aanzien van de duur van de overeenkomst,&#13;
te weten dat de grond is verhuurd&#13;
(lees: verpacht) voor drie jaren met uitloop van&#13;
één jaar indien mocht blijken dat de grond&#13;
geschikt was voor het kweken van laanbomen”.&#13;
4. Ten onrechte heeft de pachtkamer van het&#13;
kantongerecht in het vonnis van 31 oktober&#13;
1996 de pachtovereenkomst vastgelegd voor&#13;
de duur van drie jaren met een uitloop van&#13;
een jaar indien mocht blijken dat de grond&#13;
geschikt was van (lees: voor) het houden van&#13;
laanbomen.&#13;
5. Ten onrechte heeft de pachtkamer van het&#13;
kantongerecht in het vonnis van 29 februari&#13;
1996 overwogen dat het kluiten geenszins&#13;
inherent is aan de pachtovereenkomst noch&#13;
dat het kluiten gebruikelijk zou zijn.&#13;
6. Ten onrechte heeft de pachtkamer van het&#13;
kantongerecht in het hiervoor genoemde vonnis&#13;
overwogen dat evenmin zonder meer uit&#13;
de hoogte van de pachtprijs geconcludeerd&#13;
kan worden dat Van de Bijl c.s. gerechtigd&#13;
waren om te kluiten.&#13;
7. Ten onrechte heeft de pachtkamer van het&#13;
kantongerecht overwogen dat het op de weg&#13;
van Van de Bijl c.s. ligt om ter zake van het&#13;
kluiten bewijs te leveren (overweging in het&#13;
vonnis d.d. 29 februari 1996).&#13;
8. Ten onrechte heeft de pachtkamer van het&#13;
kantongerecht in het vonnis d.d. 31 oktober&#13;
1996 overwogen dat ook met betrekking tot&#13;
het kluiten (het tweede deel van de bewijsopdracht)&#13;
Van de Bijl c.s. niet het aan hen&#13;
opgelegde bewijs hebben geleverd.&#13;
9. Ten onrechte heeft de pachtkamer overwogen&#13;
dat de verklaring van Marius van de&#13;
Bijl onvoldoende bewijs oplevert omdat hij&#13;
immers partijgetuige is aan wie de bewijsopdracht&#13;
is gegeven en voor het overige zijn&#13;
verklaring niet op enigerlei andere wijze&#13;
wordt aangevuld.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– Van IJzendoorn was eigenaresse van de percelen&#13;
land kadastraal bekend gemeente Kesteren&#13;
sectie D, nrs. 9 en 10, groot 4.68.10 ha&#13;
respectievelijk 3.39.20 ha;&#13;
– zij heeft perceel D 10 verkocht en op&#13;
16 april 1993 in eigendom overgedragen aan&#13;
Rewas B.V.; van dit perceel is ongeveer 1 ha&#13;
doorverkocht en op 2 februari 1995 in eigendom&#13;
overgedragen aan Camping Lede en&#13;
Oudewaard B.V.;&#13;
– Van IJzendoorn heeft voorts het perceel D 9&#13;
verkocht en op 10 januari 1995 in eigendom&#13;
overgedragen aan De Lee B.V.;&#13;
– Van IJzendoorn heeft met ingang van&#13;
1 januari 1989 perceel D 10 aan Van de Bijl&#13;
c.s. in gebruik gegeven voor de teelt van sieren&#13;
laanbomen, zulks voor ƒ 4.250,– per ha per&#13;
jaar, welk bedrag met ingang van 1 januari&#13;
1995 is verhoogd tot ƒ 5.000,– per ha per jaar;&#13;
– Van IJzendoorn heeft voorts met ingang van&#13;
1 januari 1990 perceel D 9 aan Van de Bijl c.s.&#13;
in gebruik gegeven, eveneens voor de teelt van&#13;
sier- en laanbomen, zulks voor ƒ 5.000,– per&#13;
ha per jaar;&#13;
– partijen zijn het erover eens dat de gesloten&#13;
overeenkomst moet worden aangemerkt als&#13;
een pachtovereenkomst.&#13;
5 De ontvankelijkheid van het hoger&#13;
beroep&#13;
5.1 Nu de appellanten sub 1, 2 en 3 in de zaak&#13;
met rolnummer 96/753 P geen partij waren in&#13;
het in eerste aanleg gevoerde geding, kunnen&#13;
zijn niet ontvangen worden in het mede door&#13;
hen tegen het in dat geding gewezen vonnis&#13;
ingestelde hoger beroep.&#13;
5.2 Voorts kunnen, nu tegen het vonnis van&#13;
29 september 1994, waarvan beroep, geen&#13;
grieven zijn aangevoerd, in beide zaken de&#13;
appellanten Van IJzendoorn respectievelijk&#13;
Van de Bijl c.s. niet worden ontvangen in hun&#13;
hoger beroep voor zover dat tegen dit vonnis&#13;
is gericht.&#13;
6 Beoordeling van het geschil in&#13;
hoger beroep&#13;
6.1 Het komt het hof juist voor om, nu de&#13;
beide onderhavige beroepszaken exact hetzelfde&#13;
geschil en dezelfde in eerste aanleg&#13;
gewezen vonnissen betreffen, daarover in één&#13;
(tussen)arrest een beslissing te geven.&#13;
6.2 Tussen partijen is in hoger beroep nog in&#13;
geschil:&#13;
a) voor welke duur de pachtovereenkomst is&#13;
aangegaan;&#13;
b) of – ingeval die bewijslast op Van de Bijl&#13;
c.s. rust – zij in het bewijs ten aanzien van de&#13;
overeengekomen duur zijn geslaagd;&#13;
c) of het met kluit oogsten van de geteelde&#13;
bomen (het zgn. kluiten) inherent is aan een&#13;
gebruik van de grond als tussen partijen overeengekomen;&#13;
d) of – als de sub c bedoelde vraag ontkennend&#13;
moet worden beantwoord – dat kluiten&#13;
aan Van de Bijl c.s. toegestaan is en wie ter&#13;
zake de bewijslast draagt;&#13;
e) of – ingeval die bewijslast op Van de Bijl&#13;
c.s. rust – zij in dat bewijs zijn geslaagd;&#13;
f) of, indien komt vast te staan dat Van de Bijl&#13;
c.s. niet mochten en mogen kluiten, de omstandigheid&#13;
dat zij dat toch hebben gedaan,&#13;
ertoe moet leiden dat de vordering van Van&#13;
IJzendoorn tot primair ontbinding van de&#13;
pachtovereenkomst en subsidiair tot het&#13;
opleggen van een kluitverbod, alsmede (primair&#13;
en subsidiair) tot schadevergoeding, voor&#13;
toewijzing in aanmerking komt.&#13;
6.3 In beginsel moet, indien – zoals in casu –&#13;
sprake is van een pachtovereenkomst, ervan&#13;
worden uitgegaan dat deze is aangegaan voor&#13;
de wettelijke duur (in dit geval 6 jaar) en dat&#13;
de partij die stelt dat de overeenkomst is aangegaan&#13;
voor een andere duur, zulks in geval van&#13;
betwisting zal hebben te bewijzen, tenzij sprake&#13;
is van bijzondere omstandigheden die tot een&#13;
omkering van die bewijslast moeten leiden.&#13;
6.4 Het hof overweegt voorts dat het er in een&#13;
geding als het onderhavige om gaat dat wordt&#13;
vastgelegd wat door partijen is overeengekomen.&#13;
Niet relevant is of een eventuele kortere&#13;
dan de wettelijke duur ook de goedkeuring&#13;
van de grondkamer zal kunnen verkrijgen.&#13;
6.5 Zowel uit het door Van de Bijl c.s. als uit&#13;
het door Van IJzendoorn aangevoerde volgt&#13;
dat in elk geval niet zonder meer de wettelijke&#13;
duur van 6 jaar is overeengekomen. Eerstgenoemden&#13;
stellen dat een termijn van 6 jaar&#13;
is afgesproken maar dat een termijn van 3 jaar&#13;
(met een uitloop van 1 jaar) zou gelden indien&#13;
de grond niet geschikt mocht blijken voor de&#13;
voorgenomen teelten, terwijl Van IJzendoorn&#13;
aanvoert dat een termijn van 3 jaar met een&#13;
uitloopjaar is afgesproken.&#13;
6.6 Het hof acht laatstgemelde stelling enigermate&#13;
meer aannemelijk dan die van Van de&#13;
Bijl c.s. Nog in het midden gelaten of een&#13;
eventuele schimmelziekte in de grond niet al&#13;
bij een aan de ingebruikname voorafgaand&#13;
grondonderzoek zou kunnen blijken, komt&#13;
het niet aannemelijk voor dat zulk een ziekte&#13;
pas na een aantal jaren openbaar zou worden&#13;
en niet al kort – binnen één jaar – na de ingebruikname&#13;
van de grond. Dit volgt, zoals Van&#13;
IJzendoorn terecht opmerkt, ook uit hetgeen&#13;
Van de Bijl c.s. zelf in hun conclusie van dupliek&#13;
in reconventie stellen met de woorden:&#13;
“Toen na het inplanten van perceel D 10 bleek&#13;
dat de ziekte niet aanwezig was, heeft Van de&#13;
Bijl in 1989 te kennen gegeven ook perceel D&#13;
9 te willen pachten onder dezelfde condities&#13;
als voor perceel D 10”.&#13;
Het hof wijst er voorts op dat Van de Bijl c.s.&#13;
in de inleidende dagvaarding, zulks anders&#13;
dan later in het geding, hebben gesteld dat de&#13;
gronden aan hen in gebruik zijn gegeven voor&#13;
een periode van aanvankelijk vier jaar.&#13;
6.7 Op grond van het vorenstaande is het hof&#13;
van oordeel dat vooralsnog ervan moet worden&#13;
uitgegaan dat een pachtduur van vier jaar&#13;
is overeengekomen en dat op Van de Bijl c.s.&#13;
de bewijslast rust inzake hun andersluidende&#13;
stellingen te dezen. De pachtkamer van het&#13;
kantongerecht heeft terecht dienovereenkomstig&#13;
beslist en grief 1 is dan ook ongegrond.&#13;
6.8 Ter voldoening aan de hun gegeven bewijsopdracht&#13;
hebben Van de Bijl c.s. een drietal&#13;
getuigen doen horen, te weten Marius van&#13;
de Bijl als partij-getuige, Van IJzendoorn en&#13;
haar echtgenoot. Beide laatstgenoemde getuigen&#13;
hebben gemotiveerd verklaard dat een&#13;
pachtduur van drie jaar met één uitloopjaar is&#13;
afgesproken; de omstandigheid dat Van IJzendoorn&#13;
tevens heeft verklaard dat, als de pacht&#13;
verlengd zou worden, de prijs voor het eerste&#13;
perceel zou worden opgetrokken tot de prijs&#13;
van het tweede perceel, doet hieraan niets af,&#13;
aangezien dit op zichzelf niets zegt over hetgeen&#13;
ten aanzien van de pachtduur is afgesproken.&#13;
Dit laatste geldt evenzeer voor de&#13;
omstandigheid dat bedoeld optrekken van de&#13;
prijs per 1 januari 1995 ook heeft plaatsgevonden,&#13;
er nog van afgezien dat partijen toen&#13;
inmiddels al aan het procederen waren en Van&#13;
de Bijl c.s. geweigerd hadden het gebruik van&#13;
de grond in geschil te staken. Voorts komt de&#13;
verklaring van Marius van de Bijl op het punt&#13;
van de overeengekomen duur gedeeltelijk&#13;
overeen met die van de beide andere getuigen.&#13;
6.9 Het vorenstaande brengt mee dat de grieven&#13;
2, 3 en 4 alle ongegrond zijn.&#13;
6.10 Met betrekking tot de vraag of het kluiten&#13;
inherent is aan een gebruik van de grond&#13;
als hier overeengekomen, verwijst het hof in&#13;
dit bodemgeschil naar hetgeen ter zake is&#13;
overwogen in de rechtsoverwegingen 8 tot en&#13;
met 12 van ’s hofs in kort geding tussen Van&#13;
de Bijl c.s. enerzijds en Rewas B.V. en Van&#13;
IJzendoorn anderzijds gewezen arrest van&#13;
18 oktober 1994. Het neemt het daar gegeven&#13;
oordeel hier als zijn definitieve oordeel over&#13;
dit geschilpunt over.&#13;
6.11 Een pachtovereenkomst strekt tot door&#13;
de pachter gebruiken van het desbetreffende&#13;
pachtobject, niet het verbruiken daarvan.&#13;
Uiteraard brengt bedoeld gebruik mee dat&#13;
normaliter sprake is van slijtage en veroudering&#13;
van het object (hierbij valt met name te&#13;
denken aan het gebruik van opstallen c.a.) en&#13;
is bij een normale exploitatie van grond&#13;
onvermijdelijk dat bij de oogst van bepaalde&#13;
producten (bijv. aardappelen, bieten, bomen,&#13;
struiken) enige grond daaraan blijft hangen&#13;
(de zgn. tarra) en met het geoogste product&#13;
mee wordt afgevoerd. Dit is een onvermijdelijk&#13;
gevolg van en inherent aan het voor de&#13;
desbetreffende teelten gebruiken van de grond.&#13;
Maar het doelbewust samen met bomen en/of&#13;
struiken van het gepachte verwijderen van&#13;
min of meer grote hoeveelheden grond extra&#13;
is niet meer als zodanig te kwalificeren. Het&#13;
hof wijst er voorts nog op dat in de pachtnormen&#13;
voor boomkwekerijgrond geen vergoeding&#13;
voor het kluiten is voorzien, hetgeen een&#13;
extra aanwijzing vormt dat in het gebruik van&#13;
pachtgrond voor de boomkwekerij op zichzelf&#13;
het recht om te oogsten met kluit niet is&#13;
begrepen.&#13;
6.12 Aan het vorenoverwogene doet niet af de&#13;
eventuele omstandigheid dat het in de onderhavige&#13;
regio bij teelten als waar het in dit&#13;
geding om gaat gebruikelijk is om te kluiten&#13;
en evenmin of bij een niet mogen kluiten het&#13;
gebruik van de grond in geschil voor Van de&#13;
Bijl c.s. van (veel) minder betekenis is dan&#13;
wanneer wel gekluit mag worden. Het ter&#13;
zake door betrokkenen gedane bewijsaanbod&#13;
is mitsdien niet relevant, weshalve het hof dat&#13;
passeert.&#13;
6.13 Een en ander brengt mee dat grief 5 geen&#13;
doel kan treffen.&#13;
6.14 Uit het vorenstaande vloeit voort dat het&#13;
Van de Bijl c.s. zonder daartoe door Rewas&#13;
c.s. gegeven toestemming niet vrijstond en&#13;
staat om te kluiten. Nu in geschil is of die toestemming&#13;
al dan niet is verleend, dragen Van&#13;
de Bijl c.s. ter zake de bewijslast. Van bijzondere&#13;
omstandigheden die uit een oogpunt van&#13;
redelijkheid en billijkheid tot een omkering&#13;
van de normale bewijslastverdeling zouden&#13;
moeten leiden, is niets gesteld of gebleken.&#13;
Ook grief 7 is ongegrond.&#13;
6.15 De pachtkamer van het kantongerecht&#13;
heeft terecht overwogen dat uit de hoogte van&#13;
de overeengekomen pachtprijs niet zonder&#13;
meer de conclusie kan worden getrokken dat&#13;
Van de Bijl c.s. gerechtigd waren/zijn om te&#13;
kluiten. Immers, de hoogte van de bij mondeling&#13;
gesloten overeenkomsten als de onderhavige&#13;
door de desbetreffende partijen afgesproken&#13;
tegenprestatie verschilt in zeer veel&#13;
gevallen aanmerkelijk van het op grond van&#13;
de pachtnormen maximaal toegestane bedrag&#13;
zonder dat in de meeste gevallen daarvoor een&#13;
verklaring uit hoofde van de aard van het verstrekte&#13;
gebruik is te geven. In casu kan de tussen&#13;
partijen overeengekomen pachtprijs dan&#13;
ook niet zonder meer leiden tot een conclusie&#13;
als door Van de Bijl c.s. voorgestaan.&#13;
Ook grief 6 faalt.&#13;
6.16 Niet relevant is voorts de eventuele&#13;
omstandigheid dat in andere gevallen, waarin&#13;
wel gekluit mag worden, de pachtprijs (ongeveer)&#13;
even hoog is als in casu door partijen&#13;
overeengekomen, aangezien dat op zichzelf&#13;
nog geen aanwijzing vormt dat aan Van de&#13;
Bijl c.s. het kluiten zou zijn toegestaan.&#13;
Verwezen wordt hierbij naar de vorige rechtsoverweging.&#13;
Het ter zake door betrokkenen&#13;
aangeboden bewijs is derhalve evenmin relevant&#13;
en het hof passeert bedoeld aanbod dan&#13;
ook.&#13;
6.17 Overigens is evident dat de tussen partijen&#13;
in 1989 en 1990 overeengekomen pachtprijs&#13;
ruimschoots hoger was dan de maximaal&#13;
toelaatbare pachtprijs voor in de onderhavige&#13;
regio gelegen boomkwekerijgrond. Deze omstandigheid&#13;
kan een rol spelen bij de beantwoording&#13;
van de vraag of Van de Bijl c.s. al&#13;
dan niet geslaagd zijn in hun bewijsopdracht&#13;
inzake het mogen kluiten.&#13;
Dit laatste geldt ook voor het eventuele feit&#13;
dat Van de Bijl c.s. in 1991 en 1992 daadwerkelijk&#13;
hebben gekluit zonder dat dit tot&#13;
bezwaren van de zijde van Van IJzendoorn&#13;
heeft geleid. Ook dienaangaande hebben Van&#13;
de Bijl c.s. bewijs aangeboden.&#13;
6.18 Met betrekking tot het al dan niet mogen&#13;
kluiten is ter gelegenheid van de in prima&#13;
gehouden enquête als volgt verklaard.&#13;
door Marius van de Bijl als partij-getuige: dat&#13;
er over het kluiten is gesproken; dat Van&#13;
IJzendoorn daartegen geen bezwaar had; dat&#13;
zij twee jaar lang op de percelen hebben&#13;
gekluit; dat Van de Bijl c.s. de pachtovereenkomst&#13;
niet zouden zijn aangegaan wanneer er&#13;
niet gekluit mocht worden;&#13;
door de getuige De Man: dat Van IJzendoorn&#13;
en hij tevoren al besproken hadden dat er niet&#13;
gekluit mocht worden; dat hij al eerder had&#13;
gehoord dat, wanneer gekluit mocht worden,&#13;
de beste teeltlaag zou verdwijnen; dat zij dat&#13;
per se niet wilden; dat hij ook wist hoe ongeveer&#13;
de prijzen lagen bij verhuur van grond&#13;
met en zonder kluiten; dat, wanneer er gekluit&#13;
mocht worden, de prijs ongeveer op het dubbele&#13;
zou zijn uitgekomen; dat er door Van de&#13;
Bijl desgevraagd is gezegd dat er niet zou&#13;
worden gekluit; dat er met Van de Bijl niet&#13;
gesproken is over een prijs met of zonder&#13;
kluiten; dat voor hen vaststond dat er niet&#13;
gekluit mocht worden;&#13;
door Van IJzendoorn als partij-getuige: dat zij&#13;
wisten dat kluiten bezwaarlijk was en dat zij&#13;
daaraan niet moesten beginnen; dat Van de&#13;
Bijl uitdrukkelijk heeft gezegd dat er niet&#13;
gekluit zou worden; dat er in de eerste jaren&#13;
niet werd gekluit; dat er eerst later door Van&#13;
de Bijl c.s. werd gekluit.&#13;
6.19 Gemelde verklaringen tezamen en in&#13;
onderling verband beziend, daarbij mede in&#13;
aanmerking nemend dat ingevolge artikel 205,&#13;
lid 4, van hetWetboek van Burgerlijke Rechtsvordering&#13;
de verklaring van Marius van de&#13;
Bijl geen bewijs ten voordele van Van de Bijl&#13;
c.s. kan opleveren, komt het hof tot de conclusie&#13;
dat laatstgenoemden niet het bewijs&#13;
hebben geleverd dat zij mochten kluiten. Er is&#13;
naar zijn oordeel ook geen begin van bewijs,&#13;
zodat de in rechtsoverweging 6.17 vermelde&#13;
(eventuele) omstandigheden niet kunnen dienen&#13;
ter aanvulling van onvolledig bewijs. Het&#13;
inzake het daadwerkelijk gekluit hebben in&#13;
1991 en 1992 aangeboden bewijs is derhalve&#13;
niet van belang en het hof passeert het desbetreffende&#13;
bewijsaanbod dan ook.&#13;
De grieven 8 en 9 falen.&#13;
6.20 Het in de zaak 96/756 P door Van de Bijl&#13;
c.s. gedane bewijsaanbod is, voor zover dat&#13;
hierboven niet reeds is besproken, te vaag en&#13;
ongespecificeerd. Het hof gaat daarom daaraan&#13;
voorbij.&#13;
6.21 Nu alle door Van de Bijl c.s. opgeworpen&#13;
grieven ongegrond zijn, kan het in de zaak&#13;
96/756 P door hen ingestelde hoger beroep&#13;
niet tot vernietiging van de vonnissen, waarvan&#13;
beroep, leiden en dient dit te worden&#13;
afgewezen, met hun veroordeling in de in&#13;
hoger beroep ter zake tussen partijen gevallen&#13;
proceskosten.&#13;
6.22 De grieven I tot en met IV lenen zich&#13;
voor een gezamenlijke behandeling. Zij betreffen&#13;
alle de vraag of de omstandigheid dat&#13;
Van de Bijl c.s. – naar het hof hierboven heeft&#13;
beslist – zonder de daartoe vereiste toestemming&#13;
van Van IJzendoorn hebben gekluit, al&#13;
dan niet moet leiden tot ontbinding van de&#13;
pachtovereenkomst subsidiair tot een kluitverbod,&#13;
in beide gevallen met veroordeling&#13;
van Van de Bijl c.s. tot het betalen van schadevergoeding&#13;
ter zake van het kluiten aan Van&#13;
IJzendoorn.&#13;
6.23 Het hierboven inzake het hoger beroep&#13;
in de zaak 96/756 P overwogene impliceert&#13;
dat Van de Bijl c.s. door te kluiten zonder de&#13;
daartoe vereiste toestemming toerekenbaar&#13;
zijn tekortgeschoten in de nakoming van hun&#13;
uit de onderhavige pachtovereenkomst voortvloeiende&#13;
verplichtingen. Dit brengt evenwel&#13;
nog niet zonder meer mee dat de vordering&#13;
om deswege de pachtovereenkomst in geschil&#13;
te ontbinden ook moet worden toegewezen.&#13;
6.24 Allereerst kan erop gewezen worden dat&#13;
het kluiten – hoewel op zichzelf niet toegestaan&#13;
– plaatsvond in het kader van een overigens&#13;
normale en conform de bestemming&#13;
waarvoor was verpacht plaatsvindende exploitatie&#13;
van het gepachte. Het betrof bovendien&#13;
een wijze van werken waarvan het hof aannemelijk&#13;
acht dat deze in de onderhavige regio&#13;
in de boomkwekerij als hier aan de orde niet&#13;
ongebruikelijk is, al laat ook dit het ongeoorloofde&#13;
ervan op zichzelf onverlet.&#13;
6.25 Het hof acht te dezen voorts van belang&#13;
of de handelwijze van Van de Bijl c.s. heeft&#13;
geleid tot schade voor Van IJzendoorn en zo&#13;
ja, hoe groot deze schade dan is. Daarbij moet&#13;
enerzijds worden betrokken dat Van IJzendoorn&#13;
alle grond in geschil heeft verkocht, te&#13;
weten perceel D 10 aan Rewas B.V. die dit&#13;
gedeeltelijk heeft doorverkocht, en perceel D&#13;
9 aan De Lee B.V. De kopers hebben kennelijk&#13;
het voornemen de grond in geschil te&#13;
bestemmen voor andere dan landbouwkundige&#13;
doeleinden.&#13;
Anderzijds speelt een rol dat Van de Bijl c.s.&#13;
hebben aangeboden om de afgevoerde kluitgrond&#13;
te vervangen door het gepachte weer&#13;
aan te vullen met gelijksoortige teelaarde.&#13;
6.26 Het hof heeft er behoefte aan voormelde&#13;
aspecten met partijen te bespreken. Daarbij&#13;
kan dan tevens worden nagegaan of tussen&#13;
partijen een schikking op één of meer punten&#13;
mogelijk is, alsmede kan in het voorkomende&#13;
geval overleg plaatsvinden over aantal en&#13;
perso(o)n(en) van eventueel te benoemen deskundigen.&#13;
Daartoe zal een comparitie van&#13;
partijen worden bepaald.&#13;
6.27 Voor het geval het hof aan de beoordeling&#13;
van het subsidiair door Van IJzendoorn&#13;
gevorderde toe mocht komen, overweegt het&#13;
reeds thans dat de vordering om Van de Bijl&#13;
c.s. te verbieden op het gepachte nog te kluiten&#13;
voor toewijzing gereed ligt. Dit verbod is&#13;
in kort geding al gegeven en hierboven is in&#13;
het onderhavige bodemgeschil – opnieuw –&#13;
beslist dat Van de Bijl c.s. niet mochten/&#13;
mogen kluiten. Toewijzing van de subsidiaire&#13;
vordering, indien deze aan de orde komt, ligt&#13;
dan in de lijn.&#13;
6.28 Grief V mist feitelijke grondslag. In&#13;
reconventie heeft in prima nog in het geheel&#13;
geen kostenveroordeling plaats gehad.&#13;
Deze grief faalt derhalve.&#13;
7 Slotsom&#13;
7.1 In de zaak met rolnummer 96/753 P moeten&#13;
de appellanten sub 1, 2 en 3 niet-ontvankelijk&#13;
worden verklaard in het door hen ingestelde&#13;
hoger beroep.&#13;
7.2 In beide zaken moeten Van IJzendoorn&#13;
respectievelijk Van de Bijl c.s. niet-ontvankelijk&#13;
in hun hoger beroep worden verklaard&#13;
voor zover dat is gericht tegen het door de&#13;
pachtkamer van het kantongerecht gewezen&#13;
vonnis van 29 september 1994.&#13;
7.3 In de zaak met rolnummer 96/756 P moeten&#13;
de vonnissen, waarvan beroep, voor zover&#13;
in conventie gewezen worden bekrachtigd;&#13;
Van de Bijl c.s. moeten als de ook in hoger&#13;
beroep in het ongelijk gestelde partij worden&#13;
veroordeeld in de kosten van dat beroep.&#13;
7.4 In de zaak met rolnummer 96/753 P zal in&#13;
de zaak in reconventie een comparitie van&#13;
partijen worden bepaald, met aanhouding van&#13;
iedere verdere beslissing.&#13;
8 Beslissing&#13;
Het hof, rechtdoende in hoger beroep:&#13;
in de zaak met rolnummer 96/753 P:&#13;
verklaart de appellanten sub 1, 2 en 3 niet-ontvankelijk&#13;
in het door hen ingestelde hoger&#13;
beroep;&#13;
in beide zaken:&#13;
verklaart Van IJzendoorn respectievelijk Van&#13;
de Bijl c.s. niet-ontvankelijk in hun hoger&#13;
beroep voor zover dat is gericht tegen het&#13;
door de pachtkamer van het kantongerecht te&#13;
Tiel gewezen vonnis van 29 september 1994;&#13;
in de zaak met rolnummer 96/756 P:&#13;
bekrachtigt de door de pachtkamer van het&#13;
kantongerecht te Tiel tussen partijen gewezen&#13;
vonnissen van 29 februari 1996 en 31 oktober&#13;
1996, waarvan beroep, voor zover in conventie&#13;
gewezen;&#13;
veroordeelt Van de Bijl c.s. in de in hoger&#13;
beroep tussen partijen gevallen proceskosten,&#13;
aan de zijde van Van IJzendoorn tot heden&#13;
begroot op ƒ 420,– voor verschotten en&#13;
ƒ 1.700,– voor salaris van de procureur;&#13;
in de zaak met rolnummer 96/753 P:&#13;
bepaalt dat partijen, vergezeld van hun raadslieden,&#13;
op een nader te bepalen datum en tijdstip&#13;
zullen verschijnen in één der zalen van&#13;
het Paleis van Justitie, Walburgstraat 2-4 te&#13;
Arnhem, voor het lid van dit hof mr. Kok als&#13;
raadsheer-commissaris en de raad baron De&#13;
Weichs de Wenne, ter fine als hierboven onder&#13;
6.26 nader overwogen;&#13;
bepaalt dat partijen dan in persoon aanwezig&#13;
zullen zijn c.q. vertegenwoordigd zullen zijn&#13;
door één of meer personen die van de zaak op&#13;
de hoogte zijn en hetzij rechtens bevoegd zijn&#13;
tot het geven van inlichtingen en het aangaan&#13;
van een schikking, hetzij tot een en ander speciaal&#13;
schriftelijk zijn gevolmachtigd;&#13;
verwijst de zaak naar de rolzitting van&#13;
12 januari 1998, ambtshalve peremptoir, voor&#13;
het opgeven van de verhinderdata van partijen&#13;
en hun raadslieden, waarna dag en uur van de&#13;
comparitie van partijen door de raadsheercommissaris&#13;
zullen worden vastgesteld (ook&#13;
wanneer voormeld opgave van één of van&#13;
beide partijen ontbreekt) en in beginsel geen&#13;
uitstel in verband met verhinderingen meer&#13;
zal worden verleend;&#13;
houdt iedere verdere beslissing aan.</content><legacyfootnotes/><footnotes><footnote/></footnotes><auteurs/><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/4784</htmlpath></article>
</articles></edition>