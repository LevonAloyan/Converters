<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2014</searchword><id>11710</id><udhid>UDH:TvAR/11710</udhid><titel>Inkomensondersteuning in het kader van het Gemeenschappelijk Landbouwbeleid 2014-2020</titel><searchwords><searchword>TvAR 12/2014</searchword><searchword>UDH:TvAR/11710</searchword></searchwords><attachments><attachment><name>17125.pdf</name><extention>pdf</extention><url>https://denhollander.info/download/17125/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;Binnen de Europese Unie ( hierna: EU) kennen we een gezamenlijk landbouwbeleid; ook wel het Gemeenschappelijk Landbouwbeleid genoemd (hierna: GLB).&lt;/p&gt;&lt;p&gt;Een onderdeel van het GLB betreft het verrichten van zogenoemde directe betalingen (onderdeel van subsidies) aan landbouwers in het kader van de steunregelingen van het GLB.&lt;/p&gt;&lt;p&gt;De huidige GLB periode omvat de jaren 2014 tot 2020.&lt;/p&gt;&lt;p&gt;Directe betalingen dragen ertoe bij dat een zekere stabiliteit in het inkomen van landbouwers overal in de EU wordt gegarandeerd en de landbouw in de EU in stand wordt gehouden. Dit houdt landbouwbedrijven op lange termijn levensvatbaar en beschermt hen tegen al te grote prijsschommelingen. Gemiddeld 30 % van het landbouwinkomen in de EU komt uit de rechtstreekse betalingen. De afgelopen jaren is het aandeel van de rechtstreekse betalingen in het landbouwinkomen vanwege crisissituaties toegenomen tot soms wel 60 %. Deze ontwikkeling heeft zich onder meer voorgedaan in Zweden, Ierland en Denemarken tijdens de crisis van 2008/2009.[1]&lt;/p&gt;&lt;p&gt;Op 12 oktober 2011 werden door Eurocommissaris Ciolos de eerste voorstellen voor de invulling van het gemeenschappelijk landbouwbeleid voor de GLB periode 2014-2020 gepresenteerd.[2]&lt;/p&gt;&lt;p&gt;Een onderdeel van deze plannen betreft de directe inkomenssteun voor landbouwers. Duidelijk werd toen dat de huidige bedrijfstoeslagregeling zou worden vervangen door een betalingsregeling. Tegelijkertijd werd vastgesteld dat er minder financiële middelen beschikbaar zouden zijn voor directe betalingen.&lt;/p&gt;&lt;p&gt;Het was aanvankelijk de bedoeling dat in 2014 de nieuwe betalingsregeling in werking zou treden. Binnen de EU is echter pas in de zomer van 2013 consensus bereikt over de hoofdlijnen van het nieuwe stelsel. De regelgeving dienaangaande is vastgelegd in een verordening van het Europees Parlement en de Raad (hierna: de Verordening), en de uitvoeringsverordening en gedelegeerde verordening van de Commissie.[3]&lt;/p&gt;&lt;p&gt;Ten tijde van het schrijven van het onderhavige artikel was de (nieuwe) nationale Regeling GLB inkomenssteun nog niet gepubliceerd.&lt;/p&gt;&lt;p&gt;Hieronder volgt een beschrijving van een aantal onderdelen van het nieuwe stelsel van betalingsrechten.&lt;/p&gt;</inleiding><content>&lt;h2&gt;2. Betalingsrechten in plaats van  toeslagrechten&lt;/h2&gt;&lt;p&gt;In het kader van de nieuwe betalingsregeling worden de huidige, op historische referentie gebaseerde, directe betalingen omgevormd naar gelijke betalingen binnen Nederland. De waarde is dan voor ieder betalingsrecht gelijk.&lt;/p&gt;&lt;p&gt;Hiertoe zullen eerst alle huidige bedrijfstoeslagrechten op 31 december 2014 komen te vervallen. Vervolgens moet beoordeeld worden of een landbouwer in 2015 in aanmerking kan komen voor toekenning van de nieuwe betalingsrechten (zie paragraaf 3).&lt;/p&gt;&lt;p&gt;Als een landbouwer in aanmerking komt voor het nieuwe type betalingsrechten, kan in 2015 een aanvraag worden ingediend om toekenning van deze rechten.&lt;/p&gt;&lt;p&gt;Het aantal betalingsrechten waarop een landbouwer aanspraak kan maken, komt overeen met het aantal subsidiabele hectaren dat hij op 15 mei 2015 feitelijk in gebruik heeft binnen zijn landbouwbedrijf en als zodanig opgeeft in het kader van de Gecombineerde Data Inwinning 2015.&lt;/p&gt;&lt;p&gt;Onder subsidiabele hectaren wordt, kort samengevat, landbouwgrond verstaan die wordt gebruikt voor landbouwactiviteiten of die overwegend voor landbouwactiviteiten wordt gebruikt (hoofdfunctie landbouw).[4]&lt;/p&gt;&lt;p&gt;Nederland heeft aangegeven bepaalde type gronden expliciet te gaan uitsluiten. Dit zal onder andere gaan gelden voor wegbermen en stadsparken.&lt;/p&gt;&lt;p&gt;Of een natuurterrein kan worden gebruikt voor de aanvraag van betalingsrechten en de verzilvering (uitbetaling) daarvan is afhankelijk van het natuurbeheerplan van de provincie. In deze plannen leggen provincies jaarlijks de verschillende natuurbeheer- en landschapsbeheertypen voor percelen en terreinen vast. Deze percelen worden als het ware ‘gecodeerd’. De toegewezen code gaat bepalen of de grond subsidiabel is of niet in het kader van het stelsel van betalingsrechten. De Rijksdienst voor Ondernemend Nederland (hierna: RVO) heeft inmiddels een lijst gepubliceerd waarop is aangegeven welke codes al dan niet als subsidiabel worden aangemerkt.[5]&lt;/p&gt;&lt;p&gt;Een aantal onderdelen van de huidige bedrijfstoeslagregeling zal overigens binnen de nieuwe betalingsregeling worden gehandhaafd (eventueel aangepast). Te denken valt hierbij aan bijvoorbeeld de zogenoemde cross compliance, de overdraagbaarheid van betalingsrechten, vervallen betalingsrechten et cetera. De toekomstige regeling lijkt qua bepalingen en voorwaarden daaromtrent sterk op de bedrijfstoeslagregeling. Hierop zal in dit kader dan ook niet nader worden ingegaan.&lt;/p&gt;&lt;h2&gt;3. Basispremie en actieve landbouwer&lt;/h2&gt;&lt;p&gt;De eerste ‘component’ van het toekomstige betalingsrecht is de basispremie. Deze zal volgens de RVO in 2019 in Nederland ongeveer € 260 per betalingsrecht per jaar bedragen.&lt;/p&gt;&lt;p&gt;Om deze betalingsrechten jaarlijks te kunnen verzilveren, zal voor elk betalingsrecht één hectare met subsidiabel gewas moeten worden geteeld door de betreffende landbouwer. De verzilveringsvoorwaarden zijn nagenoeg gelijk aan de huidige voorwaarden voor uitbetaling van een regulier toeslagrecht.&lt;/p&gt;&lt;p&gt;In die zin verandert de inkomensondersteuning voor dit onderdeel van het betalingsrecht niet schokkend en zal ik hier niet nader op ingaan.&lt;/p&gt;&lt;p&gt;Om in aanmerking te komen voor de nieuwe betalingsrechten zal de gebruiker van de grond moeten aangemerkt kunnen worden als een zogenoemde actieve landbouwer. Hiervoor zijn diverse criteria in de Verordening opgenomen.[6]&lt;/p&gt;&lt;p&gt;Hoofdregel is dat als een landbouwer in 2013 recht had op uitbetaling van toeslagrechten, hij in beginsel in aanmerking komt voor toekenning van het nieuwe type betalingsrechten. Het peiljaar 2013 is geïntroduceerd om te vermijden dat landbouwers massaal op ‘percelenjacht’ zouden gaan voor 2015.&lt;/p&gt;&lt;p&gt;Uiteraard is en wordt er een aantal uitzonderingen op de hoofdregel geformuleerd. De volgende ‘categorieën’ komen ook in aanmerking voor toekenning van betalingsrechten:&lt;/p&gt;&lt;ul&gt;&lt;li class="Opsomming_Dash"&gt;landbouwers die nooit hebben beschikt over toeslagrechten, maar kunnen aantonen dat zij in 2013 landbouwer waren;&lt;/li&gt;&lt;li class="Opsomming_Dash"&gt;groente- , aardappel- en fruittelers, wijnbouwers en telers van sierteelten in 2013;&lt;/li&gt;&lt;li class="Opsomming_Dash"&gt;jonge landbouwers die hun bedrijf gestart zijn in 2013.&lt;/li&gt;&lt;/ul&gt;&lt;p&gt;Nederland heeft aangegeven dat zij nog een aanvullende voorwaarde zal stellen aan de ‘actieve landbouwer’.&lt;/p&gt;&lt;p&gt;Er dient volgens de Nederlandse overheid ook sprake te zijn van een bedrijf dat is ingeschreven in het handelsregister van de Kamer van Koophandel. Er dient overigens sprake te zijn van een registratie met vermelding van SBI code 011 tot en met 015 (‘landbouwactiviteiten’). Dit zal worden vastgelegd in de nationale uitvoeringsregeling. Daarnaast dient de landbouwer ten minste 0,3 hectare landbouwgrond feitelijk in gebruik te hebben op 15 mei 2015. De ondergrens om een betaling te ontvangen is € 500,-.&lt;/p&gt;&lt;p&gt;Er is overigens door de EU een aantal bedrijven expliciet uitgesloten van toegang tot de nieuwe regeling. Dit betreft bijvoorbeeld ondernemingen die vliegvelden, spoorwegen, waterwerken en sport- en recreatieterreinen exploiteren. Ook worden vastgoedondernemingen uitgezonderd. Nederland is voornemens deze negatieflijst aan te vullen met overheden en aan de overheid gerelateerde organisaties. Dit zal bijvoorbeeld Staatsbosbeheer betreffen.&lt;/p&gt;&lt;p&gt;Dergelijke bedrijven/instanties krijgen overigens wel de mogelijkheid om aan te tonen dat de landbouwactiviteiten binnen hun bedrijf niet onaanzienlijk zijn waardoor mogelijk toch aanspraak kan worden gemaakt op betalingsrechten. Nederland moet de exacte criteria daarvoor nog vaststellen.[7]&lt;/p&gt;&lt;p&gt;Zoals reeds vermeld, zal naar verwachting de basispremie in 2019 ongeveer € 260,-- per recht per jaar bedragen; er is dus sprake van een uniforme basispremie in heel Nederland.&lt;/p&gt;&lt;p&gt;In de periode van 2015 tot en met 2018 wordt door Nederland gebruik gemaakt van de mogelijkheid een overgangsregeling te hanteren. Op deze overgangsregeling zal ik nog nader ingaan (paragraaf 5).&lt;/p&gt;&lt;h2&gt;4. Vergroening&lt;/h2&gt;&lt;p&gt;De tweede ‘component’ van het betalingsrecht is de zogenoemde vergroeningspremie.[8]&lt;/p&gt;&lt;p&gt;Dit betreft een ander type inkomensondersteuning dan de hiervoor beschreven basispremie.&lt;/p&gt;&lt;p&gt;De basispremie is gekoppeld aan exploitatie van landbouwgrond met subsidiabele gewassen. De vergroeningspremie is een meer doelgerichte betaling.&lt;/p&gt;&lt;p&gt;Een landbouwer kan alleen aanspraak maken op de vergroeningspremie als hij ook in aanmerking komt voor de basispremie; het is een onderdeel van het hiervoor beschreven betalingsrecht.&lt;/p&gt;&lt;p&gt;De vergroeningspremie bedraagt in Nederland ongeveer 45% van de basispremie. In 2019 betreft het in Nederland volgens RVO een bedrag van ruim € 115 per betalingsrecht per jaar.&lt;/p&gt;&lt;p&gt;Om in aanmerking te komen voor de vergroeningspremie moet de landbouwer voldoen aan een aantal voorwaarden. De Europese Commissie heeft een drietal basisvoorwaarden voorgeschreven.&lt;/p&gt;&lt;p&gt;Allereerst is het mogelijk dat een landbouwer op zijn bouwland ten minste twee of drie verschillende gewassen moet telen.[9] Dit is onder andere afhankelijk van de omvang van het bedrijf en de oppervlakte grasland die tot het bedrijf behoort. Kortheidshalve verwijs ik in dit kader naar de tekst van art. 44 van de Verordening. Ook is op de website van RVO[10] een stroomschema opgenomen om te beoordelen of een bedrijf aan bovenomschreven eis van gewasdiversificatie moet voldoen. Ook de overige eisen zijn daarbij verwoord.&lt;/p&gt;&lt;p&gt;De tweede door de Europese Commissie gestelde voorwaarde om voor de vergroeningspremie in aanmerking te komen, geldt voor bedrijven met percelen blijvend grasland[11] in zogenoemde Natura 2000 gebieden.[12][13] Deze bedrijven mogen deze percelen niet scheuren (ploegen).&lt;/p&gt;&lt;p&gt;De instandhoudingsplicht voor blijvend grasland geldt vooralsnog niet voor de percelen buiten Natura 2000 gebieden, maar dit kan gewijzigd worden als blijkt dat de totale oppervlakte blijvend grasland binnen Nederland daalt.[14]&lt;/p&gt;&lt;p&gt;De derde basisvoorwaarde voor het verzilveren van de vergroeningspremie is het toepassen van ecologisch beheer op (of nabij) het bouwland van het bedrijf.[15] Het moet een areaal betreffen dat ten minste 5% vertegenwoordigt van de oppervlakte landbouwgrond van het bedrijf. Ook hier verwijs ik naar de tekst van de Verordening, meer in het bijzonder naar art. 46, of het stroomschema van RVO om te beoordelen of een bedrijf daadwerkelijk moet voldoen aan deze vergroeningsvoorwaarde.&lt;/p&gt;&lt;p&gt;Voor de invulling van het ecologische aandachtsgebied bestaan kort samengevat de volgende mogelijkheden:&lt;/p&gt;&lt;ul&gt;&lt;li class="Opsomming_Dash"&gt;Toepassen akkerbouw-randenpakket:&lt;/li&gt;&lt;li class="Opsomming_Dash"&gt;Het pakket bestaat uit een beheerde akkerrand. Dit mag worden aangevuld met vanggewassen[16], eiwitgewassen[17] en landschapselementen waarvoor een agrarisch natuurbeheer-contract voor onderhoud en beheer is afgesloten.&lt;/li&gt;&lt;li class="Opsomming_Dash"&gt;Kiezen uit een algemene lijst:&lt;/li&gt;&lt;li class="Opsomming_Dash"&gt;Er is een algemene lijst samengesteld waaruit een landbouwer kan kiezen. Hierbij kan gedacht worden aan onbeheerde akkerranden, bepaalde stikstofbindende gewassen en/of (niet reeds verplichte) vanggewassen.&lt;/li&gt;&lt;li class="Opsomming_Dash"&gt;Kiezen voor een collectieve invulling:&lt;/li&gt;&lt;li class="Opsomming_Dash"&gt;Groepen van landbouwers kunnen kiezen voor een collectieve invulling van het ecologische aandachtsgebied. De groep moet bestaan uit maximaal 10 landbouwers met bijeen gelegen bedrijven. De gebieden moeten aaneengesloten zijn en elke landbouwer moet minimaal 2,5 % eigen bouwland als ecologisch aandachtsgebied inrichten. [18]&lt;/li&gt;&lt;li class="Opsomming_Dash"&gt;Duurzaamheidscertificaten:&lt;/li&gt;&lt;li class="Opsomming_Dash"&gt;De Europese verordeningen maken het mogelijk duurzaamheidscertificaten te ontwikkelen. Het is nog niet exact duidelijk hoe Nederland hiermee zal omgaan.&lt;/li&gt;&lt;/ul&gt;&lt;p&gt;Hiervoor zijn kort de door de Europese Commissie voorgestelde drie basismaatregelen beschreven.&lt;/p&gt;&lt;p&gt;Samengevat:&lt;/p&gt;&lt;ul&gt;&lt;li class="Opsomming_Dash"&gt;toepassen gewasdiversificatie;&lt;/li&gt;&lt;li class="Opsomming_Dash"&gt;handhaven blijvend grasland in Natura 2000 gebieden;&lt;/li&gt;&lt;li class="Opsomming_Dash"&gt;toepassen ecologisch beheer binnen het bedrijf.&lt;/li&gt;&lt;/ul&gt;&lt;p&gt;Genoemde basismaatregelen gelden voor alle lidstaten, ongeacht welke regionale omstandigheden er spelen. Lidstaten mogen echter alternatieven ontwikkelen voor deze generieke maatregelen. Een lidstaat kan op deze wijze inspelen op regionale kenmerken. Deze alternatieven moeten wel goedgekeurd worden door de Europese Commissie. De effecten van de alternatieven moeten vergelijkbaar zijn met de meerwaarde van de drie basismaatregelen. Nederland heeft aangegeven dat de sector zelf hieromtrent de handschoen zal moeten oppakken en dat de overheid slechts faciliterend zal optreden.&lt;/p&gt;&lt;p&gt;Het niet naleven van de vergroeningsvoorwaarden heeft tot gevolg dat de vergroeningspremie niet kan worden verzilverd. Daarnaast kan het vanaf 2017 ook gevolgen hebben voor de hoogte van de basispremie waarop de landbouwer aanspraak kan maken (toepassen korting op de uitbetaling van de basispremie).&lt;/p&gt;&lt;p&gt;Volledigheidshalve wordt opgemerkt dat de vergroeningsvoorwaarden niet gelden voor biologische bedrijven.&lt;/p&gt;&lt;h2&gt;5. Overgangsperiode&lt;/h2&gt;&lt;p&gt;Het moge duidelijk zijn, in 2015 wordt afscheid genomen van de historische betalingssystematiek. De huidige toeslagrechten vervallen per 31 december 2015.&lt;/p&gt;&lt;p&gt;De overgang van de huidige, historisch bepaalde toeslagen naar een stelsel met gelijke bedragen per hectare heeft voor veel bedrijven grote gevolgen. Voor een deel van de bedrijven dalen de toeslagen fors.&lt;/p&gt;&lt;p&gt;In de Verordening is daarom de mogelijkheid voor een lidstaat opgenomen om een overgangsperiode te hanteren tot 2019 om ontwrichtende financiële gevolgen voor landbouwers te voorkomen.&lt;/p&gt;&lt;p&gt;Nederland is voornemens van deze mogelijkheid gebruik te maken.&lt;/p&gt;&lt;p&gt;Vanaf 2019 kennen de basispremie en vergroeningspremie in Nederland een waarde van (ongeveer) € 260 respectievelijk € 115 per betalingsrecht per jaar. Vanaf 2019 hebben derhalve alle betalingsrechten een uniforme waarde (‘hectarepremie’). Tot die tijd kan een overgangsbeleid worden toegepast om de verschillen in inkomenssteun geleidelijk kleiner te laten worden.&lt;/p&gt;&lt;p&gt;Gedurende de overgangsperiode is de waarde van een betalingsrecht per bedrijf verschillend.&lt;/p&gt;&lt;p&gt;De waarde van de op 15 mei 2014 aan de landbouwer toebehorende toeslagrechten (toeslagrechten in ‘eigendom’ en verhuurde toeslagrechten) is het uitgangspunt voor deze overgangsregeling; in de praktijk wordt deze waarde de ‘referentiewaarde’ genoemd. In dit kader wordt niet nader ingegaan op de exacte systematiek van de overgangsregeling, maar wordt volstaan met de opmerking dat afhankelijk van de waarde van het bedrijfstoeslagrecht van het betrokken bedrijf op 15 mei 2014 de waarde van de betalingsrechten zal dalen of stijgen in de richting van de uniforme waarde van een betalingsrecht in 2019.&lt;/p&gt;&lt;p&gt;Ondanks deze overgangsperiode gaat een aantal sectoren er behoorlijk op achteruit. Voor de kalfsvlees-, vleesvee- en de zetmeelsector zullen er nieuwe subsidiemogelijkheden komen. Een en ander moet nog worden uitgewerkt.&lt;/p&gt;&lt;h2&gt;6. Private Overeenkomst&lt;/h2&gt;&lt;h3&gt;6.1 Bedrijfsoverdrachten / herstructureringen landbouwbedrijven&lt;/h3&gt;&lt;p&gt;Zoals reeds vermeld, is 2013 een belangrijk peiljaar in het kader van het toekomstige stelsel van betalingsrechten. In beginsel bepaalt dit jaar of een landbouwer aanspraak kan maken op toekenning van betalingsrechten.&lt;/p&gt;&lt;p&gt;Daarnaast is 15 mei 2014 een datum die van belang is. Deze datum is immers relevant voor de vaststelling van de referentiewaarde welke op haar beurt van belang is voor de bepaling van de hoogte van de waarde van de betalingsrechten in de overgangsperiode (zie paragraaf 5).&lt;/p&gt;&lt;p&gt;Als sprake is van een (gedeeltelijke) bedrijfsoverdracht na 2013 respectievelijk 15 mei 2014, kan onder voorwaarden het recht op toekenning van betalingsrechten en/of de referentiewaarde worden overgedragen. RVO heeft aangegeven dat dit kan door middel van het opstellen van een zogenoemde ‘private overeenkomst’. Uitwerking zal nog plaatsvinden in de nog te publiceren nationale regeling.[19]&lt;/p&gt;&lt;p&gt;Wel zullen hieraan voorwaarden worden gesteld.&lt;/p&gt;&lt;p&gt;Er moet minimaal 0,3 hectare subsidiabele landbouwgrond worden overgedragen. De overdracht van ‘slechts’ een bedrijfsgebouw is voor toepassing van de onderhavige voorziening derhalve niet voldoende.&lt;/p&gt;&lt;p&gt;De overeenkomst betreffende de overdracht moet in een akte zijn vastgelegd die door partijen uiterlijk 14 mei 2015 is ondertekend.&lt;/p&gt;&lt;p&gt;Daarnaast moet degene die het ‘aanvraagrecht’ en/of de referentiewaarde overdraagt in 2015 actief landbouwer zijn geweest. Volgens RVO hoeft dit niet het geval te zijn op 15 mei 2015. Dit geldt uiteraard wel voor degene die een aanvraagrecht en/of de referentiewaarde overneemt; deze vraagt betalingsrechten aan en dient te voldoen aan de (hoofd)regel dat hij op 15 mei 2015 als actief landbouwer is aan te merken (zie paragraaf 3).&lt;/p&gt;&lt;p&gt;Als partijen een beroep willen doen op deze voorziening, zal dit door beide partijen gemeld moeten worden bij de Gecombineerde Opgave 2015. Zoals gemeld, nadere uitwerking zal plaatsvinden in de nog te publiceren nationale regeling.&lt;/p&gt;&lt;p&gt;In een aantal situaties zal het recht op betalingsrechten en de referentiewaarde automatisch overgaan.[20] Er hoeft dan bij RVO geen private overeenkomst gemeld te worden.&lt;/p&gt;&lt;p&gt;RVO heeft hieromtrent (onder andere) de volgende voorbeelden gegeven[21]:&lt;/p&gt;&lt;ul&gt;&lt;li class="Opsomming_Dash"&gt;bij toetreding tot een maatschap/VOF;&lt;/li&gt;&lt;li class="Opsomming_Dash"&gt;bij ontbinding van een maatschap vader/zoon en voortzetting van de onderneming door de zoon;&lt;/li&gt;&lt;li class="Opsomming_Dash"&gt;bij een fusie van twee of meer bedrijven waarbij in het nieuwe bedrijf minimaal één van de oorspronkelijke bedrijfsvoerders actief is;&lt;/li&gt;&lt;li class="Opsomming_Dash"&gt;bij een splitsing van een bedrijf met recht op betalingsrechten:&lt;/li&gt;&lt;li class="Opsomming_Dash"&gt;in minimaal één nieuw ontstaan bedrijf is een oorspronkelijke bedrijfsvoerder actief. Alle bedrijven die ontstaan uit de splitsing krijgen recht op betalingsrechten en de (te verdelen) referentiewaarde. Vond de splitsing plaats na 31 maart 2014, dan moeten betrokkenen zelf onderling afspraken maken over het te verdelen referentiebedrag.&lt;/li&gt;&lt;li class="Opsomming_Dash"&gt;bij een vererving van een geheel of gedeeltelijk bedrijf dat recht heeft op betalingsrechten. De erfgenaam krijgt het recht op betalingsrechten en de referentiewaarde.&lt;/li&gt;&lt;/ul&gt;&lt;p&gt;De nationale regeling brengt wellicht meer duidelijkheid over dit onderwerp. Bij elke overdracht of herstructurering van een landbouwonderneming zal de vraag moeten worden gesteld of die gevolgen heeft voor de aanspraak op toekomstige betalingsrechten; is deze er ‘automatisch’ of moeten partijen een beroep doen op de voorziening van de ‘private overeenkomst’?&lt;/p&gt;&lt;h3&gt;6.2 Pacht&lt;/h3&gt;&lt;p&gt;Uit het voorgaande blijkt dat op basis van de hoofdregels van het toekomstige stelsel van betalingsrechten deze rechten worden toegekend aan degene die de grond op 15 mei 2015 feitelijk gebruikt.&lt;/p&gt;&lt;p&gt;Op deze hoofdregel is echter een uitzondering geformuleerd.[22]&lt;/p&gt;&lt;p&gt;Bij verpachten van grond in 2015 is het mogelijk dat de betalingsrechten niet aan de feitelijke gebruiker (pachter) worden toegekend, maar aan de eigenaar/verpachter. Laatstgenoemde stelt de rechten vervolgens direct ter beschikking aan de pachter. De rechten worden op tijdelijke basis voor het bedrijf van de pachter geregistreerd en kunnen dan door laatstgenoemde ‘verzilverd’ worden.&lt;/p&gt;&lt;p&gt;Van deze mogelijkheid kan alleen gebruik worden gemaakt als beide partijen als actief landbouwer zijn aan te merken. Ook hier dient sprake te zijn van een akte waarin de verpachting is vastgelegd die door partijen uiterlijk 14 mei 2015 is ondertekend. Ook hier geldt dat de regeling nog nader uitgewerkt dient te worden.&lt;/p&gt;&lt;p&gt;Overigens lijkt het erop dat niet per se sprake moet zijn van de titel ‘pacht’, maar dat ook andere titels van tijdelijke overdracht van het gebruik van grond geaccepteerd worden (bijvoorbeeld bruikleen).&lt;/p&gt;&lt;h2&gt;7. Slot&lt;/h2&gt;&lt;p&gt;De hervormingen van het landbouwbeleid uit het verleden hadden vooral tot doel te reageren op problemen zoals bijvoorbeeld het voorkomen van een tekort aan voedsel, het ontstaan van overschotten en voedselveiligheidscrises.&lt;/p&gt;&lt;p&gt;Het nieuwe GLB stuurt aan op de omvorming van op historische referentie gebaseerde directe betalingen naar een gelijke hectarebetaling binnen lidstaten. Enkele lidstaten hebben deze stap in het verleden al gezet, maar zoals hiervoor beschreven geldt dit niet voor Nederland. Nederland zal in 2015 overgaan naar het nieuwe stelsel.&lt;/p&gt;&lt;p&gt;Naast de generieke betaling (basispremie) is sprake van een doelgerichte betaling zoals de vergroeningspremie. Een andere doelgerichte betaling, die ik in dit artikel niet heb besproken, is de directe inkomensondersteuning van ‘jonge landbouwers’.&lt;/p&gt;&lt;p&gt;Ondanks de invoering van het stelsel van betalingsrechten en het introduceren van vergroeningseisen kan men zich afvragen of deze hervorming van het landbouwbeleid de geschiedenis ingaat als een ingrijpende hervorming. Zoals blijkt uit het voorgaande, borduurt het stelsel van betalingsrechten voort op het huidige stelsel van toeslagrechten en wordt ‘slechts’ een aantal doelgerichte betalingen geïntroduceerd. Vastgesteld kan worden dat bij de directe betalingen in het kader van het nieuwe Gemeenschappelijk Landbouwbeleid de inkomensondersteuning van de landbouwer centraal blijft staan.&lt;/p&gt;</content><legacyfootnotes/><footnotes><footnote>* Mr. H.A. Verbakel-van Bommel is werkzaam als juriste bij Countus accountants + adviseurs.</footnote><footnote>1 Bron: www.europa.eu.</footnote><footnote>2 Zie onder andere www.toekomstglb.nl.</footnote><footnote>3 Verordening (EU) nr. 1307/2013 van het Europese Parlement en de Raad van 17 december 2013, &lt;span class="Cursief"&gt;PB&lt;/span&gt; L 347/608, Uitvoeringsverordening (EU) nr. 641/2014 van de Commissie, PB L 181/74 en de Gedelegeerde Verordening (EU) nr. 639/2014 van de Commissie, &lt;span class="Cursief"&gt;PB&lt;/span&gt; L 181/1.</footnote><footnote>4 Art. 32 lid 2 Verordening (EU) nr. 1307/2013, &lt;span class="Cursief"&gt;PB&lt;/span&gt; L 347.</footnote><footnote>5 &lt;span class="Onderstreept"&gt;www.mijn.rvo.nl&lt;/span&gt;.</footnote><footnote>6 Art. 9 Verordening (EU) nr. 1307/2013,&lt;span class="Cursief"&gt; PB&lt;/span&gt; L 347.</footnote><footnote>7 Art. 9 lid 2 Vo nr. 1307/2013 en art. 13 Vo nr. 639/2014.</footnote><footnote>8 Hoofdstuk 3 Vo nr. 1307/2014.</footnote><footnote>9 Art. 40 e.v. Vo nr. 639/2013.</footnote><footnote>10 www.mijn.rvo.nl.</footnote><footnote>11 Land dat langer dan vijf jaar grasland is.</footnote><footnote>12 Natuurgebieden die onder de Europese Vogelrichtlijn en Habitatrichtlijn.</footnote><footnote>13 Art. 41 e.v. Vo nr. 639/2014.</footnote><footnote>14 Art. 45 lid 2 Vo nr. 1307/2013; het aandeel arealen van blijvend grasland in het door landbouwers opgegeven totale landbouwareaal mag niet met meer dan 5% afnemen ten opzichte van 2012.</footnote><footnote>15 Art. 45 e.v. Vo nr. 639/2014.</footnote><footnote>16 Een vanggewas kan een groenbemestingsgewas zijn dat na een hoofgewas geteeld wordt met de bedoeling uitspoeling van meststoffen, vooral nitraat, tegen te gaan.</footnote><footnote>17 Bijv. onder voorwaarden luzerne, rode klaver, rolklaver, lupine en veldbonen.</footnote><footnote>18 Art. 47 Vo nr. 639/2014.</footnote><footnote>19 Art. 20 Vo nr. 639/2014 en art. 4 Vo nr. 641/2014.</footnote><footnote>20 Art. 14 e.v. Vo nr. 639/2014.</footnote><footnote>21 Nieuwsbrief nieuw Gemeenschappelijk Landbouwbeleid Rijksdienst voor Ondernemend Nederland (augustus 2014).</footnote><footnote>22 Art. 21 Vo nr. 639/2014 en art. 5 Vo nr. 641/2014.</footnote></footnotes><auteurs>mr. H.A. Verbakel-van Bommel</auteurs><published>2014-12-13 16:59:27</published><modified>2014-12-13 16:59:27</modified><editiondate>2014-12-13</editiondate><htmlpath>https://denhollander.info/artikel/11710</htmlpath></article>
</articles></edition>