<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2014</searchword><id>11629</id><udhid>UDH:TvAR/11629</udhid><titel>Mitigeren en compenseren: voer voor discussie (II)</titel><searchwords><searchword>TvAR 10/2014</searchword><searchword>UDH:TvAR/11629</searchword></searchwords><attachments><attachment><name>17028.pdf</name><extention>pdf</extention><url>https://denhollander.info/download/17028/ci</url></attachment></attachments><inleiding>&lt;h2&gt;Inleiding&lt;/h2&gt;&lt;p&gt;In de voorgaande uitgave van dit tijdschrift trof u het eerste deel van het artikel ‘Mitigeren en compenseren: voer voor discussie’ aan. In het eerste deel van het artikel heb ik het arrest besproken van het Hof van Justitie van 15 mei 2014[1] naar aanleiding van de prejudiciële vragen die de Afdeling bestuursrechtspraak van de Raad van State (hierna: de Afdeling) aan het Hof van Justitie heeft gesteld met betrekking tot de wegverbreding van de A2.[2] Het Hof van Justitie volgt de conclusie van advocaat-generaal Sharpston[3] en oordeelt – kort gezegd – dat de door de Minister van Infrastructuur en Milieu (hierna: de Minister) voorgenomen aanleg van nieuwe blauwgraslanden om de negatieve effecten aan bestaande blauwgraslanden ten gevolge van de verbreding van de A2 weg te nemen, kwalificeert als compenserende maatregel en niet, zoals de Minister betoogde, als mitigerende maatregel.&lt;/p&gt;&lt;p&gt;Het arrest van het Hof van Justitie en de conclusie van de advocaat-generaal bieden handvatten voor de beantwoording van de vraag of een bepaalde maatregel kwalificeert als mitigatie of compensatie. Aan de hand van deze handvatten heb ik in het eerste deel van het artikel besproken of de maatregel externe saldering[4] gekwalificeerd mag worden als mitigatie. In het tweede deel van het artikel (dat u hieronder aantreft) zal ik bespreken of de maatregelen op grond van de Programmatische Aanpak Stikstof kwalificeren als mitigatie of compensatie. Tot slot zal ik ingaan op het belang voor de praktijk. Zoals ik reeds aangaf in het eerste deel van dit artikel heb ik niet de illusie om met dit artikel een kant-en-klaar antwoord te geven op deze vragen, maar wens een bijdrage te leveren aan de discussie over het veelbesproken onderwerp. Oftewel: voer voor discussie.&lt;/p&gt;&lt;p&gt;In navolging op het eerste deel van het artikel wordt verdergegaan met paragraaf 7 van het artikel.&lt;/p&gt;</inleiding><content>&lt;h2&gt;7. Maatregelen op grond van de  Programmatische Aanpak Stikstof&lt;/h2&gt;&lt;h3&gt;7.1 Programmatische Aanpak Stikstof&lt;/h3&gt;&lt;p&gt;In het kader van de Programmatische Aanpak Stikstof (hierna: PAS) worden op grond van bindende afspraken tussen landelijke en provinciale overheden maatregelen getroffen, per Natura 2000-gebied en vanuit verschillende sectoren (landbouw, industrie, verkeer), waardoor grofweg twee doelen beoogd worden. Ten eerste beoogd men een daling van de stikstofdepositie te realiseren zodat er ruimte ontstaat voor nieuwe activiteiten die stikstofdepositie veroorzaken. Ten tweede beoogt men de garantie dat het gebruik maken van die ontstane ruimte (door nieuwe activiteiten toe te staan die stikstofdepositie veroorzaken) niet leidt tot verslechtering van de staat van instandhouding van de betrokken habitats en soorten. De kern van de Programmatische Aanpak Stikstof is dat door uitvoering van de in het programma opgenomen maatregelen ruimte wordt gecreëerd voor nieuwe ontwikkelingen en dat de uitvoering van het programma &lt;span class="Cursief"&gt;als geheel&lt;/span&gt; leidt tot een bepaald resultaat. Gewaarborgd moet worden dat de stikstofdepositie in totaal op den duur afneemt. De periode waarbinnen dit zou moeten gebeuren loopt tot 2020. Dit is opgeknipt in drie periodes. De eerste PAS-periode zal zes jaar duren. De positieve effecten van de maatregelen dienen in de loop van de PAS-periode te ontstaan. Na afloop van de PAS-periode dient het resultaat te zijn dat de maatregelen hebben gezorgd voor een zodanig positief effect dat met benutting van de ontwikkelingsruimte zowel de natuurkwaliteit is behouden als herstel van de natuurkwaliteit heeft plaatsgevonden, of in elk geval niet onmogelijk is. Binnen de programmatische aanpak wordt dus niet per project vastgesteld welke maatregelen nodig zijn om de effecten van een bepaald project te voorkomen.&lt;/p&gt;&lt;p&gt;De regeling van de PAS is opgenomen in de art. 19kg tot en met 19kr van het wetsvoorstel tot wijziging van de Natuurbeschermingswet 1998 (hierna: Nbw).[5] De regeling houdt kortweg in dat de Minister een programma vaststelt ter vermindering van stikstofdepositie binnen een afzienbare termijn (aldus art. 19kg lid 1 Nbw). Om dit te bereiken worden in het programma maatregelen opgenomen die hiervoor moeten zorgen. Ook bevat het programma de uitgangspunten voor het bepalen en toedelen van de ontstane ruimte (ontwikkelingsruimte). Op grond van art. 19kh lid 1 sub h Nbw wordt in het programma beoordeeld (in een gebiedsanalyse per Natura 2000-gebied) in hoeverre de bron- en herstelmaatregelen, samen met de verwachte ontwikkeling van de stikstofdepositie (de autonome ontwikkeling), zorgen voor het behalen van de hiervoor genoemde twee doelen. Het is de bedoeling dat de ontwikkelingsruimte pas kan worden benut indien vaststaat dat de natuurlijke kenmerken van de Natura 2000-gebieden niet zullen worden aangetast. Dit blijkt onder meer uit art. 19kh lid 6 Nbw voor de toedeling van ontwikkelingsruimte aan projecten die zijn opgenomen in het programma. De toedeling van ontwikkelingsruimte voor andere projecten moet op grond van art. 19km lid 1 Nbw gebeuren in overeenstemming met de uitgangspunten die in het programma zijn opgenomen voor de toedeling (ex art. 19kh lid 4 Nbw). Anders dan voor projecten die reeds zijn opgenomen in het programma (ex art. 19kh lid 6 Nbw), is niet expliciet in de Nbw opgenomen dat ontwikkelingsruimte slechts mag worden toegedeeld indien de natuurlijke kenmerken van de Natura 2000-gebieden niet zullen worden aangetast. Voorts zijn bestuursorganen gehouden tot een tijdige uitvoering van de in het programma opgenomen maatregelen (op grond van art. 19kj Nbw). Tijdig is niet nader gedefinieerd.&lt;/p&gt;&lt;h3&gt;7.2 Twee soorten maatregelen&lt;/h3&gt;&lt;p class="BroodtekstSchreefloos"&gt;&lt;span class="Cursief"&gt;7.2.1 Bronmaatregelen&lt;/span&gt;&lt;/p&gt;&lt;p&gt;Om de hierboven omschreven twee doelen te bereiken worden er in het programma twee soorten maatregelen opgenomen. Het eerste type maatregelen draagt bij aan een vermindering van de stikstofdepositie (art. 19kh lid 1 sub c Nbw). Deze maatregelen worden bronmaatregelen of emissiemaatregelen genoemd. Ik zal hierna spreken van bronmaatregelen. Bronmaatregelen omvatten (vooral) generieke emissiebeperkende maatregelen op nationaal niveau en emissiebeperkende maatregelen die in sommige provincies in aanvulling hierop worden genomen om de stikstofdepositie te verminderen. De Minister noemt voor de landbouw de volgende voorbeelden van generieke emissiebeperkende maatregelen: maatregelen die zijn opgenomen in de Meststoffenwet (gebruiksnormen voor meststoffen), het Besluit gebruik dierlijke meststoffen (uitrijperioden en mestaanwendingstechnieken), het Besluit mestbassins milieubeheer (afdekplicht mestopslagen), het Besluit ammoniakemissie huisvesting veehouderij (staleisen) en de Wet ammoniak en veehouderij (eisen in relatie tot zeer kwetsbare natuurgebieden).[6]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;7.2.2 Herstelmaatregelen&lt;/span&gt;&lt;/p&gt;&lt;p&gt;Het tweede type maatregelen dient ter verwezenlijking van de instandhoudingsdoelstellingen voor de voor stikstof gevoelige habitats in de Natura 2000-gebieden die zijn opgenomen in het programma (art. 19kh lid 1 sub g Nbw). Deze maatregelen moeten garanderen dat ondanks de verminderde daling van de stikstofdepositie door de toedeling van de ontwikkelingsruimte aan nieuwe ontwikkelingen, er geen verslechtering optreedt van de staat van instandhouding van de betrokken habitats en soorten. Het nemen van deze maatregelen is derhalve een noodzakelijke voorwaarde om ontwikkelingsruimte aan nieuwe ontwikkelingen toe te kennen. Deze maatregelen hebben niet enkel tot doel om de ontwikkelingsruimte veilig te stellen. De maatregelen dienen er tevens voor te zorgen dat andere – niet stikstof gevoelige – instandhoudingsdoelstellingen van de Natura 2000-gebieden niet in het geding komen. Deze maatregelen worden gebiedspecifieke maatregelen of herstelmaatregelen genoemd. Ik zal hierna spreken van herstelmaatregelen. Herstelmaatregelen zijn niet zo zeer gericht op vermindering van de stikstofbelasting, maar bestaan vooral uit andersoortige maatregelen, zoals beheermaatregelen en hydrologische maatregelen. Met deze maatregelen wordt beoogd de gevolgen van zowel de historische als toekomstige stikstofdepositie aan te pakken. De herstelmaatregelen bepalen niet rechtstreeks de omvang van de ontwikkelingsruimte, omdat de maatregelen geen invloed hebben op de hoogte van de optredende depositie als zodanig, maar zijn gericht op het bestendiger maken van de natuur tegen een stikstofoverbelasting. De Minister noemt de volgende voorbeelden van herstelmaatregelen: maatregelen die worden genomen door waterschappen (zoals grondwaterpeil en waterkwaliteit), maatregelen door natuurbeheerders uit hoofde van hun taken en/of doelstellingen, maatregelen op grond van provinciale subsidies voor natuurbeheer, agrarisch natuurbeheer en functiewijziging, subsidies voor effectgerichte maatregelen tegen verzuring (zoals maaien en afvoeren, intensiever begrazen, plaggen en chopperen (ondiep plaggen)), subsidies voor bedrijfsverplaatsing en inrichtingssubsidies. Verder noemt de Minister de realisatie van de Ecologische Hoofdstructuur.[7] Dergelijke herstelmaatregelen worden beschreven in een gebiedsanalyse per Natura 2000-gebied. De Minister heeft de opgestelde concept-gebiedsanalyses voor de Rijksgebieden openbaar gemaakt en geplaatst op de website http://pas.natura2000.nl.&lt;/p&gt;&lt;h3&gt;7.3 Oordeel van Minister&lt;/h3&gt;&lt;p&gt;Uit de toelichting bij de concept-PAS blijkt de Minister van mening te zijn dat de in het programma opgenomen maatregelen (zowel bronmaatregelen als herstelmaatregelen) kwalificeren als mitigerende maatregelen. De Minister onderkent dat de te treffen maatregelen, op grond waarvan ontwikkelingsruimte aan nieuwe projecten kan worden toegedeeld, veelal geen maatregelen zijn die één op één gekoppeld zijn aan een specifiek project (zoals op dit moment het geval is bij extern salderen ten behoeve van de verlening van een Natuurbeschermingswetvergunning).[8] Volgens de Minister bestaat er echter wel een directe koppeling tussen het gehele pakket aan maatregelen en de voor een nieuw project benodigde ontwikkelingsruimte (ter ondervanging van de negatieve effecten door het nieuwe project). Derhalve is volgens de Minister geen sprake van compenserende maatregelen. De Minister is van oordeel dat slechts sprake is van compenserende maatregelen indien er onvoldoende ontwikkelingsruimte aanwezig is en buiten het kader van de PAS (aanvullende) maatregelen nodig zijn.[9] Verder geeft de Minister aan:&lt;/p&gt;&lt;blockquote&gt;‘(…) De maatregelen die de toedeling van ontwikkelingsruimte mogelijk maken, worden aangemerkt als zogenaamde mitigerende maatregelen, waarmee op programmaniveau wordt verzekerd dat projecten die stikstofdepositie op een in het programma opgenomen Natura 2000-gebied veroorzaken, geen significante gevolgen voor dat gebied veroorzaken. De mitigerende maatregelen worden genomen in onmiddellijke samenhang met alle projecten waarvoor in de periode van het programma toestemmingsbesluiten worden genomen. Het toestemmingsbesluit kan worden genomen, indien in de passende beoordeling wordt geconcludeerd dat het project, rekening houdend met de mitigerende maatregelen, geen significante gevolgen veroorzaakt. (…)’.[10]&lt;/blockquote&gt;&lt;p&gt;De Minister gaat er vanuit dat sprake is van een tijdige vaststelling van regelgeving die gericht is op het verminderen van stikstofdepositie, een tijdige uitvoering van de opgenomen herstelmaatregelen en een geleidelijke toedeling en benutting van de ontwikkelingsruimte.[11] De Minister geeft aan dat het de bedoeling is dat in het eerste deel van de PAS-periode van drie jaar maximaal 60% van de ontwikkelingsruimte wordt toegekend en de resterende 40% in de laatste drie jaar. Dit is noodzakelijk vanwege het feit dat de maatregelen pas in de loop van de PAS-periode zullen zorgen voor positieve effecten. Volgens de Minister is deze verdeling evenwichtig en vlakt het eventuele ecologische effecten van een tijdelijke vermindering in depositieafname naar verwachting voldoende af.[12] De Minister geeft verder aan dat de herstelmaatregelen randvoorwaardelijk zijn gekoppeld aan het mogelijk maken van ontwikkelingsruimte.[13]&lt;/p&gt;&lt;p&gt;In reactie op vragen van leden van de Tweede Kamer naar aanleiding van het arrest van het Hof van Justitie antwoordt de Minister op 20 juni 2014 als volgt[14]:&lt;/p&gt;&lt;blockquote&gt;‘(…) De door het Hof gegeven rechtsinterpretatie is bindend voor de Afdeling bestuursrechtspraak bij haar definitieve oordeel inzake het bij haar aanhangige beroep tegen het tracébesluit dat strekt tot verbreding van de rijksweg A2 tussen ‘s-Hertogenbosch en Eindhoven. Meer in het algemeen lijkt de door het Hof gegeven rechtsinterpretatie gevolgen te hebben voor de praktijk die thans soms wordt gevolgd bij vergunningverlening op grond van de Natuurbeschermingswet 1998. Daarbij is tot nu toe geaccepteerd dat het verrekenen van effecten op gebiedsniveau mogelijk is: geaccepteerd wordt dat een habitat achteruit gaat of verdwijnt in het ene deel van het Natura 2000-gebied, als elders in hetzelfde Natura 2000-gebied aanleg of uitbreiding van eenzelfde habitat plaatsvindt. Het arrest van het Hof lijkt tot gevolg te hebben dat bij de vergunningverlening voor het trekken van de conclusie dat met zekerheid geen aantasting van de natuurlijk kenmerken plaatsvindt en dat voor het project dus toestemming kan worden verleend, alleen rekening mag worden gehouden met maatregelen die de negatieve effecten voor de bestaande locatie voorkomen of verminderen. Voor het trekken van die conclusie mag geen rekening worden gehouden met maatregelen die elders in het gebied beogen de negatieve gevolgen voor de betrokken habitat – nadien – ongedaan te maken. Bij het voorgaande zij aangetekend dat het in de bij het Hof voorliggende specifieke casus ging om een gebied dat met name vanwege de blauwgraslanden als Natura 2000-gebied is aangewezen, waarvoor bovendien een herstelopgave geldt, en dat hier sprake is van het pas later ontwikkelen van hetzelfde habitattype, waarvan de effecten als zodanig en in de tijd gezien volgens het Hof onzeker zijn. Voor de systematiek en opzet van de programmatische aanpak stikstof als zodanig heeft het arrest geen gevolgen. Een dergelijke programmatische aanpak lag niet ter beoordeling bij het Hof voor. Het programma biedt een totaalaanpak van vermindering van stikstofdepositie en natuurherstel-maatregelen, waardoor ontwikkelingsruimte voor stikstofemitterende activiteiten ontstaat. Dat betekent dat op voorhand zeker wordt gesteld dat de vergunningverlening voor concrete projecten onder toedeling van ontwikkelingsruimte geen nadelige gevolgen zal hebben voor de instandhoudingsdoelen in Natura 2000-gebieden. De uitspraak van het Hof maakt duidelijk dat die nadelige gevolgen – buiten de uitzondering als voorzien in artikel 6, vierde lid, van de Habitatrichtlijn – ook niet lokaal mogen plaatsvinden, in de zin van een deels verdwijnen of een wezenlijke kwalitatieve achtuitgang van een natuurlijk habitattype of een habitat van soorten waarvoor het Natura 2000-gebied (mede) is aangewezen. In de aan de Hofuitspraak voorafgaande conclusie van de Advocaat-Generaal heb ik, in overeenstemming met de Minister van Infrastructuur en Milieu en gedeputeerde staten van de provincies, aanleiding gezien alle gebiedsanalyses zekerheidshalve nog eens te laten screenen. Daarbij wordt gekeken of in één of meer van de Natura 2000-gebieden die in het programma worden opgenomen is voorzien in een verrekening van effecten op gebiedsniveau, zoals bij het tracébesluit voor de A2 aan de orde is. Waar dat het geval is, wordt nagegaan of dan ook is voldaan aan de voorwaarden van artikel 6, vierde lid, van de Habitatrichtlijn (geen alternatieven, dwingende redenen van groot openbaar belang en adequate compensatie).’[15]&lt;/blockquote&gt;&lt;p&gt;In de toelichting bij de concept-PAS gaf de Minister aan dat afdoende is onderzocht dat de herstelmaatregelen zullen zorgen voor voldoende positief effect. De Minister gaf aan dat met behulp van ecologische herstelstrategieën voor alle stikstofgevoelige Natura 2000-gebieden in Nederland is bepaald welke ecologische herstelmaatregelen nodig zijn om – gegeven de verwachte daling in stikstofdepositie en de lokale situatie – behoud van de natuurwaarden en waar nodig uitbreiding en verbetering van de natuurkwaliteit mogelijk te maken.[16] Na de conclusie van de advocaat-generaal heeft de Minister echter besloten om ‘zekerheidshalve’ de gebiedsvisies per Natura 2000-gebied tegen het licht te houden om kortweg te bezien of er op gebiedsniveau geen sprake is van compensatie (de Minister noemt dit ‘verrekening’) in plaats van mitigatie. Dit blijkt uit een brief van de staatssecretaris van 1 april 2014 aan de Tweede Kamer.[17] De uitkomsten van dit onderzoek zijn nog niet bekend zo blijkt uit de hierboven geciteerde passage uit de Memorie van Antwoord. Wel blijkt dat indien sprake zou zijn van compensatie (de Minister sluit dit niet uit) zal worden bekeken of voldaan is aan de ADC-criteria.&lt;/p&gt;&lt;p&gt;In voornoemde brief van de staatssecretaris wordt nog een aantal andere belangrijke aandachtspunten genoemd:&lt;/p&gt;&lt;p&gt;‘(…)&lt;/p&gt;&lt;p&gt;er moet voldoende borging zijn van de maatregelen die leiden tot het oordeel dat – ook met de toedeling van ontwikkelingsruimte – geen verslechtering van de relevante natuurwaarden in enig Natura 2000-gebied plaatsvindt en dat de instandhoudingsdoelstellingen binnen een reële termijn kunnen worden gerealiseerd. De daadwerkelijke borging moet een feit zijn op het moment dat het programma wordt vastgesteld. Op het moment van terinzagelegging van het programma moet daarop een reëel perspectief bestaan;&lt;/p&gt;&lt;p&gt;de effecten van de maatregelen in de gebieden in ruimte en tijd, mede in samenhang met de toedeling van ontwikkelingsruimte, moeten in de gebiedsanalyses goed in beeld zijn gebracht;&lt;/p&gt;&lt;p&gt;het programma en de daarbij horende documenten (gebiedsanalyses, passende beoordeling) moeten verder over de volgende onderwerpen duidelijkheid geven:&lt;/p&gt;&lt;p&gt;het programma zal niet leiden tot een onevenredige vertraging of frustratie van de realisering van de instandhoudingsdoelstellingen op termijn;&lt;/p&gt;&lt;p&gt;dat waar als gevolg van het programma sprake is van een verminderde daling van stikstofdepositie op voor stikstof gevoelige habitats ten opzichte van de autonome daling, er desondanks geen sprake zal zijn van aantasting van de natuurlijke kenmerken en dat het bereiken van de instandhoudingsdoelstelling in zicht blijft;&lt;/p&gt;&lt;p&gt;hoe activiteiten die stikstofdepositie veroorzaken die thans zonder vergunning plaatsvinden straks op basis van het programma kunnen plaatsvinden zonder de natuurwaarden te hebben aangetast of te zullen aantasten;&lt;/p&gt;&lt;p&gt;hoe vooruitlopend op de daadwerkelijke effecten van de brongerichte en herstelmaatregelen, ontwikkelingsruimte kan worden toegedeeld zonder dat er sprake is van een aantasting van natuurwaarden;&lt;/p&gt;&lt;p&gt;dat eventuele tijdelijke piekeffecten geen aantasting zullen opleveren van de natuurwaarden;&lt;/p&gt;&lt;p&gt;hoe in het kader van het programma door de betrokken bestuursorganen zal worden gehandeld in een situatie waarin er sprake is van een toename van stikstofdepositie vanuit het buitenland, zodat er geen sprake zal zijn van aantasting van natuurwaarden.’[18]&lt;/p&gt;&lt;p&gt;Volgens de staatssecretaris bestaat er een reëel perspectief op afdoende borging van de maatregelen. De staatssecretaris geeft aan in de brief van 1 april 2014 dat provincies bezig zijn om overeenkomsten te sluiten voor de uitvoering van de herstelmaatregelen met onder andere waterschappen en terreinbeherende organisaties. De Minister wees eerder voor afdoende borging op de verplichting in art. 19kj Nbw voor de bevoegde instanties om ervoor zorg te dragen dat de in het programma opgenomen maatregelen tijdig worden uitgevoerd.[19] Wat hier ook van zij, uit voornoemde brief van 1 april 2014 blijkt dat het volgens de staatssecretaris, voorafgaand aan de terinzagelegging van het programma (met inbegrip van de gebiedsanalyses) van belang is dat bovenstaande punten (waaronder de vraag of in sommige gevallen/gebieden sprake is van compensatie in plaats van mitigatie) eerst zorgvuldig gescreend en verbeterd worden.&lt;/p&gt;&lt;h3&gt;7.4 Oordeel van de Afdeling advisering van de Raad van State&lt;/h3&gt;&lt;p&gt;De Afdeling advisering van de Raad van State (hierna: ‘de Afdeling advisering’) lijkt in haar advies van 11 april 2012 eveneens van mening dat voornoemde maatregelen kwalificeren als mitigerende voorwaarden.[20] De Afdeling advisering acht het niet onjuist dat de effecten van een toename van stikstofdepositie worden beoordeeld in samenhang met andere factoren die de natuurkwaliteit van stikstofgevoelige habitats en leefgebieden bepalen (zoals in de PAS gebeurt door de effecten van stikstofdepositie tezamen te beoordelen met de effecten van de bron- en herstelmaatregelen).[21] De Afdeling advisering betrekt hierbij dat de kwaliteit van stikstofgevoelige habitats in Nederland wordt bepaald door de hoogte van de stikstofdepositie, de hydrologische toestand en het beheer van het gebied, en dat deze factoren elkaar in gunstige en in negatieve zin kunnen versterken.[22] Ook wijst de Afdeling advisering erop dat in de jurisprudentie reeds is aanvaard dat de beoordeling van effecten van een toename van de stikstofdepositie gebeurt in samenhang met de effecten van maatregelen in een Natura 2000-gebied. De Afdeling advisering wijst op voornoemde jurisprudentie over externe saldering en op de uitspraak van de Afdeling van 24 augustus 2011 over de verlening van een Natuurbeschermingswetvergunning voor een kolengestookte elektriciteitscentrale in de Eemshaven.[23] In deze uitspraak accepteert de Afdeling maatregelen waardoor er per saldo meer stikstofdepositie uit het Natura 2000-gebied wordt afgevoerd dan er door de elektriciteitscentrale bijkomt, als mitigerende maatregelen. De Afdeling advisering merkt hierbij wel op dat externe saldering en andere maatregelen die in de jurisprudentie zijn geaccepteerd als mitigerende maatregelen, in tegenstelling tot de bron- en herstelmaatregelen in de PAS, direct samenhangen met de uitvoering van het desbetreffende project waarvoor de maatregelen worden getroffen.[24] Maar volgens de Afdeling advisering bestaat er op grond van de PAS eveneens een voldoende duidelijk verband tussen de ontwikkelingsruimte in een Natura 2000-gebied en de maatregelen die nodig zijn voor dat gebied om de ontwikkelingsruimte te creëren. De Afdeling advisering wijst erop dat dit per Natura 2000-gebied is onderzocht.[25] Samenvattend kwalificeert de Afdeling advisering de ‘verrekening’ van effecten op grond van de PAS (namelijk de verrekening van het positieve effect van het pakket aan maatregelen met het negatieve effect van een afzonderlijk project) als mitigatie. De Afdeling advisering acht het verdedigbaar dat het pakket aan bron- en herstelmaatregelen zal voorkomen dat nieuwe projecten, die op grond van ontwikkelingsruimte worden toegestaan, schadelijke gevolgen zullen hebben voor beschermde habitats.[26]&lt;/p&gt;&lt;h3&gt;7.5 Kwalificeren de maatregelen op grond van de PAS als mitigatie?&lt;/h3&gt;&lt;p class="BroodtekstSchreefloos"&gt;&lt;span class="Cursief"&gt;7.5.1 Inleiding&lt;/span&gt;&lt;/p&gt;&lt;p&gt;In het licht van het arrest van het Hof van Justitie en de conclusie van de advocaat-generaal is het de vraag of de maatregelen op grond van de PAS kwalificeren als mitigerende maatregelen. De kwalificatie van de maatregelen zal ten eerste afhangen van de vraag of de bronmaatregelen en herstelmaatregelen op grond van de PAS negatieve effecten op beschermde habitats zullen voorkomen ofwel deze effecten pas naderhand zullen wegpoetsen. Dit zal onder meer afhangen van de instandhoudingsdoelstellingen van de verschillende habitats in de Natura 2000-gebieden in Nederland. In deze paragraaf geef ik een beschouwing over de vraag of de maatregelen op grond van de PAS zouden kunnen kwalificeren als mitigerende maatregelen.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;7.5.2 Type maatregel &lt;/span&gt;&lt;/p&gt;&lt;p&gt;Het type maatregel, een bron- of herstelmaatregel, is mijns inziens niet van belang voor de beantwoording van de vraag of sprake is van een mitigerende of compenserende maatregel. Zoals de advocaat-generaal ook aangeeft gaat het om het effect dat de maatregel sorteert. Mijns inziens zou elke maatregel een mitigerende maatregel kunnen zijn indien deze ervoor zorgt dat de kwaliteit van het Natura 2000-gebied verbetert alvorens de nieuwe ontwikkeling, waardoor de toename van depositie ten gevolge van de nieuwe ontwikkeling geen effect heeft op het nastreven van de instandhoudingsdoelstellingen (omdat er door de verbeterde kwaliteit van het Natura 2000-gebied geen verslechtering van de natuurlijke kenmerken van het gebied optreedt). Er wordt in dat geval voorkomen dat er negatief effect optreedt als gevolg van extra stikstofdepositie. Hierbij is van essentieel belang dat de maatregel tijdig is uitgevoerd en uiteraard tot het beoogde ecologische effect heeft geleid. Aanvullend dient sprake te zijn van een specifieke maatregel en directe samenhang. Hieronder komen deze voorwaarden aan de orde in relatie tot de maatregelen op grond van de PAS.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;7.5.3 Geen borging tijdige uitvoering&lt;/span&gt;&lt;/p&gt;&lt;p&gt;&lt;span class="Cursief"&gt;7.5.3.1 Geen (wettelijke) voorwaarden aan toedeling  ontwikkelingsruimte&lt;/span&gt;&lt;/p&gt;&lt;p&gt;Het is de vraag of de maatregelen op grond van de PAS &lt;span class="Cursief"&gt;verzekeren&lt;/span&gt; dat negatieve gevolgen worden &lt;span class="Cursief"&gt;voorkomen&lt;/span&gt;. De belangrijkste reden hiertoe is dat op grond van de PAS niet is vereist dat de maatregelen moeten zijn uitgevoerd, anders gezegd: dat de ontwikkelingsruimte moet zijn gerealiseerd, voordat de ontwikkelingsruimte mag worden toegedeeld en mag worden benut. Aan het toedelen van ontwikkelingsruimte is noch de voorwaarde gesteld dat eerst de maatregelen in de PAS moeten zijn genomen, noch dat de daarmee beoogde depositievermindering en kwaliteitsverbetering eerst feitelijk moeten zijn gerealiseerd.[27] Hierdoor is niet &lt;span class="Cursief"&gt;verzekerd&lt;/span&gt; dat negatieve effecten worden &lt;span class="Cursief"&gt;voorkomen&lt;/span&gt;. Gelet hierop is het mijns inziens twijfelachtig of dergelijke maatregelen kwalificeren als mitigerende maatregelen. Gelet op het arrest van het Hof van Justitie moet immers op voorhand vaststaan dat negatieve effecten niet zullen optreden. Bij mitigatie mag volgens het Hof van Justitie geen sprake zijn van achteraf wegpoetsen van negatieve effecten. Dat deze situatie zich voordoet is mijns inziens niet uitgesloten, vanwege het ontbreken van voornoemde voorwaarden aan de gebruikmaking van de ontwikkelingsruimte. De Minister is blijkens de toelichting in de concept-PAS echter van oordeel dat wegens het ontbreken van deze voorwaarden de stikstofdepositie weliswaar tijdelijk kan toenemen, maar dat dit niet betekent dat sprake is van een verslechtering van de habitattypen en soorten die gebiedsbescherming genieten. Volgens de Minister heeft de toename van stikstofdepositie niet meteen waarneembare gevolgen voor de staat van instandhouding van de habitattypen en soorten omdat het bij stikstofdepositie gaat om geleidelijke gevolgen.[28] Het is de vraag of dit standpunt gelet op het arrest van het Hof van Justitie hout snijdt. Het feit dat er niet meteen waarneembare gevolgen zouden zijn, indien en voor zover dit juist zou zijn, betekent waarschijnlijk nog niet dat is verzekerd dat daadwerkelijk negatieve effecten worden voorkomen. Ook de staatssecretaris lijkt na de conclusie van de advocaat-generaal hieraan te twijfelen. Naar aanleiding van de conclusie schreef de staatssecretaris aan de Tweede Kamer dat nog zorgvuldig onderzocht moet worden hoe, vooruitlopend op de daadwerkelijke effecten van de brongerichte en herstelmaatregelen, ontwikkelingsruimte kan worden toegedeeld zonder dat er sprake is van een aantasting van natuurwaarden en dat in beeld gebracht moet worden dat eventuele tijdelijke piekeffecten geen aantasting zullen opleveren van de natuurwaarden.[29]&lt;/p&gt;&lt;p&gt;Fundamenteel in deze discussie is de vraag wat bedoeld wordt met ‘effect’ of ‘aantasting’. De advocaat-generaal geeft in haar conclusie aan dat naar haar oordeel enkel sprake is van een ‘effect’ indien de instandhoudingsdoelstellingen van het betreffende Natura 2000-gebied worden belemmerd. Met dit in het achterhoofd is de toename van stikstofdepositie (bijvoorbeeld door het niet tijdig uitvoeren van de maatregelen op grond van de PAS) enkel een ‘effect’ indien dit negatieve gevolgen heeft voor de instandhoudingsdoelstellingen. Indien verslechtering als hier bedoeld niet is uit te sluiten dient volgens de advocaat-generaal geconcludeerd worden dat de natuurlijke kenmerken &lt;span class="Cursief"&gt;worden&lt;/span&gt; aangetast.[30]&lt;/p&gt;&lt;p&gt;&lt;span class="Cursief"&gt;7.5.3.2 Geen (wettelijke) borging geleidelijke toedeling  ontwikkelingsruimte&lt;/span&gt;&lt;/p&gt;&lt;p&gt;Verder is van belang voor de vraag of de maatregelen op grond van de PAS kwalificeren als mitigatie dat de positieve effecten van de bronmaatregelen en de herstelmaatregelen pas in de loop van de PAS-periode zullen ontstaan. De positieve gevolgen van natuurontwikkeling worden doorgaans pas na enige tijd zichtbaar (bij de aanleg van blauwgraslanden bijvoorbeeld pas na enkele jaren). De Minister gaat er in dit kader vanuit dat de ontwikkelingsruimte geleidelijk in de tijd zal worden toegekend en benut. Dit is ook noodzakelijk aangezien op grond van het arrest van het Hof van Justitie tijdelijke schade onaanvaardbaar is, althans in dat geval de maatregel niet kwalificeert als mitigatie. Mijns inziens is de geleidelijke toedeling van ontwikkelingsruimte echter niet in de PAS gewaarborgd. In art. 19kn lid 3 Nbw is enkel geregeld dat de verdeling van de ontwikkelingsruimte zodanig is dat een evenwichtige toedeling en reservering van de ontwikkelingsruimte gedurende het tijdvak van het programma is verzekerd. Hiermee is beoogd te voorkomen dat alle ontwikkelingsruimte al in de eerste helft van de PAS-periode wordt toegedeeld, terwijl de maatregelen die deze ontwikkelingsruimte moeten opleveren nog geheel of gedeeltelijk moeten worden genomen.[31] Oftewel, men heeft beoogd om tijdelijke schade te voorkomen. De gedachte gaat uit naar een meer gelijkmatige verdeling van de beschikbare ontwikkelingsruimte (bijvoorbeeld 60% en 40%) aldus de Memorie van Toelichting.[32] Deze verdeling is echter niet wettelijk vastgelegd. Derhalve is mijns inziens onvoldoende verzekerd dat gezorgd wordt voor voldoende afname van ammoniakdepositie en voldoende ecologische verbetering, alvorens ontwikkelingsruimte kan worden toegedeeld. Een (tijdelijke) verslechtering van de natuurlijke kenmerken van de Natura 2000-gebieden acht ik niet uitgesloten. Vanwege onvoldoende garantie dat de natuurlijke kenmerken niet (tijdelijk) zullen worden aangetast, kwalificeren de maatregelen op grond van de PAS mogelijk niet als mitigerende maatregelen. Dit is met name twijfelachtig aangezien het uitgangspunt van de PAS is dat de uitvoering van de maatregelen in het programma &lt;span class="Cursief"&gt;als geheel&lt;/span&gt; zorgt voor het beoogde effect (voldoende afname van de stikstofdepositie en nastreven van de instandhoudingsdoelstellingen). Wat is het gevolg voor de werking van de PAS als een deel van de maatregelen niet (tijdig) zorgt voor het beoogde effect?&lt;/p&gt;&lt;p&gt;&lt;span class="Cursief"&gt;7.5.3.3 Geen concrete uitvoeringsplicht maatregelen&lt;/span&gt;&lt;/p&gt;&lt;p&gt;Overigens acht ik het tevens twijfelachtig of de beoogde maatregelen ‘tijdig’ zullen worden genomen, gelet op het ontbreken van een toereikende wettelijke verplichting hiertoe. De Minister wijst hiervoor naar de wettelijke verplichting voor bestuursorganen om zorg te dragen voor een tijdige uitvoering van de in het programma opgenomen maatregelen (op grond van art. 19kj Nbw). Aangezien tijdig niet nader is gedefinieerd acht ik deze wettelijke verplichting een onvoldoende garantie voor een tijdige uitvoering van de maatregelen. Hierdoor is niet uitgesloten dat er eerst schade optreedt die nadien door (te late) maatregelen wordt weggepoetst. In dat geval is sprake van compensatie. Om maatregelen te kunnen kwalificeren als mitigatie zou ‘tijdig’ moeten inhouden dat de maatregelen zijn uitgevoerd voorafgaand aan nieuwe ontwikkelingen. Hierdoor heeft een toename van depositie ten gevolge van nieuwe ontwikkelingen geen effect op het nastreven van de instandhoudingsdoelstellingen (omdat er door de verbeterde kwaliteit van het Natura 2000-gebied geen verslechtering van de natuurlijke kenmerken van het gebied optreedt). Bovendien is het de vraag in hoeverre de uitvoering van maatregelen door andere instanties dan door bestuursorganen geborgd is. De vraag rijst bijvoorbeeld in hoeverre een privaatrechtelijke overeenkomst zorgt voor een toereikende borging. Met name voor een individueel project zal het lastig zijn voor de aanvrager om aan te tonen dat met voldoende zekerheid vaststaat dat de maatregelen op grond van de PAS (tijdig) zijn genomen en het beoogde effect hebben veroorzaakt. De aanvrager is immers in de regel niet verantwoordelijk voor de uitvoering van het pakket aan maatregelen op grond van de PAS.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;7.5.4 Geen garantie (toereikend) ecologisch effect &lt;/span&gt;&lt;/p&gt;&lt;p&gt;Bovendien staat niet met zekerheid vast dat de beoogde positieve ecologische effecten van de maatregelen daadwerkelijk (in voldoende mate) zullen optreden. Hierdoor is het mijns inziens twijfelachtig of de maatregelen kwalificeren als mitigerende maatregelen. Het Hof van Justitie geeft immers aan dat met een mitigerende maatregel &lt;span class="Cursief"&gt;gegarandeerd&lt;/span&gt; moet zijn dat de natuurlijke kenmerken van het Natura 2000-gebied niet aangetast zullen worden. Het Hof wijst erop dat mogelijke positieve gevolgen van natuurontwikkeling in de regel niet zijn gegarandeerd (ook al zou de ontwikkeling een groter gebied betreffen). Voor zover ik kan beoordelen, geldt deze ecologische onzekerheid voor de meeste herstelmaatregelen op grond van de PAS (veelal maatregelen ten behoeve van natuurontwikkeling). Deze ecologische onzekerheid blijkt ook uit het feit dat in de PAS en de gebiedsanalyses niet alleen maatregelen zijn opgenomen met de status ‘bewezen’ (deze maatregelen zijn uitgebreid getoetst en bewezen) maar ook met de status ‘vuistregel’ (hiervoor was minder onderzoek beschikbaar) en ‘hypothese’ (hiervoor is niet onomstotelijk bewezen dat de maatregelen werken en is onzeker wat de effecten zullen zijn).[33] Het is dan ook de vraag of de maatregelen op grond van de PAS daadwerkelijk zullen zorgen voor het beoogde effect waarmee in het programma (in de gebiedsanalyses) rekening is gehouden. Mijns inziens is het lastig om te stellen dat de positieve effecten zijn &lt;span class="Cursief"&gt;gegarandeerd&lt;/span&gt;. Hierdoor kwalificeren de maatregelen op grond van de PAS mogelijk niet als mitigerende maatregelen.&lt;/p&gt;&lt;p&gt;In de Memorie van Antwoord van 20 juni 2014 geeft de Minister aan dat met de uitvoering van de herstelmaatregelen reeds is gestart en dat de Minister een onafhankelijke wetenschappelijke review[34] heeft laten uitvoeren naar de ammoniakemissiefactoren waar de herstelmaatregelen op gebaseerd zijn. De Minister geeft aan dat deze voldoende tot goed zijn beoordeeld. Volgens de Minister wordt in de gebiedsanalyses onderbouwd dat de effecten van deze maatregelen zich tijdig voordoen om te verzekeren dat er bij toedeling van ontwikkelingsruimte geen verslechtering van de kwaliteit van de habitats zal voordoen.[35] Het is mijns inziens nog maar zeer de vraag of op grond van deze onderbouwing en de wetenschappelijke review inderdaad op voorhand is gegarandeerd dat er geen negatieve effecten zullen optreden, en derhalve sprake is van mitigerende maatregelen. Niet op de laatste plaats omdat in de PAS gewerkt wordt met een gemiddelde kwalitatieve toestand van de habitattypen, een gemiddelde ontwikkeling van de habitattypen en een gemiddelde ontwikkelingsruimte per habitattype. Dit lijkt in sterke mate te abstraheren van de werkelijkheid. Op deze manier kan er op grond van gemiddelden ontwikkelingsruimte toegedeeld en benut worden, terwijl de &lt;span class="Cursief"&gt;feitelijke&lt;/span&gt; ontwikkeling van het habitattype nog niet toereikend kan zijn. Dit veroorzaakt in de praktijk een aantasting van het habitattype. Bovendien is gebleken dat de trend in de feitelijk gemeten ammoniakconcentraties uit de pas loopt met de (fictieve) emissieberekeningen van het Rijksinstituut voor Volksgezondheid en Milieu (RIVM). De berekende daling van de ammoniakconcentraties komt niet overeen met de werkelijkheid. In werkelijkheid is sprake van een kleinere daling. Dit blijkt uit de Memorie van Antwoord van 20 juni 2014[36]. Volgens de Minister is hiervoor geen eenduidige verklaring te geven. Wellicht zijn de effecten van de maatregelen op grond van de PAS en de verwachte ontwikkelingen te gunstig doorgerekend in het verspreidingsmodel (OPS-model) op grond waarvan de emissieberekeningen zijn gemaakt. Wat de reden ook moge zijn, aangezien het rekenprogramma AERIUS gebruik maakt van de (fictieve) emissieberekeningen van het RIVM om per gebied en per habitat per hectare de beschikbare ontwikkelingsruimte te berekenen, is het heel goed mogelijk dat er meer ontwikkelingsruimte kan worden toegedeeld dan dat ecologisch verantwoord is. Gelet hierop is mijns inziens niet, althans nog niet, gegarandeerd dat negatieve gevolgen worden voorkomen. De Minister heeft de Commissie Deskundigen Meststoffenwet (CDM) gevraagd om samen met het RIVM en de wetenschappers die betrokken zijn bij het NEMA (Nederlandse Emissiemodel voor ammoniak) door middel van een quick scan te analyseren wat de oorzaak kan zijn dat de berekende daling van ammoniakconcentratie niet ondersteund wordt door metingen.[37]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;7.5.5 Specifieke maatregel?&lt;/span&gt;&lt;/p&gt;&lt;p&gt;De advocaat-generaal geeft aan dat een mitigerende maatregel specifiek moet zijn voor dat plan of project en geen deel mag uitmaken van een afzonderlijk kader. De maatregel moet niet vereist zijn wanneer het plan of project niet wordt goedgekeurd. De vraag rijst of hieruit moet worden afgeleid dat maatregelen op grond van de PAS die toch al nodig waren gelet op de instandhoudingsdoelstellingen (op grond van art. 6 lid 1 van de Habitatrichtlijn) of die reeds nodig waren om een verslechtering van habitats en een significante verstoring van soorten te voorkomen (op grond van art. 6 lid 2 van de Habitatrichtlijn), mitigerende maatregelen zijn die kunnen worden ‘ingezet’ voor een nieuw project. Denk bijvoorbeeld aan een beheermaatregel welke reeds is opgenomen in een beheerplan. Onduidelijk is in hoeverre dergelijke maatregelen zijn meegenomen in het programma van de PAS. Mijns inziens moet vaststaan dat de maatregelen niet worden uitgevoerd in het kader van algemeen beheer, maar dat de maatregelen hierop een aanvulling vormen.[38]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;7.5.6 Directe samenhang?&lt;/span&gt;&lt;/p&gt;&lt;p&gt;Voorts geeft de advocaat-generaal aan dat een mitigerende maatregel onlosmakelijk verbonden moet zijn met de gevolgen die hij beoogt te verzachten. Dit vereiste is wellicht beter bekend als het vereiste van de directe samenhang. Uit vaste jurisprudentie van de Afdeling blijkt directe samenhang een vereiste indien een Natuurbeschermingswetvergunning wordt verleend op grond van externe saldering.[39] Mijns inziens is het twijfelachtig of de maatregelen op grond van de PAS worden genomen in directe samenhang met de diverse nieuwe projecten waarvoor in de PAS-periode toestemming wordt verleend. De te treffen maatregelen, op grond waarvan ontwikkelingsruimte aan nieuwe projecten kan worden toegedeeld, zijn geen maatregelen die één op één gekoppeld zijn aan een specifiek project.&lt;/p&gt;&lt;h3&gt;7.6 Terug- en vooruitblik jurisprudentie Afdeling&lt;/h3&gt;&lt;p&gt;De uitspraak van het Hof van Justitie strookt niet met eerdere uitspraken van de Afdeling. Het zogenaamde ‘natuur inclusief ontwerpen’ (bijvoorbeeld het project ‘aanleg 4 windparken &lt;span class="Cursief"&gt;inclusief&lt;/span&gt; strekdam met daarachter natuurontwikkeling’[40]) is door de Afdeling in diverse uitspraken aanvaard als mitigatie, terwijl in die gevallen niet vaststond dat door de beoogde maatregelen negatieve effecten werden voorkomen.[41] Op grond van het arrest van het Hof van Justitie had de Afdeling waarschijnlijk anders moeten oordelen. Waarschijnlijk had de Afdeling de maatregelen die in deze uitspraken werden getroffen moeten kwalificeren als compenserende maatregelen. Mijns inziens is dit anders indien zou vaststaan dat de maatregelen reeds getroffen zijn op het moment dat het project wordt gerealiseerd. Indien bijvoorbeeld de hydrologie in een Natura 2000-gebied door hydrologische maatregelen is verbeterd, kan het gebied daarna weer ‘tegen een stootje’. In een dergelijk geval heeft een toename van stikstof ten gevolge van het nieuwe project mijns inziens geen negatieve gevolgen voor het Natura 2000-gebied, aangezien door de reeds getroffen maatregelen nu juist wordt voorkomen dat schadelijke gevolgen zullen optreden.&lt;/p&gt;&lt;p&gt;De Afdeling lijkt nog wat soepeler. In de tussenuitspraak van 16 april 2014 over de Natuurbeschermingswetvergunning voor de elektriciteitscentrale van RWE in de Eemshaven oordeelde de Afdeling dat gelet op het feit dat in de vergunning een aantal verplichte herstelmaatregelen is voorgeschreven waarbij stikstof uit de Natura 2000-gebieden wordt verwijderd, er geen sprake is van een aantasting van de natuurlijke kenmerken van het Natura 2000-gebied.[42] De Afdeling kwalificeert de opgelegde herstelmaatregelen (onder andere het verwijderen van berkenopslag, het verwijderen van bomen en struiken, plaggen, intensivering van begrazing en het stimuleren van bestuiving) als mitigerende maatregelen. De Afdeling wijst er hierbij op dat de maatregelen zijn bedoeld om mogelijke negatieve effecten van het project te voorkomen. Opvallend is dat niet is opgelegd dat de maatregelen moeten zijn getroffen voorafgaand aan de realisatie van het project. Op grond van een strikte interpretatie van het arrest van het Hof van Justitie had derhalve de uitspraak anders moeten komen te luiden. Niet helder is immers dat door de maatregelen een aantasting van de Natura 2000-gebieden daadwerkelijk wordt voorkomen. De Afdeling overweegt slechts dat met de maatregelen wordt &lt;span class="Cursief"&gt;beoogd&lt;/span&gt; om een aantasting te voorkomen. Het arrest van het Hof van Justitie zou nog strikter uitgelegd kunnen worden. Een nog striktere uitleg van het arrest zou zijn dat ook indien wel duidelijk zou zijn dat de maatregelen reeds getroffen waren vóór de realisatie van het project, desondanks sprake is van compenserende maatregelen omdat het &lt;span class="Cursief"&gt;bestaande&lt;/span&gt; Natura 2000-gebied, althans een deel daarvan, is aangetast en hiervoor nieuw/hernieuwd/verbeterd gebied voor in de plaats is gekomen. Mijns inziens zou dit een te stringente en vergaande uitleg van het arrest zijn. Ik lees in het arrest van het Hof van Justitie dat de grens tussen compensatie en mitigatie ligt tussen het vervangen van een aangetast habitat (compensatie) en het tegengaan van aantasting door maatregelen ten behoeve van het betreffende habitat (mitigatie).&lt;/p&gt;&lt;h2&gt;8. Tot slot, belang voor de praktijk gelet op jurisprudentie compensatie&lt;/h2&gt;&lt;p&gt;Indien de Afdeling (of in een later stadium het Hof van Justitie) externe saldering en/of (een deel van) de maatregelen op grond van de PAS bestempelt als compensatie, dan heeft Nederland een levensgroot probleem. Het zal namelijk erg lastig zijn voor plannen en projecten om te kunnen voldoen aan de ADC-toets. De ADC-toets komt er in de kern op neer dat een plan of project alleen doorgang kan vinden indien is vastgesteld dat er geen goed alternatief is voor het plan (A), er dwingende redenen van groot openbaar belang voor het plan zijn (D) en compenserende maatregelen worden getroffen (C). In de praktijk blijkt dat het vaak lastig is om de ADC-toets succesvol te doorlopen.&lt;/p&gt;&lt;p&gt;Neem bijvoorbeeld een bestemmingsplan of project dat agrarische bedrijvigheid mogelijk maakt met mogelijke negatieve effecten op een Natura 2000-gebied. Indien de negatieve gevolgen niet gemitigeerd kunnen worden dan dient een ADC-toets doorlopen te worden. Het alternatievenonderzoek (A) brengt met zich mee dat onderzocht moet worden of het plan op een andere locatie gerealiseerd kan worden dan wel of de doelstellingen van het plan op een andere wijze gerealiseerd kunnen worden. Veel plannen en projecten zullen bij deze eerste stap al stranden. Kan de eerste stap succesvol worden doorlopen, dan ontstaan meestal problemen bij de tweede stap, namelijk de dwingende redenen van groot openbaar belang (D). De Afdeling stelt in de jurisprudentie strenge eisen aan een dwingende reden van groot openbaar belang. Zo overweegt de Afdeling in de uitspraak van 25 februari 2009:&lt;/p&gt;&lt;blockquote&gt;‘De dwingende reden van groot openbaar belang zal overtuigend moeten worden aangetoond. Hierbij dient ondubbelzinnig vast te staan dat het belang van de verwezenlijking van het plan of project op lange termijn zwaarder weegt dan het belang van het behoud van de instandhoudingsdoelstellingen(…)’.[43]&lt;/blockquote&gt;&lt;p&gt;Er zijn dan ook veel projecten die door de bestuursrechter niet zijn aanvaard vanwege het ontbreken van dwingende redenen van groot openbaar belang. De dwingende reden van groot openbaar belang ontbrak onder meer bij het realiseren van de 1e fase van in totaal 400 woningen om te voldoen aan de gemeentelijke taakstelling voor woningbouw.[44] Ook het behoud van bestaande en het creëren van nieuwe regionale werkgelegenheid was volgens de Afdeling geen dwingende reden van groot openbaar belang, vanwege het ontbreken van een deugdelijke alternatievenafweging.[45] Hetzelfde overwoog de Afdeling voor het plaatsen van 17 windmolens. Ook hier was vanwege het ontbreken van een deugdelijke alternatievenafweging, geen dwingende reden van groot openbaar belang.[46]&lt;/p&gt;&lt;p&gt;Ook bij strikt private projecten, zoals veehouderijen, ontstaan meestal problemen bij de tweede stap [de dwingende redenen van groot openbaar belang (D)]. Het probleem is mijns inziens bij private projecten zelfs nog groter dan bij publieke projecten. Private projecten, zoals veehouderijen, zullen doorgaans niet in aanmerking komen voor goedkeuring op grond van compenserende maatregelen vanwege het gebrek aan een dwingende reden van groot openbaar belang. De advocaat-generaal merkt hierover op in haar conclusie dat het feit dat private projecten (zoals veehouderijen) doorgaans niet voldoen aan het criterium een dwingende reden van groot openbaar belang, niet tot gevolg heeft dat deze projecten automatisch goedgekeurd kunnen worden op grond van art. 6, lid 3 van de Habitatrichtlijn. Anders gezegd, de advocaat-generaal overweegt dat het feit dat voor private projecten (zoals veehouderijen) doorgaans geen compenserende maatregelen genomen kunnen worden er niet voor zorgt dat hierdoor de maatregelen die voor het private project getroffen worden, automatisch als mitigerende maatregelen gekwalificeerd kunnen worden. Een herkwalificering van maatregelen voor private projecten als mitigerende maatregelen (enkel omdat het geen compenserende maatregelen kunnen zijn wegens het gebrek aan een dwingende reden van groot openbaar belang) acht de advocaat-generaal niet in overeenstemming met de Habitatrichtlijn.&lt;/p&gt;&lt;p&gt;De vraag of er mitigerende maatregelen genomen kunnen worden, moet beantwoord worden aan de voorwaarden die art. 6, lid 3 van de Habitatrichtlijn aan mitigerende maatregelen stelt. Indien niet aan deze vereisten kan worden voldaan, bijvoorbeeld omdat de schadelijke gevolgen niet worden &lt;span class="Cursief"&gt;voorkomen&lt;/span&gt;, dan is er geen sprake van mitigerende maatregelen. Dit betekent niet automatisch dat de getroffen maatregelen kwalificeren als compenserende maatregelen. Eerst is immers nodig dat de ADC-toets succesvol is doorlopen en dat de maatregelen niet reeds zouden worden uitgevoerd in het kader van reguliere beheer van het betreffende Natura 2000-gebied overeenkomstig art. 6 lid 1 of lid 2 van de Habitatrichtlijn.&lt;/p&gt;&lt;p&gt;Gelet op het voorgaande is het onderscheid tussen mitigerende en compenserende maatregelen van groot belang voor zowel publieke als (mijns inziens met name voor) private projecten. De ADC-toets wordt op dit moment zeer stringent uitgelegd in de jurisprudentie waardoor deze toets een bijna onmogelijk te nemen horde is geworden. Een oplossing (wellicht de enige oplossing) hiervoor zou zijn dat de jurisprudentie op dit punt zal veranderen in die zin dat de ADC-toets minder streng zal worden uitgelegd. Wellicht zal dit het gevolg zijn indien de bestuursrechter externe saldering en/of (een deel van) de maatregelen op grond van de PAS zou bestempelen als compensatie. Voor externe saldering is dit naar verwachting niet zozeer aan de orde gelet op het feit dat externe saldering mijns inziens terecht wordt gekwalificeerd als mitigatie. Voor de maatregelen op grond van de PAS is dit mogelijk wel degelijk een probleem. Komende en waarschijnlijk nog gedurende lange tijd zal dit veel voer voor discussie opleveren.&lt;/p&gt;</content><legacyfootnotes/><footnotes><footnote>* Renske van Dreumel – Wingens is advocaat bij Hekkelman Advocaten &amp;amp; Notarissen te Nijmegen.</footnote><footnote>1 Arrest van het Hof van Justitie van 15 mei 2014, Zaak C-521/12 (T.C. Briels e.a. tegen de Minister van Infrastructuur en Milieu).</footnote><footnote>2 ABRvS 7 november 2012, zaaknummer 201110075/1/R4, www.raadvanstate.nl.</footnote><footnote>3 Conclusie van A-G E. Sharpston van 27 februari 2014, zaak C-521/12 (T.C. Briels e.a. tegen de Minister van Infrastructuur en Milieu).</footnote><footnote>4 Kortweg worden bij externe saldering de ammoniakrechten van een gestopt bedrijf (ofwel een bedrijf waarvan zeker is dat het zal gaan stoppen) gebruikt ten behoeve van de uitbreiding of nieuwvestiging van een bedrijf waardoor er per saldo geen sprake is van een toename van de ammoniakdepositie op de Natura 2000-gebieden ten opzichte van de referentiedatum van die gebieden. De referentiedatum is kort gezegd het moment waarop een Natura 2000-gebied als zodanig is aangemerkt, doch op grond van de jurisprudentie niet eerder dan 10 juni 1994.</footnote><footnote>5 Wetsvoorstel ‘Wijziging van de Natuurbeschermingswet 1998 (programmatische aanpak stikstof)’ (&lt;span class="Cursief"&gt;Kamerstukken I&lt;/span&gt; 2013/14, 33 669, nr. A.)</footnote><footnote>6 Concept definitieve versie t.b.v. Raad van State, Versie 9 februari 2012. Paragraaf 3.3.3.</footnote><footnote>7 Concept definitieve versie t.b.v. Raad van State, Versie 9 februari 2012. Paragraaf 3.3.3. Zie ook &lt;span class="Cursief"&gt;Kamerstukken II&lt;/span&gt; 2012/13, 33 669, nr. 3, p. 12.</footnote><footnote>8 Concept definitieve versie t.b.v. Raad van State, Versie 9 februari 2012. Paragraaf 3.5.</footnote><footnote>9 Concept definitieve versie t.b.v. Raad van State, Versie 9 februari 2012. Paragraaf 3.5.</footnote><footnote>10 &lt;span class="Cursief"&gt;Kamerstukken II&lt;/span&gt; 2012/13, 33 669, nr. 3, pagina 12.</footnote><footnote>11 Concept definitieve versie t.b.v. Raad van State, Versie 9 februari 2012. Paragraaf 4.2 en 4.4.</footnote><footnote>12 Concept definitieve versie t.b.v. Raad van State, Versie 9 februari 2012. Paragraaf 4.4.2.</footnote><footnote>13 Concept definitieve versie t.b.v. Raad van State, Versie 9 februari 2012. Paragraaf 4.2 en 4.5.</footnote><footnote>14 &lt;span class="Cursief"&gt;Kamerstukken I &lt;/span&gt;2013/14, 33 669, C, p. 8 t/m 10.</footnote><footnote>15 &lt;span class="Cursief"&gt;Kamerstukken I&lt;/span&gt; 2013/14, 33 669, C, p. 8 t/m 10 (MvA).</footnote><footnote>16 Concept definitieve versie t.b.v. Raad van State, Versie 9 februari 2012. Paragraaf 4.2.</footnote><footnote>17 &lt;span class="Cursief"&gt;Kamerstukken II &lt;/span&gt;2013/14, 33 669, nr. 41, p. 2.</footnote><footnote>18 &lt;span class="Cursief"&gt;Kamerstukken II &lt;/span&gt;2013/14, 33 669, nr. 41, p. 2 en 3.</footnote><footnote>19 Concept definitieve versie t.b.v. Raad van State, Versie 9 februari 2012. Paragraaf 4.5.</footnote><footnote>20 Advies No. W15.12.0046/IV</footnote><footnote>21 Advies No. W15.12.0046/IV, pagina 26.</footnote><footnote>22 Advies No. W15.12.0046/IV, pagina 26. De Afdeling verwijst naar het rapport ‘Stikstofdepositie en Natura 2000’ ‘Een rechtsvergelijkend onderzoek’ Universiteit Maastricht/Alterra, Backes e.a., 6 mei 2011, p. 20.</footnote><footnote>23 ABRvS 24 augustus 2011, zaaknummer 200900425/1 en 200902744/1 , r.o.w. 2.4.12, www.raadvanstate.nl.</footnote><footnote>24 Advies No. W15.12.0046/IV, p. 26 -27.</footnote><footnote>25 Advies No. W15.12.0046/IV, p. 27-28.</footnote><footnote>26 Advies No. W15.12.0046/IV, p. 27.</footnote><footnote>27 Concept definitieve versie t.b.v. Raad van State, Versie 9 februari 2012. Paragraaf 3.5.3.</footnote><footnote>28 Concept definitieve versie t.b.v. Raad van State, Versie 9 februari 2012. Paragraaf 3.5.3.</footnote><footnote>29 &lt;span class="Cursief"&gt;Kamerstukken II &lt;/span&gt;2013/14, 33 669, nr. 41, p. 2 en 3.</footnote><footnote>30 Conclusie van A-G E. Sharpston van 27 februari 2014, zaak C-521/12 (T.C. Briels e.a. tegen de Minister van Infrastructuur en Milieu). Punt 41.</footnote><footnote>31 &lt;span class="Cursief"&gt;Kamerstukken II &lt;/span&gt;2012/13, 33 669, nr. 3, p. 16. NB: In het voorgaande wetsvoorstel was opgenomen dat ten minste 10% van de ontwikkelingsruimte moest overblijven voor de tweede helft van de PAS-periode. Dit is in het huidige wetsvoorstel verdwenen.</footnote><footnote>32 &lt;span class="Cursief"&gt;Kamerstukken II&lt;/span&gt; 2012/13, 33 669, nr. 3, p. 16.</footnote><footnote>33 Concept definitieve versie t.b.v. Raad van State, Versie 9 februari 2012. Paragraaf 4.2.</footnote><footnote>34 De wetenschappelijke review is te vinden via: http://www.rijksoverheid.nl/documenten-en-publicaties/kamerstukken/2013/05/31/resultaten-internationale-review-onderbouwing-ammoniakemissiefactoren.html?ns_campaign=documenten-en-publicaties-over-het-onderwerp-mest&amp;amp;ns_channel=att.</footnote><footnote>35 &lt;span class="Cursief"&gt;Kamerstukken I &lt;/span&gt;2013/14, 33 669, C, p. 8 (MvA).</footnote><footnote>36 &lt;span class="Cursief"&gt;Kamerstukken I&lt;/span&gt; 2013/14, 33 669, C, p. 8 (MvA).</footnote><footnote>37 &lt;span class="Cursief"&gt;Kamerstukken I&lt;/span&gt; 2013/14, 33 669, C, p. 8 (MvA).</footnote><footnote>38 Ook de Afdeling lijkt deze mening te zijn toegedaan in de uitspraak van 16 april 2014, zaaknummer 201304768/1/R2, www.raadvanstate.nl. (r.o.w. 18.7).</footnote><footnote>39 Zie o.a. ABRvS 7 september 2011, zaaknummer 201003301, www.raadvanstate.nl.</footnote><footnote>40 ABRvS 8 februari 2012, zaaknummer 201100875/1/R2, www.raadvanstate.nl.</footnote><footnote>41 Zie o.a. Vz. ABRvS 31 augustus 2009, zaaknummer 200902644/2/R2 en ABRvS 21 juli 2010, zaaknummer 200902644/1/R2, www.raadvanstate.nl.</footnote><footnote>42 ABRvS 16 april 2014, zaaknummer 201304768/1/R1, www.raadvanstate.nl.</footnote><footnote>43 ABRvS 25 februari 2009, zaaknummer 200709030/1, www.raadvanstate.nl.</footnote><footnote>44 Rechtbank Leeuwarden, 5 juli 2002, &lt;span class="Cursief"&gt;M en R&lt;/span&gt; 2002/121.</footnote><footnote>45 ABRvS 16 juli 2003, zaaknummer 200205582/1, &lt;span class="Cursief"&gt;AB&lt;/span&gt; 2003/336.</footnote><footnote>46 ABRvS 25 februari 2009, zaaknummer 200709030/1, &lt;span class="Cursief"&gt;JM&lt;/span&gt; 2009/44.</footnote></footnotes><auteurs>mr. H.J.M. van Dreumel-Wingens</auteurs><published>2014-10-21 10:19:29</published><modified>2014-10-22 10:38:10</modified><editiondate>2014-10-21</editiondate><htmlpath>https://denhollander.info/artikel/11629</htmlpath></article>
</articles></edition>