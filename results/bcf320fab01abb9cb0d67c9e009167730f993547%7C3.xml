<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>5684</id><udhid>UDH:TvAR/5684</udhid><titel>Belastingherziening 21ste eeuw. Welke gevolgen voor de agrarische sector?</titel><searchwords><searchword>TvAR 7/8/2000</searchword><searchword>UDH:TvAR/5684</searchword></searchwords><attachments><attachment><name>2000_nr 78_Artikel_Hochstenbach.pdf</name><extention>pdf</extention><url>https://denhollander.info/download/5616/ci</url></attachment></attachments><inleiding>Op 1 januari 2001 treedt een nieuwe belastingwet in werking: de wet Inkomstenbelasting&#13;
2001. Er wordt gesproken van een compleet nieuw belastingstelsel. Eigenlijk&#13;
is dat wat overdreven, omdat de stelselherziening zich in feite beperkt tot de inkomstenbelasting.&#13;
Wel is deze herziening zo ingrijpend, dat het zijn uitstraling heeft naar&#13;
vele andere belastingwetten, die daardoor vooral in technische zin moeten worden&#13;
aangepast, echter zonder dat bij al die wetten sprake is van een stelselherziening.&#13;
Daarnaast zijn nog niet alle plannen tot herziening doorgevoerd. Voor ondernemers&#13;
staan nog enkele belangrijke wijzigingen op stapel, waarop aan het slot nog nader zal&#13;
worden ingegaan.&#13;
Aanleiding tot de belastingherziening is vooral geweest het feit dat de huidige&#13;
inkomstenbelastingwet voor vele belastingplichtigen de mogelijkheid open laat om de&#13;
belastingdruk (ten dele) te ontlopen door de belastinggrondslag uit te hollen. Enerzijds&#13;
gebeurt dit door het uitbuiten van aftrekposten en andere specifiek in de wet&#13;
geregelde fiscale faciliteiten, anderzijds doordat men er in slaagt om belastbare vermogensrendementen,&#13;
zoals huren, pachten, rente en dividenden, om te vormen tot&#13;
onbelaste waardestijgingen.Waardeveranderingen van vermogensbestanddelen in privé&#13;
zijn onder de huidige wet belastingvrij. Tegen deze achtergrond zijn de afgelopen&#13;
jaren beleggingsfiguren ontstaan zoals groeifondsen, clickfondsen, beleggingsfondsen&#13;
met keuzedividenden, optieconstructies, enz. Degenen voor wie deze mogelijkheden&#13;
toch nog te kort schieten en voor wie daarnaast de druk van de vermogensbelasting te&#13;
zwaar wordt, kunnen de wijk nemen naar België, waar geen vermogensbelasting&#13;
wordt geheven. Het gevolg is dat de huidige wet steeds minder voldoet aan het uitgangspunt&#13;
dat de sterkste schouders de zwaarste lasten behoren te dragen.&#13;
Teneinde tot een meer rechtvaardige belastingverdeling te komen heeft de regering&#13;
besloten tot invoering van een “robuust” belastingstelsel met een bredere grondslag&#13;
en lagere tarieven, terwijl de vermogensbelasting geheel wordt afgeschaft. Overigens&#13;
staat hier een verhoging van het BTW-tarief van 17,5% naar 19% tegenover. Een van&#13;
de doelstellingen van het nieuwe stelsel is om de belastingdruk op privé-vermogen&#13;
ongevoelig te maken voor de wijze waarop het vermogen is belegd. Daarnaast is het&#13;
de bedoeling dat met het nieuwe stelsel een aantal nevendoelstellingen wordt nagestreefd,&#13;
zoals verbetering van de economische infrastructuur, versterking en dynamisering&#13;
van het ondernemerschap en bijvoorbeeld het verlagen van de belastingdruk&#13;
op arbeid, waarvan een positieve invloed wordt verwacht op de werkgelegenheid.&#13;
Om deze doelstellingen te realiseren is binnen het kader van de inkomstenbelasting&#13;
gekozen voor een geheel nieuwe structuur. Daarbij worden de verschillende inkomensbestanddelen verdeeld over drie afzonderlijke “boxen”. Belangrijkste kenmerk&#13;
hiervan is dat de boxen onafhankelijk van elkaar zijn. Elke box wordt geregeerd&#13;
door eigen regels en tarieven. De resultaten van de ene box zijn niet van invloed op&#13;
die van een andere box. Met name betekent dit dat verliezen van de ene box niet verrekenbaar&#13;
zijn met positieve resultaten van een andere box. Vanwege deze eigenschappen&#13;
noemt men het nieuwe stelsel “analytisch” in tegenstelling tot het huidige&#13;
“synthetische” stelsel, waarin alle positieve en negatieve onderdelen worden verenigd&#13;
tot één belastbaar inkomen.&#13;
De drie boxen zijn als volgt ingedeeld:&#13;
– box I : werk en woning&#13;
– box II : aanmerkelijk belang&#13;
– box III : sparen en beleggen&#13;
Hierna zal blijken dat inhoudelijk gezien de principiële veranderingen niet zitten in&#13;
de boxen I en II, maar in box III. Wel is van de gelegenheid gebruik gemaakt om ook&#13;
op onderdelen van box I en II een aantal detailwijzigingen door te voeren die grote&#13;
gevolgen kunnen hebben.</inleiding><content>Box I: Werk en woning&#13;
Box I omvat in beginsel alles wat met arbeid en vroegere arbeid te maken heeft, te&#13;
weten winst uit onderneming, loon, salaris, pensioen, periodieke uitkeringen zoals&#13;
sociale verzekeringsuitkeringen, lijfrentetermijnen, alimentatie, etc. In grote lijnen&#13;
wijkt de systematiek van de inkomensbepaling van box I niet af van het huidige stelsel.&#13;
Ook het tarief van box I is vergelijkbaar met het huidige progressieve schijventarief,&#13;
zij het dat een belangrijke tariefsverlaging wordt doorgevoerd.&#13;
Het valt op dat ook tot box I behoort de eigen woning. Dit is wat merkwaardig,&#13;
omdat de eigen woning in wezen een vermogensbestanddeel is, waarvan men zou&#13;
verwachten dat het in box III zou thuishoren. Echter, omdat in box I in principe alles&#13;
bij het oude blijft (afgezien van een verlaging van het tarief en een aantal detailwijzigingen)&#13;
is er om praktische en technische redenen voor gekozen om de eigen woning&#13;
in box I onder te brengen. Het is immers de uitdrukkelijke (politieke) bedoeling dat&#13;
ten aanzien van de eigen woning en de daarbij behorende hypotheekrenteaftrek niets&#13;
wijzigt. Nu aftrek van rente op grond van het gekozen systeem in box III niet mogelijk&#13;
is, maar wel in box I, is de eigen woning in box I ondergebracht.&#13;
Tarief&#13;
Een van de veranderingen in box I ten opzichte van het huidige stelsel is, zoals&#13;
gezegd, de verlaging van het tarief. De structuur van het tarief blijft een schijventarief&#13;
met oplopende percentages (dus progressief). De verlaging zit met name in de beide&#13;
hoogste tarieven: die van 50 en 60% worden verlaagd naar respectievelijk 42 en 52%.&#13;
Voor box I geldt de volgende tariefstructuur: Schijf Belastbaar Percentage Totaal Cumulatief&#13;
inkomen belasting premies volksverz.&#13;
1 0 -31.652 3,00 29,40 32,40 ƒ 10.255&#13;
2 31.653-58.381 7,30 29,40 36,70 ƒ 20.064&#13;
3 58.382-99.460 42 42 ƒ 37.317&#13;
4 boven 99.460 52 52 &gt; ƒ 37.317&#13;
Voor bejaarden gelden in de eerste en tweede schijf lagere tarieven (14,5% resp. 18,8 %),&#13;
omdat zij slechts 11,5% in plaats van 29,40% premies volksverzekeringen verschuldigd&#13;
zijn. De thans geldende bijzondere tarieven komen te vervallen (afgezien van de&#13;
afzonderlijke tarieven van box II en box III).&#13;
De belastingvrije som wordt vervangen door een heffingskorting. Dit is een reductie&#13;
op de verschuldigde belasting, welke niet afhankelijk is van de hoogte van het&#13;
inkomen. Daarnaast komen zowel het arbeidskostenforfait (thans 12% van de arbeidsinkomsten&#13;
met een maximum van ƒ 3.538) als de mogelijkheid tot aftrek van de werkelijk&#13;
gemaakte arbeidskosten te vervallen. In plaats hiervan wordt de heffingskorting&#13;
voor werkenden verhoogd met een arbeidskorting (maximaal ƒ 1.770). Tenslotte&#13;
wordt de bijtelling wegens privé-gebruik auto van de zaak meer afhankelijk gemaakt&#13;
van het aantal verreden privé kilometers.&#13;
Lijfrentepremies&#13;
Voorts wordt de mogelijkheid tot aftrek van lijfrentepremies (“koopsompolis”) gewijzigd.&#13;
De vrije aftrek van de eerste tranche (thans ƒ 6.179) wordt verlaagd tot ƒ 2.204,&#13;
al dan niet in combinatie met een pensioenpremie die is betaald uit een geblokkeerde&#13;
werknemersspaarrekening. Verdere aftrek wordt afhankelijk gesteld van de vraag of&#13;
er sprake is van een pensioentekort. Hoewel de gedachte hierachter eveneens is terug&#13;
te vinden in de huidige tweede en derde tranche, wordt de berekeningstechniek&#13;
gewijzigd. Ook blijven de huidige mogelijkheden voor ondernemers om de FOR om&#13;
te zetten in een lijfrente (tranche 4) en de extra lijfrenteaftrek bij staking van de&#13;
onderneming (tranche 5) in stand. Een lijfrenteovereenkomst, waarvan de premie&#13;
hoger is dan de toegestane aftrek, moet worden gesplitst in een deel dat in box I valt&#13;
en een deel dat in box III valt, naar verhouding van het aftrekbare en niet-aftrekbare&#13;
deel van de premie. De uitkeringen uit het box I-gedeelte vallen uiteraard in box I en&#13;
zullen worden belast volgens het hierboven weergegeven progressieve tarief. De uitkeringen&#13;
uit het box III-gedeelte worden niet als zodanig belast, doch jaarlijks zal&#13;
1,2% worden geheven over de waarde van het recht op die uitkeringen (zie de toelichting&#13;
bij box III hierna).&#13;
Eigen woning&#13;
Ten aanzien van de eigen woning wordt de huidige fiscale behandeling slechts&#13;
gehandhaafd voor de eigen woning die als hoofdverblijf dient (ook wel genoemd de&#13;
“eerste” eigen woning). Een vakantiewoning (tweede woning) komt onder box III te&#13;
vallen. De belangrijkste consequentie hiervan is dat de hypotheekrente voor de&#13;
vakantiewoning niet meer expliciet aftrekbaar zal zijn, maar ook dat geen opbrengsten&#13;
meer behoeven te worden aangegeven (zie verder de toelichting bij box III). Voor de renteaftrek ter zake van de eigen woning (hoofdverblijf) wordt van&#13;
doorslaggevende betekenis dat de lening is aangegaan voor aanschaf, verbetering of&#13;
onderhoud van de woning, desgevraagd met schriftelijke bescheiden te staven. Deze&#13;
voorwaarde geldt thans overigens ook al, zij het voor wat betreft de schriftelijke&#13;
bewijsvoering specifiek in het kader van de rentevrijstelling (de-saldering). Hypothecaire&#13;
zekerheid is geen vereiste voor de aftrek (thans ook niet, maar wel voor de&#13;
de-saldering in het kader van de rentevrijstelling). Een nieuwe beperking in de renteaftrek&#13;
betreft de bepaling dat de aftrek van rente met betrekking tot een lening&#13;
beperkt wordt tot 30 jaar.&#13;
Behalve rente en kosten van geldleningen ter zake van de eigen woning blijven ook&#13;
periodieke erfpachtcanons aftrekbaar. Als eigen woning zal ook gaan gelden een&#13;
woonboot, mits deze duurzaam aan een plaats is gebonden. De eigen woning moet&#13;
aan de belastingplichtige of zijn partner ter beschikking staan uit hoofde van eigendom&#13;
(economische eigendom is daarbij voldoende), of uit hoofde van een recht van&#13;
vruchtgebruik of recht van gebruik en bewoning dat is verkregen krachtens erfrecht.&#13;
Dit laatste betekent dat een woning die door ouders bij leven is overgedragen aan de&#13;
kinderen onder voorbehoud van het recht van gebruik en bewoning, noch voor de&#13;
ouders, noch voor de kinderen voldoet aan de omschrijving van eigen woning. Voor&#13;
de ouders valt de waarde van het vruchtgebruik en voor de kinderen de waarde van&#13;
de bloot-eigendom onder box III. Aftrek van eventuele financieringsrente is na&#13;
1 januari 2001 in dergelijke situaties dan ook niet meer mogelijk.&#13;
Is de woning door de belastingplichtige reeds ontruimd en bestemd voor verkoop,&#13;
of reeds aangekocht maar nog niet bewoond of nog in aanbouw, dan kan de woning&#13;
toch als eigen woning worden aangemerkt, in beide gevallen voor een periode niet&#13;
langer dan twee jaar.&#13;
Partners (dit zijn echtgenoten en geregistreerde partners, alsmede ongehuwd&#13;
samenwonenden die daarvoor kiezen en overigens aan enkele voorwaarden voldoen)&#13;
kunnen het bedrag van de inkomsten uit de eigen woning voor de belastingaangifte&#13;
onderling verdelen zoals hen goeddunkt. Wel moet in totaal 100% worden aangegeven.&#13;
Gebeurt dit laatste niet, of komen de partners niet tot overeenstemming of blijft&#13;
een eigen verdeling achterwege, dan wordt het resultaat fifty-fifty verdeeld.&#13;
Kapitaalverzekering (eigen woning)&#13;
Thans bestaat de mogelijkheid tot belastingvrij sparen via een levensverzekering. Het&#13;
rentebestanddeel in de verzekeringsuitkering is onder bepaalde voorwaarden en tot&#13;
bepaalde hoogte van de uitkering onbelast. Deze vrijstelling voor kapitaalverzekeringen&#13;
wordt onder de nieuwe wet slechts gecontinueerd indien en voorzover de kapitaalverzekering&#13;
is gekoppeld aan de (hypothecaire) lening eigen woning. De vrijstelling&#13;
is dus niet meer weggelegd voor degenen die gehuurd wonen.&#13;
De koppeling aan de eigen woning dient gestalte te krijgen door de aantekening op&#13;
de polis dat de uitkering zal worden aangewend voor de aflossing van de lening. De&#13;
looptijd van de lening dient tenminste 15 jaar (vrijstelling ƒ 62.000) dan wel 20 jaar&#13;
(vrijstelling ƒ 272.000) doch ten hoogste 30 jaar te zijn, terwijl jaarlijks premies moeten&#13;
worden voldaan binnen de bandbreedte van 1 op 10. Overigens worden dezelfde&#13;
maxima voor de vrijstelling gehanteerd als thans het geval is (totaal ƒ 272.000). Voorzover&#13;
de uitkering boven het maximum uitgaat, maar ook voorzover de uitkering uitgaat boven de restant-schuld van de lening, moet over het rentebestanddeel (naar verhouding&#13;
te berekenen) worden afgerekend volgens het tarief van box I.&#13;
Een aan de eigen woning gekoppelde kapitaalverzekering wordt dus niet gesplitst,&#13;
doch blijft geheel onder box I vallen. Slechts wanneer niet voldaan wordt aan de&#13;
voorwaarden van de koppeling, valt de polis in box III.1&#13;
Onderneming&#13;
Ook ten aanzien van de winst uit onderneming is eigenlijk geen sprake van een fundamentele&#13;
stelselwijziging. De winstbepaling blijft geregeerd worden door goed koopmansgebruik&#13;
met de bekende bepalingen inzake bestendige gedragslijn en vermogensetikettering,&#13;
alsmede door de wettelijke bepalingen met betrekking tot afschrijving,&#13;
beperkte kostenaftrek, enz. Daarnaast blijven ook de bijzondere faciliteiten in&#13;
stand, zoals de landbouwvrijstelling, willekeurige afschrijving, investeringsaftrek,&#13;
scholingsaftrek, zelfstandigenaftrek, meewerkaftrek, FOR enz., zij het dat de mogelijkheden&#13;
om daarvan te profiteren nader aan banden worden gelegd. Met name de&#13;
hierop betrekking hebbende wijzigingen, hoezeer ook slechts detailwijzigingen, kunnen&#13;
in bepaalde situaties grote gevolgen hebben.&#13;
De belangrijkste ingrepen zijn:&#13;
a. aanscherping van het ondernemersbegrip;&#13;
b. aanpassing van de investeringsaftrek;&#13;
c. aanscherping van het urencriterium;&#13;
d. geleidelijke beperking van de stakingsvrijstelling;&#13;
e. afschaffing van de bijzondere tarieven bij staking en overlijden;&#13;
f. introductie van een meesleepregeling.&#13;
ad a. Aanscherping van het ondernemersbegrip&#13;
Onder de huidige wettelijke omschrijving is ondernemer (welke term overigens niet&#13;
in de huidige wet wordt gedefinieerd) degene die winst uit onderneming geniet, dat&#13;
wil zeggen degene voor wiens rekening een onderneming wordt gedreven, daaronder&#13;
begrepen hij die (anders dan als aandeelhouder) medegerechtigd is tot het vermogen&#13;
van een onderneming.&#13;
In de nieuwe wet wordt de term ondernemer wel gedefinieerd en wordt daaronder&#13;
verstaan: de belastingplichtige voor rekening van wie een onderneming wordt gedreven&#13;
en die rechtstreeks wordt verbonden voor verbintenissen betreffende die onderneming.&#13;
Door introductie van de rechtstreekse verbondenheid als criterium voor het&#13;
ondernemerschap zullen met name commanditaire vennoten hun huidige status als&#13;
ondernemer verliezen. Naar maatschappelijke opvattingen treedt een commanditaire&#13;
vennoot (bijvoorbeeld in de bekende scheepvaart-CV’s) eigenlijk meer als belegger&#13;
dan als ondernemer op. Aanvankelijk was het de bedoeling om hem dan ook als belegger&#13;
onder box III te rangschikken, doch omdat een commanditaire vennootschap ook&#13;
dikwijls het sluitstuk is van actief ondernemerschap is uiteindelijk besloten om hem een soort tussenstatus van “winstgenieter” of “medegerechtigde” te verschaffen. Deze&#13;
winstgenieters hebben wel recht op investeringsgerelateerde faciliteiten zoals willekeurige&#13;
afschrijving en investeringsaftrek, maar niet op de specifieke ondernemersaftrekken&#13;
(zelfstandigenaftrek, meewerkaftrek, FOR, stakingsaftrek).&#13;
ad b. Wijziging investeringsaftrek&#13;
De aanscherping van de ondernemersdefinitie heeft dus niet geleid tot uitsluiting van&#13;
de investeringsaftrek voor commanditaire vennoten. Om nu toch de toepassing voor&#13;
deze groep te bemoeilijken is de regeling van de investeringsaftrek zelf gewijzigd. De&#13;
investeringsaftrek is een fiscale stimulans voor (kleinschalige) ondernemers om te&#13;
investeren in bedrijfsmiddelen. De aftrek is gerelateerd aan het totale investeringsbedrag&#13;
per jaar. Het percentage neemt af naarmate het investeringsbedrag toeneemt.&#13;
Boven ƒ 566.000 is het percentage nul. Onder de huidige wetgeving mag bij een&#13;
samenwerkingsverband zoals maatschap, firma of commanditaire vennootschap het&#13;
totale investeringsbedrag van het samenwerkingsverband worden verdeeld over de&#13;
firmanten, hetgeen dikwijls tot een aanzienlijk hogere investeringsaftrek leidt dan in&#13;
geval het investeringsbedrag van het samenwerkingsverband maatgevend zou zijn.&#13;
Dit laatste is vanaf 1 januari 2001 het geval.&#13;
Voorbeeld&#13;
Een vennootschap onder firma bestaat uit 4 firmanten. In het jaar 2000 wordt geïnvesteerd&#13;
in bedrijfsmiddelen voor totaal ƒ 600.000. Per firmant derhalve ƒ 150.000.&#13;
Bij dit bedrag behoort voor het jaar 2000 een investeringsaftrekpercentage van 19%. Elk van&#13;
de firmanten heeft dus recht op investeringsaftrek van 19% van ƒ 150.000 = ƒ 28.500. Op&#13;
basis van een marginaal tarief van 50% betekent dit een belastingvoordeel van ƒ 14.250 per&#13;
firmant, of ƒ 57.000 voor de firma. Op basis van 60% zelfs ƒ 68.400.&#13;
Bij dezelfde investering in het jaar 2001 wordt het investeringsaftrekpercentage gezocht bij&#13;
het totale bedrag van ƒ 600.000. Het percentage is dan nihil. Onder de nieuwe wetgeving&#13;
heeft geen van de firmanten nog recht op aftrek.&#13;
Belangrijk is, dat deze wijziging niet alleen gevolgen heeft voor commanditaire vennoten,&#13;
maar voor alle participanten in een samenwerkingsverband.&#13;
ad c. Aanscherping urencriterium bij ongebruikelijk samenwerkingsverband&#13;
Een andere beperking van het ongewenst gebruik van de fiscale faciliteiten is gericht&#13;
op ondernemers die hun ondernemerschap ontlenen aan een samenwerkingsverband&#13;
met verbonden personen, doch die naar maatschappelijke opvattingen geen echte&#13;
ondernemershandelingen verrichten. Als standaardvoorbeeld wordt in dit verband&#13;
genoemd de huisarts die met zijn echtgenote of partner een maatschap aangaat, ondanks&#13;
het feit dat de partner niet bevoegd is om het beroep van arts uit te oefenen en in de&#13;
maatschap slechts werkzaamheden van ondergeschikte betekenis zal verrichten. Een&#13;
dergelijk samenwerkingsverband wordt ongebruikelijk genoemd, omdat het tussen&#13;
niet-partners volgens algemeen geldende opvattingen niet tot stand zou zijn gekomen.&#13;
Naar is komen vast te staan in de rechtspraak wordt het ondernemerschap van&#13;
de partner in dergelijke situaties als zodanig niet ontkend, en dat zal ook onder de&#13;
nieuwe wetgeving, ondanks de aanscherping van de ondernemersdefinitie, niet gebeuren.&#13;
Indien echter, gelet op de onderlinge verschillen in de werkzaamheden, het&#13;
samenwerkingsverband als ongebruikelijk valt aan te merken worden de door de&#13;
partner gewerkte uren niet meegeteld voor het zogeheten urencriterium. Een ondernemer moet aan het urencriterium voldoen om in aanmerking te komen voor de&#13;
specifieke ondernemersaftrekken zoals de zelfstandigenaftrek, startersaftrek, meewerkaftrek,&#13;
FOR en stakingsaftrek. Het urencriterium houdt in dat een ondernemer per&#13;
jaar tenminste 1225 uren (en tevens meer dan de helft van de aan werkzaamheden&#13;
bestede tijd) besteedt aan het drijven van een onderneming.&#13;
Langs deze weg wordt voor de partner de toegang tot de specifieke ondernemersaftrekken&#13;
geblokkeerd. Deze ongebruikelijkheidstoets wordt slechts toegepast indien&#13;
sprake is van een samenwerkingsverband tussen verbonden personen. Dit zijn:&#13;
– personen die behoren tot het huishouden van de ondernemer, en&#13;
– bloed- of aanverwanten in de rechte lijn of personen die behoren tot hun huishouding.&#13;
Deze maatregel is ook gericht op bepaalde situaties van man/vrouw-maatschappen en&#13;
-firma’s alsmede van zogeheten ondermaatschappen. Bij een ondermaatschap gaat het&#13;
in de regel om het verrichten van (slechts) diensten ten behoeve van de bovenmaatschap.&#13;
In dat geval tellen de uren van de ondernemer die geen vennoot is in de bovenmaatschap&#13;
niet mee voor het urencriterium.&#13;
De vraag is, welke gevolgen deze aanscherping heeft voor een samenwerkingsverband&#13;
zoals de in de agrarische sector vaak voorkomende man/vrouw-maatschap. Het&#13;
antwoord op deze vraag kan niet exact worden gegeven, omdat dit afhankelijk is van&#13;
de feitelijke situatie. In het algemeen echter lijkt in een agrarische man/vrouw-maatschap,&#13;
in vergelijking met een vrije beroepsuitoefening, minder snel te kunnen worden&#13;
gesteld dat het samenwerkingsverband ongebruikelijk is.&#13;
ad d en e. Afschaffing bijzondere tarieven en verlaging stakingsvrijstelling&#13;
De bijzondere tarieven worden, zoals reeds gemeld, afgeschaft. Dit betreft zowel het&#13;
tarief van 45% bij staking van de onderneming, als het 20%-tarief bij overlijden van&#13;
de ondernemer. Dit wordt beargumenteerd met verwijzing naar de verlaging van het&#13;
toptarief van 60% naar 52%, naar het lage tarief van box III (zie hierna) en naar faciliteiten&#13;
in het kader van het schenkings- en successierecht bij bedrijfsopvolging.&#13;
Laatstbedoelde faciliteiten zijn voor de agrarische sector inderdaad van groot belang,&#13;
omdat in situaties van overdracht tegen te lage prijs (schenking) of in geval van overlijden&#13;
(vererving) onder bepaalde voorwaarden is voorzien in een volledige kwijtschelding&#13;
van schenkings- of successierecht over de waarde van quota en in een&#13;
gedeeltelijke kwijtschelding ter zake van overig ondernemingsvermogen.&#13;
Daarnaast wordt de stakingsvrijstelling (thans ƒ 20.000 resp. ƒ 45.000) verlaagd tot&#13;
ƒ 8.000. Bij wijze van overgangsmaatregel zal de stakingsvrijstelling (voortaan stakingsaftrek&#13;
genoemd) voor het jaar 2001 ongewijzigd blijven en daarna in 5 jaar geleidelijk&#13;
afnemen tot ƒ 8.000 in geval van staking van een onderneming, die reeds op&#13;
31 december 2000 door de ondernemer werd gedreven.&#13;
ad f. Meesleepregeling&#13;
Tenslotte wordt een zogenoemde meesleepregeling geïntroduceerd. Hiermee wordt&#13;
bedoeld dat het bedrijfspand (of een ander vermogensbestanddeel) dat privé-eigendom&#13;
is van de echtgenoot, partner of andere huisgenoot van de ondernemer en dat&#13;
aan de ondernemer ter beschikking wordt gesteld (populair gezegd: pand op naam&#13;
van de vrouw), als een vorm van “overige werkzaamheid” in de belastingheffing zal worden betrokken. Tot nog toe blijft de waardestijging in een dergelijke situatie onbelast.&#13;
Onder de nieuwe wet zal over de waardestijging belasting moeten worden&#13;
betaald.&#13;
Stel dat landbouwer Y zijn bedrijf heeft overgedragen aan zijn zoon, doch de landerijen&#13;
heeft behouden en aan de zoon verpacht. De gronden behoren dan tot het&#13;
privé-vermogen van Y. De waardestijgingen van de gronden die vanaf 1 januari 2001&#13;
optreden, ongeacht of sprake is van bestemmingswijzigingswinst of niet, zullen volgens&#13;
het tarief van box I progressief worden belast. De landbouwvrijstelling is daar&#13;
niet op van toepassing.&#13;
Volgens letterlijke uitleg van de wet valt ook onder de meesleepregeling een door&#13;
een vader aan zijn zoon (beginnende ondernemer) verstrekte Agaathlening, waardoor&#13;
de mogelijkheid voor vader om van de Agaathfaciliteit (zie de toelichting bij box III)&#13;
te profiteren, uitgesloten zou zijn.2&#13;
Box II: Inkomsten uit aanmerkelijk belang&#13;
Box II regelt de inkomsten uit aanmerkelijk belang. Dit betreft de situatie waarin de&#13;
ondernemer gekozen heeft voor de rechtsvorm van de BV, waarin hij tenminste 5%,&#13;
maar heel vaak 100% van de aandelen bezit. Nog maar kort geleden (per 1 januari&#13;
1997) is de aanmerkelijk-belangregeling ingrijpend gewijzigd. Daar wordt thans in&#13;
principe niet op teruggekomen. Toch worden enkele aanpassingen doorgevoerd,&#13;
waarvan de meesleepregeling het meest in het oog springt. Deze is vergelijkbaar met&#13;
de hierboven weergegeven regeling voor de eenmansonderneming. De meesleepregeling&#13;
houdt in dat privé-vermogensbestanddelen die de aanmerkelijk-belanghouder&#13;
aan de BV ter beschikking stelt, als “overige werkzaamheid” van box I worden belast.&#13;
Het gevolg hiervan is, dat de aan deze vermogensbestanddelen ontleende voordelen,&#13;
waaronder ook waardeveranderingen, behoren tot het inkomen van box I en derhalve&#13;
getroffen worden met het progressieve tarief.&#13;
In de nieuwe wet IB 2001 komen alle door een aanmerkelijk-belanghouder (of zijn&#13;
partner of naaste verwanten) aan de BV ter beschikking gestelde vermogensbestanddelen&#13;
onder deze regeling te vallen. In de praktijk zal dit vooral gevolgen hebben&#13;
voor het bedrijfspand dat de dga in privé bezit en dat hij verhuurt aan de BV. Onder&#13;
de huidige wetgeving is de waardestijging onbelast. Na 1 januari 2001 dus niet meer.&#13;
Het pand zal per die datum naar de waarde in het economisch verkeer moeten worden&#13;
opgevoerd op een balans, als ware voor dat pand sprake van een onderneming.&#13;
De fiscale ondernemings- en ondernemersfaciliteiten zijn hierop echter niet van toepassing.&#13;
Box III: Vermogensrendementsheffing&#13;
In box III worden de inkomsten uit het (overige) privé-vermogen belast. Hierin is de&#13;
meest opzienbarende wijziging van het belastingstelsel gelegen. De kern is, dat niet&#13;
meer de werkelijk genoten inkomsten uit vermogen worden belast, doch een forfaitair&#13;
rendement, gesteld op 4% van de waarde van het vermogen. Op dit forfaitaire rendement wordt een vast tarief toegepast van 30%. De heffing komt derhalve neer&#13;
op 1,2% van de waarde van het vermogen.&#13;
Rendementsgrondslag&#13;
Als waarde (rendementsgrondslag) wordt het gemiddelde genomen van het vermogen&#13;
per begin van het jaar en van het einde van het jaar. Vermogen is in dit verband het&#13;
verschil tussen de bezittingen en de schulden. Er hoeft geen verband te bestaan tussen&#13;
de bezittingen en de schulden. Dus ook consumptieve schulden komen in aanmerking&#13;
als negatief bestanddeel van de vermogensgrondslag. Het in aanmerking nemen&#13;
van schulden betekent in wezen een ingebouwde renteaftrek van 4%. Dus zelfs consumptieve&#13;
renteaftrek, welke toch gedoemd was volledig uitgebannen te worden.&#13;
Voorbeelden van vermogensbestanddelen die in beginsel in de rendementsheffing&#13;
van box III terecht komen zijn o.a. bank- en spaartegoeden, effecten (aandelen, obligaties,&#13;
opties, etc.), vorderingen, kunstvoorwerpen en andere zaken die als belegging&#13;
worden aangehouden, contant geld, de tweede woning, verhuurde woningen en&#13;
bedrijfsgebouwen, verpachte gronden, niet aan de eigen woning gekoppelde polissen&#13;
van levensverzekering, lijfrentepolissen voor zover de betaalde premies of koopsom&#13;
niet aftrekbaar waren van het inkomen en tenslotte de woning die ouders hebben&#13;
overgedragen aan de kinderen onder voorbehoud van het recht van gebruik en bewoning&#13;
alsmede de bloot-eigendom van die woning bij de kinderen. Het geheel onder&#13;
aftrek van schulden en leningen, waarvoor overigens een niet-aftrekbare drempel&#13;
geldt van ƒ 5.509 per belastingplichtige.&#13;
Uitzonderingen&#13;
Niet alle bezittingen en schulden van de belastingplichtige komen in aanmerking&#13;
voor de vermogensrendementsheffing. Buiten beschouwing blijven de vermogensbestanddelen&#13;
die reeds zijn betrokken in de heffing via de boxen I en II. Derhalve&#13;
blijven bezittingen en schulden, behorend tot het vermogen van een onderneming, de&#13;
eigen woning, zaken die worden gebruikt bij “overige werkzaamheden” zoals bijvoorbeeld&#13;
het aan de ondernemende echtgenoot ter beschikking gestelde bedrijfspand, etc.&#13;
buiten box III. Voorts blijven buiten beschouwing aanmerkelijk-belang-aandelen&#13;
(box II) en eventuele andere vermogensbestanddelen die door de aanmerkelijk-belanghouder&#13;
aan de BV ter beschikking worden gesteld en die behoren tot de categorie&#13;
“overige werkzaamheden” van box I.&#13;
Tenslotte blijven belastingvorderingen en -schulden buiten beschouwing voor de&#13;
vermogensrendementsheffing.&#13;
Vrijstellingen&#13;
Bovendien blijft een groot aantal zaken buiten de heffing op grond van een specifieke&#13;
vrijstelling.&#13;
Vooreerst behoren niet tot de belastbare bezittingen roerende zaken die door de&#13;
belastingplichtige en zijn huisgenoten voor persoonlijke doeleinden worden gebruikt.&#13;
Te denken valt hierbij aan huisraad, auto, boot, caravan. Althans zolang deze vermogensbestanddelen niet hoofdzakelijk als belegging dienen. Dit geldt ook voor voorwerpen&#13;
van kunst en antiek.&#13;
Verder zijn vrijgesteld bepaalde verzekeringspolissen die voorzien in een uitkering&#13;
bij overlijden of in een uitvaartverzorging, mits de waarde niet meer dan ƒ 12.200&#13;
bedraagt en ook polissen die uitsluitend voorzien in een uitkering bij ziekte, invaliditeit&#13;
of ongeval. Eveneens is vrijgesteld een vordering op nog niet afgeloste termijnen&#13;
uit hoofde van de overdracht van aanmerkelijk-belang-aandelen.&#13;
Voorts zijn beleggingen in bossen, natuurterreinen en landgoederen in de zin van&#13;
de Natuurschoonwet vrijgesteld.&#13;
Vervolgens zijn “maatschappelijke beleggingen” vrijgesteld tot een gezamenlijk&#13;
bedrag van ƒ 100.004 (per belastingplichtige). Maatschappelijke beleggingen zijn groenbeleggingen,&#13;
tante Agaathleningen en beleggingen in Agaathfondsen, alsmede beleggingen&#13;
van sociaal-ethische aard en kapitaalverzekeringen in verband met studie van&#13;
kinderen, dit laatste tot een maximum van ƒ 50.002. Omtrent groen- en Agaathbeleggingen&#13;
wordt nog gezocht naar aanvullende faciliteiten, omdat de ruimte die daarvoor&#13;
binnen de grenzen van de maatschappelijke beleggingen beschikbaar is (maximaal&#13;
ƒ 100.004), een aanzienlijke beperking betekent ten opzichte van de thans geldende&#13;
faciliteiten.&#13;
Ook zijn vrijgesteld spaartegoeden en effecten in het kader van een werknemersspaarregeling.&#13;
Franchise&#13;
Buiten dit alles geldt voor iedere belastingplichtige een algemene vrijstelling van ca.&#13;
ƒ 37.500. Voor personen van 65 jaar of ouder en met een vermogen van minder dan&#13;
ƒ 500.000 kan deze vrijstelling nog verhoogd worden met ƒ 50.000 of ƒ 25.000, afhankelijk&#13;
van het inkomen.&#13;
Degene die in fiscale zin elkaars partner zijn kunnen hun vermogen met het oog&#13;
op de vermogensrendementsheffing naar eigen goeddunken onderling verdelen,&#13;
ongeacht de achterliggende juridische situatie. Twee partners hebben dan ook steeds&#13;
een gezamenlijke vrijstelling van ƒ 75.000.&#13;
Vermogen van minderjarige kinderen wordt voor de vermogensrendementsheffing&#13;
toegerekend aan de ouder die het ouderlijk gezag over het kind uitoefent. Vervolgens&#13;
kan deze ouder het aldus toegerekende vermogen betrekken in de verdeling met zijn&#13;
of haar partner. Per minderjarig kind hebben de ouders (gezamenlijk, tenzij zij geen&#13;
partners zijn) een vrijstelling van ƒ 5.000. Voor dit laatste is niet noodzakelijk dat de&#13;
kinderen ook daadwerkelijk vermogen bezitten. Wonen de ouders ongehuwd samen,&#13;
maar hebben zij niet gekozen voor het fiscale partnerschap, dan hebben zij dus beiden&#13;
recht op de ƒ 5.000-vrijstelling.&#13;
Enkele consequenties&#13;
De belangrijkste consequentie van de nieuwe vermogensrendementsheffing is dat de&#13;
in werkelijkheid behaalde opbrengsten en gemaakte kosten geen enkele rol meer spelen&#13;
voor de hoogte van de te betalen belasting. Dat betekent dat betaalde rente en&#13;
kosten van financieringen – uitgezonderd met betrekking tot de eigen woning als&#13;
hoofdverblijf en uiteraard de overige tot box I of II behorende schulden – geen direct belastingvoordeel meer opleveren. De hypotheekrente ter zake van de vakantiewoning&#13;
is dus vanaf 1 januari 2001 niet meer aftrekbaar. Dit is met name een tegenvaller&#13;
in situaties waarin het rendement (huurwaardeforfait minus kosten) als gevolg&#13;
van de financieringskosten negatief is. Momenteel leidt dat tot belastingteruggave. Na&#13;
1 januari 2001 niet meer. Hetzelfde geldt voor de woning die door de ouders is overgedragen&#13;
aan de kinderen onder voorbehoud van het recht van gebruik en bewoning.&#13;
Zowel voor de ouders als voor de kinderen vormt de woning (voor de een het vruchtgebruik&#13;
en voor de ander de bloot-eigendom) een vermogensbestanddeel vallend&#13;
onder box III. Aftrek van hypotheekrente komt dan niet meer aan de orde. Slechts in&#13;
geval het gebruiksrecht van de ouders (of van de langstlevende van hen) is verkregen&#13;
krachtens erfrecht is voor de gebruiksgerechtigde sprake van een eigen woning van&#13;
box I, zodat daarop het huurwaardeforfait en de renteaftrek van toepassing zijn.3&#13;
Box-hopping&#13;
De vermogensrendementsheffing belast het vermogen dat op de peildata in box III&#13;
aanwezig is. Dit zou de belastingplichtige op de gedachte kunnen brengen om kort&#13;
voor de peildatum bepaalde vermogensbestanddelen naar box I over te hevelen. Iets&#13;
dergelijks laat zich denken voor een ondernemer die een banktegoed of effecten naar&#13;
zijn ondernemingsvermogen overbrengt. In het algemeen heeft een ondernemer de&#13;
keuzemogelijkheid daartoe, zeker met betrekking tot liquiditeiten. Door de liquiditeiten&#13;
kort na de peildatum weer terug te boeken naar privé is er maar nauwelijks&#13;
rendement in box I te belasten, terwijl in box III de volle 1,2%-heffing zou kunnen&#13;
worden ontgaan. De wetgever heeft dit voorzien en heeft de bepaling opgenomen dat,&#13;
ingeval de bewuste vermogensbestanddelen slechts drie maanden of korter in box I of&#13;
II hebben vertoefd, zij eveneens tot box III worden gerekend. Het aanvoeren van&#13;
zakelijke argumenten voor de overboeking baat niet. Tegenbewijs is niet mogelijk.&#13;
Indien de bedoelde periode langer dan drie maanden maar niet langer dan zes maanden&#13;
heeft geduurd, dan vindt eveneens toerekening aan box III plaats, doch in dat&#13;
geval is er wel de mogelijkheid van tegenbewijs.&#13;
Aanvullende regelingen&#13;
Persoonsgebonden aftrek&#13;
Nadat alle inkomsten hun plaats hebben gekregen binnen het boxenstelsel, moet nog&#13;
rekening (kunnen) worden gehouden met bepaalde uitgaven die geen verband houden&#13;
met de inkomsten. Gedoeld wordt hierbij op de huidige uitgavencategorieën persoonlijke&#13;
verplichtingen, buitengewone lasten en aftrekbare giften. Ook in de nieuwe&#13;
inkomstenbelastingwet wordt een aftrekmogelijkheid hiervoor gecreëerd in de vorm&#13;
van een persoonsgebonden aftrek. Hiervoor komen in aanmerking:&#13;
– uitgaven voor onderhoudsverplichtingen (alimentaties);&#13;
– verliezen op Agaathleningen; – uitgaven voor levensonderhoud van kinderen (mits geen studiefinanciering of kinderbijslag);&#13;
– buitengewone uitgaven (ziekte, invaliditeit, bevalling, ouderdom, overlijden, adoptie);&#13;
– weekenduitgaven voor gehandicapte kinderen;&#13;
– scholingsuitgaven (studie);&#13;
– uitgaven voor monumentenpanden;&#13;
– aftrekbare giften.&#13;
De persoonsgebonden aftrek vindt in eerste instantie plaats op het inkomen van&#13;
box I. Dit mag daardoor echter niet negatief worden. Een eventueel restant verschuift&#13;
daarom naar box III. Ook dit inkomen kan niet negatief worden. Vervolgens kan men&#13;
terecht in box II. Indien ook dat inkomen ontoereikend is, wordt het restant verschoven&#13;
naar het volgende jaar. Terugwenteling naar het verleden is niet mogelijk.&#13;
Heffingskorting&#13;
Zoals reeds bij het overzicht van het progressieve tarief van box I vermeld, wordt de&#13;
thans geldende belastingvrije som vervangen door een heffingskorting. Deze heffingskorting&#13;
komt in mindering op het totale berekende belastingbedrag dat over de drie&#13;
boxen gezamenlijk verschuldigd is.&#13;
De wet spreekt van een “standaardheffingskorting” die bestaat uit een aantal onderdelen.&#13;
Deze zijn afhankelijk van de feitelijke omstandigheden, vergelijkbaar met die&#13;
waarop thans de verschillende tariefgroepen zijn gebaseerd. De algemene heffingskorting&#13;
geldt voor iedereen en bedraagt ƒ 3.321. Voor ondernemers, werknemers en&#13;
anderen die inkomsten uit tegenwoordige arbeid verdienen bedraagt de heffingskorting&#13;
ƒ 3.321 + (maximaal) ƒ 1.770 = ƒ 5.510.&#13;
Overigens bedraagt de heffingskorting ten hoogste het bedrag dat men aan belasting&#13;
moet betalen. De heffingskorting leidt dus niet tot uitkering van een bedrag dat&#13;
men zelf niet verschuldigd is. Behalve wanneer men een partner heeft die een hoger&#13;
bedrag aan belasting verschuldigd is dan zijn eigen heffingskorting. In dat geval krijgt&#13;
men uitgekeerd wat men nog aan heffingskorting tegoed heeft, doch maximaal het&#13;
door de partner per saldo verschuldigde bedrag.&#13;
Overgangsregeling&#13;
Het zal duidelijk zijn dat de omschakeling van de oude wetgeving op de nieuwe per&#13;
1 januari 2001 niet zomaar kan plaatsvinden, doch dat er een groot aantal aanpassingen&#13;
en overgangsmaatregelen noodzakelijk zullen zijn. Deze hebben niet slechts een&#13;
technische betekenis, maar zijn ook bedoeld om te voorkomen dat over een aantal&#13;
inkomsten die zijn ontstaan voor 1 januari 2001 geen belasting zou kunnen worden&#13;
geheven. Zo worden bijvoorbeeld op 31 december 2000 lopende termijnen van rente,&#13;
huur en pacht voor het tot dat tijdstip gerijpte bedrag in de heffing van box I betrokken&#13;
in het jaar waarin de feitelijke ontvangst plaatsvindt. Vindt ontvangst van een&#13;
dergelijke rentetermijn plaats in het jaar 2001, dan blijft daarop de huidige rentevrijstelling&#13;
van toepassing. Daarna niet meer. Daarentegen komt in het jaar 2001 betaalde&#13;
rente (afgezien van rente eigen woning-hoofdverblijf) niet voor aftrek in aanmerking, ook niet voor het gedeelte dat nog op het jaar 2000 betrekking heeft. Erg evenwichtig&#13;
is de overgangsregeling dus niet.&#13;
Verder geldt dat in het jaar 2000 vooruitbetaalde rente slechts voor aftrek in aanmerking&#13;
komt voor zover deze betrekking heeft op de periode t/m 31 december 2000;&#13;
deze beperking geldt niet voor rente ter zake van de eigen woning (hoofdverblijf),&#13;
mits de periode van vooruitbetaling uiterlijk eindigt op 30 juni 2001. Van belang is&#13;
ook dat kosten van onderhoud van verhuurde onroerende zaken (in privé) in het jaar&#13;
2000 nog aftrekbaar zijn, maar dan moet niet alleen de betaling voor 31 december&#13;
2000 hebben plaats gevonden, maar ook het onderhoud voor die datum zijn uitgevoerd.&#13;
Tenslotte kan nog worden vermeld dat de termijn van 30 jaar voor de aftrekbaarheid&#13;
van hypotheekrente eigen woning voor reeds bestaande leningen begint te lopen&#13;
op 1 januari 2001.&#13;
Intrekking Wet vermogensbelasting 1964&#13;
Als sluitstuk van het boxenstelsel wordt de vermogensbelasting (waarvan het tarief&#13;
momenteel 0,7 % bedraagt) afgeschaft. 1 Januari 2000 was dan ook de laatste peildatum&#13;
voor de vermogensbelasting.&#13;
Nadere plannen voor ondernemers&#13;
In de thans nagenoeg afgeronde nieuwe wet inkomstenbelasting 2001 (en ook reeds in&#13;
de thans geldende wet voor het jaar 2000) zijn reeds enkele doelstellingen gerealiseerd&#13;
van een meer omvattend plan dat moet leiden tot versterking en dynamisering van het&#13;
ondernemerschap. Deze verdergaande plannen zijn neergelegd in een rapport van de&#13;
werkgroep “Belastingen bedrijfsleven 21e eeuw”. Een deel van de voorstellen van de&#13;
werkgroep heeft betrekking op:&#13;
a. herstructurering van de land- en tuinbouw;&#13;
b. omvorming vervangingsreserve tot herinvesteringsreserve;&#13;
c. verruiming geruisloze doorschuivingsregeling;&#13;
d. aanpassing van de landbouwvrijstelling;&#13;
e. afschaffing commerciële herwaardering;&#13;
f. geruisloze terugkeer uit de BV.&#13;
ad a. Herstructurering land- en tuinbouw&#13;
In het kader van de herstructurering van de land- en tuinbouw, zoals aangegeven in&#13;
het regeerakkoord, wordt door de werkgroep voorgesteld de fiscale knelpunten voor&#13;
land- en tuinbouwers zoveel mogelijk weg te nemen. Deze knelpunten doen zich met&#13;
name voor bij bedrijfsverplaatsing en verandering van bedrijfsactiviteiten. Voor die&#13;
fiscale knelpunten worden oplossingen gezocht die recht doen aan de sociale positie&#13;
van kleinere boeren.&#13;
Daarnaast worden mogelijkheden bezien om dierenwelzijns- en milieuvriendelijke&#13;
investeringen fiscaal verder te stimuleren in het belang van de bevordering van de&#13;
herstructurering.&#13;
ad b. Van vervangingsreserve naar herinvesteringsreserve&#13;
De vervangingsreserve zal voor wat betreft roerende zaken worden verruimd tot een herinvesteringsreserve. De vervangingsreserve betreft de mogelijkheid om de boekwinst&#13;
bij vervreemding van een bedrijfsmiddel onbelast te reserveren en af te boeken&#13;
op de aanschaffingskosten van het ter vervanging aangekocht bedrijfsmiddel. Daarbij&#13;
wordt een nogal eng vervangingsbegrip gehanteerd. Teneinde de flexibiliteit van&#13;
ondernemers te bevorderen en de bedrijfsinvesteringen beter te kunnen afstemmen&#13;
op de gewijzigde marktomstandigheden wordt het beperkte begrip vervanging losgelaten.&#13;
Het moet daarbij gaan om roerende zaken met een afschrijvingsduur van hoogstens&#13;
tien jaren.&#13;
ad c. Geruisloze doorschuiving&#13;
Voorts is voor de agrarische sector altijd van groot belang geweest de mogelijkheid&#13;
van geruisloze doorschuiving van de onderneming van vader op zoon. Bedrijfsopvolging&#13;
binnen de familiesfeer is nergens zo sterk traditioneel geworteld als in de agrarische&#13;
sector. Toch begint de beperking van deze mogelijkheid tot alleen de enge&#13;
gezinssfeer met een uitloop naar de grootouders-kleinkind-relatie ook binnen de&#13;
landbouw meer en meer een knelpunt te worden. Daarom kan met belangstelling&#13;
worden uitgezien naar het voornemen tot verruiming van de geruisloze doorschuivingsregeling.&#13;
Niet de familierelatie tussen overdrager en opvolger wordt daarbij&#13;
bepalend, doch de voorwaarde dat de opvolger reeds tenminste drie jaren als medeondernemer&#13;
(dus als lid van de maatschap) moet hebben gefunctioneerd.&#13;
ad d. Landbouwvrijstelling&#13;
De landbouwvrijstelling behelst een vrijstelling van inkomstenbelasting (of vennootschapsbelasting&#13;
in geval het om een BV gaat) over waardeveranderingen van landbouwgronden.&#13;
In het algemeen komen deze waardeveranderingen tot uitdrukking bij&#13;
verkoop van de grond of van de gehele onderneming dan wel bij onttrekking naar&#13;
privé. Op deze hoofdregel bestaan nogal wat uitzonderingen. Sedert 1 april 1986&#13;
behoort tot deze uitzonderingen de zogeheten bestemmingswijzigingswinst. Dit is&#13;
dat deel van de boekwinst dat valt toe te schrijven aan het feit dat de grond voortaan&#13;
of waarschijnlijk binnenkort een niet agrarische bestemming zal krijgen. Met name de&#13;
woorden “waarschijnlijk binnenkort” geven aanleiding tot constructies, waarmee&#13;
men de belasting over de bestemmingswijzigingswinst weet te ontlopen. De regeling&#13;
zal zodanig worden aangepast, dat elke winst die wordt behaald door het hanteren&#13;
van een prijs die uitgaat boven de waarde bij voortzetting als agrarisch bedrijf&#13;
(WEVAB) tot de belastbare winst zal worden gerekend.&#13;
ad e. Commerciële herwaardering&#13;
Bij omzetting van de eenmansonderneming in een BV kan gebruik worden gemaakt&#13;
van de mogelijkheid van geruisloze omzetting. De ondernemer ruilt zijn onderneming&#13;
daarbij om voor aandelen. Over de later optredende waardestijging van die aandelen&#13;
zal 25% inkomstenbelasting verschuldigd worden. Indien deze waardestijging tevens&#13;
omvat de bij de omzetting reeds aanwezige stille reserves, dreigt in zoverre een dubbele&#13;
belastingclaim, terwijl daar tot op dat moment slechts een enkelvoudige claim op&#13;
rustte. Daarom mag de verkrijgingsprijs voor de verkregen aandelen worden gesteld&#13;
op de werkelijke (commerciële) waarde van de ingebrachte onderneming in plaats van&#13;
op de fiscale boekwaarde daarvan. Het ligt in de bedoeling van de staatssecretaris van&#13;
Financiën om deze overigens zeer gerechtvaardigde faciliteit op te heffen. ad f. Geruisloze terugkeer uit de BV&#13;
In de loop van de jaren hebben vele ondernemers de BV-vorm opgezocht, maar niet&#13;
de voordelen mogen ondervinden die daarvan werden verwacht. Deze voordelen zijn&#13;
ook geleidelijk aan geslonken, nu er nauwelijks nog verschil is tussen het hoogste&#13;
tarief van de inkomstenbelasting en het gecombineerde tarief voor de aanmerkelijkbelanghouder.&#13;
Dat heeft in vele gevallen geleid tot de wens om maar weer terug te&#13;
keren naar de eenmansonderneming of de (man/vrouw-)maatschap. De wet voorziet&#13;
thans echter niet in de mogelijkheid van een geruisloze (terug-)omzetting, zodat een&#13;
wenselijke structuurwijziging wordt belemmerd. Overwogen wordt om een geruisloze&#13;
terugkeer in de wet in te voeren.&#13;
Betalingsregeling na staking&#13;
Er komt een betalingsregeling voor een periode van 10 jaar voor stakende ondernemers&#13;
(met onvoldoende liquiditeiten), die na het moment van staking in hun bedrijfswoning&#13;
blijven wonen.</content><legacyfootnotes>1. Een uitzondering geldt voor een kapitaalverzekering die is gesloten met de eigen BV; deze valt in box I,maar dan onder de categorie overige werkzaamheden, hetgeen betekent dat de gerealiseerde voordelen zonder faciliteit progressief worden belast.&#13;
2. Inmiddels is aangekondigd dat deze omissie zal worden rechtgezet.&#13;
3. Overigens dient men niet uit het oog te verliezen dat het in aanmerking nemen van de schuld een ingebouwde renteaftrek betekent van 4%.&#13;
</legacyfootnotes><footnotes><footnote/></footnotes><auteurs>drs. W.J. Hochstenbach</auteurs><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/5684</htmlpath></article>
</articles></edition>