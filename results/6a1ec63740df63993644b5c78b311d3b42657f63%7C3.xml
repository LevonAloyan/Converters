<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1987</searchword><id>6323</id><udhid>UDH:TvAR/6323</udhid><titel>Arbitrage en algemene contractvoorwaarden. Nog eens de vraag: mogen arbiters rechtspreken? De (niet-) ontvankelijkheid.</titel><searchwords><searchword>TvAR 4/1987</searchword><searchword>UDH:TvAR/6323</searchword></searchwords><attachments><attachment><name>1987_nr 4_Artikel_Sandkuyl.pdf</name><extention>pdf</extention><url>https://denhollander.info/download/6107/ci</url></attachment></attachments><inleiding>In Agrarisch Recht van oktober 1985, blz. 475 e.v. heb ik aandacht gevraagd voor&#13;
een uitspraak van het Gerechtshof te 's-Gravenhage waarbij het Nederlands Scheidsgerecht&#13;
voor de Boomkwekerij ook in laatste instantie onbevoegd werd verklaard&#13;
van een geschil kennis te nemen. Het betrof een geschil tussen een lid en een niet-lid&#13;
van de betrokken vakorganisatie. Het arbitraal beding, vervat in de door eiser van&#13;
toepassing geachte algemene voorwaarden was niet door verweerder schriftelijk aanvaard.&#13;
Ik heb er toen op gewezen, dat onder de werking van het nieuwe BW een arbitraal&#13;
beding slechts kan worden bewezen door een geschrift en dat een bestaand geschil&#13;
dan evenals thans, slechts aan arbitrage kan worden onderworpen bij een door&#13;
partijen getekende akte, welke een aanduiding bevat van hetgeen partijen aan arbitrage&#13;
wensen te onderwerpen.&#13;
Uit het navolgende zal blijken, dat ook al bestaat er een zodanige akte men er nog&#13;
niet zeker van kan zijn, dat arbiters ook recht mogen spreken. Er liggen ook op dit&#13;
arbitrale pad nog voetangels en klemmen. Het volgende geschil deed zich voor.&#13;
R. en W. komen schriftelijk overeen met ingang van 1 februari 1983 per jaar minimaal&#13;
400 000 potten bieslook te leveren respectievelijk af te nemen. W. garandeert&#13;
de in het contract vastgelegde prijs per geleverde pot bieslook te voldoen, terwijl R.&#13;
garandeert, ongeacht zijn teelttechnische risico's, het overeengekomen aantal potten&#13;
van goede en deugdelijke kwaliteit te leveren. Partijen hadden al eerder mondeling&#13;
in dezelfde zin met elkaar gecontracteerd, maar met ingang van genoemde datum&#13;
werd de zaak op belangrijk grotere schaal voortgezet en nu duidelijk op papier gezet.&#13;
Het contract bevatte een aantal bepalingen, die onder meer een wekelijkse betaling&#13;
voorschreven. Op verzoek van de bank te A., die R.'s bedrijf medefinancierde,&#13;
werd deze bepaling veranderd in die zin, dat ongeacht de afname van W. maandelijks&#13;
een vast bedrag, berekend naar de prijs per pot en het minimaal aantal te leveren&#13;
potten, door W. op R.'s rekening bij die bank zou worden gestort. Ongeveer&#13;
een jaar loopt de zaak naar wens. R. krijgt dan bij de produktie van bieslook&#13;
moeilijkheden van verschillende aard. Zijn leveranties worden al dan niet ten&#13;
gevolge daarvan onregelmatig, naar hij zelf stelt in overleg met W., en houden&#13;
vervolgens geheel op. Vanaf september 1984 staakt W. de betalingen van het vaste&#13;
maandbedrag op R.'s rekening bij de bank. R. meent dat hij toch recht heeft op het&#13;
maandelijkse bedrag, gelet op de clausule in het contract: 'ongeacht de afname van&#13;
W.'. R. beticht W. van wanprestatie, maar W. stelt, dat R. is tekort geschoten in&#13;
zijn leveringsplicht. Het geschil is geboren!</inleiding><content>In het contract was ook een summiere regeling voor arbitrage bij eventuele geschillen opgenomen, maar W. wenste de door R. aangezochte arbiter niet te accepteren.&#13;
Voor de President van de Rechtbank te A. kwamen partijen begin 1985 tot&#13;
overeenstemming over de benoeming van een arbitragecommissie van drie personen,&#13;
die in het geschil moest beslissen. Op 15 februari 1985 maakt R. het geschil bij die&#13;
commissie aanhangig. Arbiters aanvaarden vervolgens hun opdracht, waarna enige&#13;
tijd is gemoeid met de indiening van de conclusies van eis en van antwoord. Alsnog&#13;
tekenen partijen in juni een hun door de commissie voorgelegde akte van compromis,&#13;
waarbij partij W. zich het recht van hoger beroep tegen de uitspraak van arbiters&#13;
wenst voor te behouden. R. concludeert van repliek en verzet zich tegen de door&#13;
W. verlangde beroepsmogelijkheid. Daarna dupliceert W. en licht nader toe zijn&#13;
voorwaardelijke vordering in reconventie, voorwaardelijk in die zin, dat hij schadevergoeding&#13;
vordert ingeval R.'s eis zou worden toegewezen. Ook vraagt W. van arbiters&#13;
verklaring van recht, dat hun vonnis voor beroep vatbaar zal zijn.&#13;
R. is intussen wellicht mede door de stagnatie van zijn produktie en afzet in ernstige&#13;
financiële moeilijkheden geraakt. Hij ziet zelfs geen kans om het door arbiters&#13;
verlangde voorschot op de kosten van de arbitrage volledig te voldoen. Hij beroept&#13;
zich ook erop destijds reeds een voorschot te hebben betaald aan de door hem aangezochte&#13;
maar door W. afgewezen arbiter. Arbiters verwerpen deze stelling en vragen&#13;
van R. hetzelfde voorschot als W. reeds heeft betaald, zulks conform hetgeen&#13;
de akte van compromis daarover bepaalt. De vertraging die de behandeling van de&#13;
zaak hierdoor ondervindt wordt nog versterkt als begin december 1985 R.'s faillissement&#13;
wordt uitgesproken.&#13;
Eer dat de curator in het faillisement met goedvinden van de rechter-commissaris&#13;
besliste tot voortzetting van de arbitrage-procedure, gingen weer maanden voorbij&#13;
maar ten slotte kwamen arbiters en partijen met hun gemachtigden medio april 1986&#13;
bijeen. Ter zitting werden de wederzijdse standpunten nader toegelicht. De gemachtigde&#13;
van partij W. kwam daar echter voor het eerst met nieuwe belangrijke stukken&#13;
op de proppen, te weten afschriften van akten van cessie, bevattende de overdracht&#13;
van de rechten van R., voortvloeiende uit tussen R. en W. gesloten teelt- en&#13;
leveringsovereenkomsten en van de rechten uit de arbitrageprocedure voortvloeiende,&#13;
aan de bank van R. tot zekerheid van nakoming van R.'s verplichtingen aan&#13;
de bank. Eerstbedoelde akte van cessie dateerde van november 1985.&#13;
Dat partij W. eerst bij pleidooi ter zitting deze akten ter kennis bracht van de arbitragecommissie&#13;
kan haar niet worden verweten, want bedoelde overdracht der vorderingen&#13;
was haar nooit betekend. Hiermede werd echter wel een geheel nieuw licht&#13;
op de zaak geworpen. Asser-Beekhuis-Mijnssen-De Haan leert immers: 'In geval&#13;
van faillisement van de cedent na het opmaken van de akte (van cessie) maar vóór&#13;
de betekening behoort de vordering niet meer tot de failliete boedel. De curator is&#13;
dus niet bevoegd haar te innen'. Zo betoogde W.'s gemachtigde dan ook 'dat R.&#13;
niet in zijn vordering kan worden ontvangen, aangezien deze, gelet op de akte van&#13;
cessie, alle rechten uit de teelt- en leveringscontrachten aan de bank heeft overgedragen,&#13;
zijnde daarmede, nu R. in staat van faillissement verkeert, met zijn uitsluiting&#13;
slechts de bank bevoegd tot inning van de onderhavige vordering over te gaan'.&#13;
R. moest wel alsnog in de gelegenheid worden gesteld hierop geargumenteerd te&#13;
reageren, zo oordeelde de arbitragecommissie, nu eerst in deze fase der procedure deze stelling namens W. naar voren werd gebracht. Uit zijn reactie blijkt dat R. het&#13;
feit van deze cessie niet ontkent. Hij brengt de akten dan ook in het geding maar&#13;
naar zijn mening brengen zij niet zijn niet-ontvankelijkheid met zich. Hij voert daarvoor&#13;
aan, dat de cessies niet aan W. zijn betekend.&#13;
Naar geldend recht echter, zo oordelen arbiters (en zij moeten volgens de akte van&#13;
compromis rechtspreken naar billijkheid met inachtneming van de regelen des&#13;
rechts), is door het opmaken van de akte van cessie de overdracht van de vordering&#13;
voltooid. Op dat moment heeft de vordering het vermogen van R. verlaten en is zij&#13;
in het vermogen van de bank terecht gekomen. Daardoor heeft vanaf dat zelfde moment&#13;
R. de hoedanigheid van (gepretendeerde) schuldeiser verloren en is die hoedanigheid&#13;
overgegaan op de bank. Toen W. ten slotte hiervan op de hoogte kwam&#13;
merkte hij terecht op na het opmaken van de cessie-akte niet langer tegenover R.&#13;
gebonden te zijn en erkende daarmede de cessie. Slechts zolang de betekening, aanneming&#13;
of erkenning nog niet zijn geschied kan de schuldenaar nog bevrijdend aan&#13;
de oorspronkelijke schuldeiser betalen, mits die betaling dus te goeder trouw geschiedt.&#13;
R. doet nog een beroep op het arrest van de Hoge Raad van 6 januari 1967, NJ 1967,&#13;
382. Naar het oordeel van arbiters is het beroep vergeefs, want in dat arrest heeft&#13;
de Hoge Raad nog eens uitdrukkelijk de hierboven weergegeven heersende leer bevestigd&#13;
en uitgemaakt, dat een eis tot betaling van de vordering ten aanzien van de&#13;
cedent na het opmaken van de cessie-akte niet meer kan worden toegewezen. Wel&#13;
ziet de Hoge Raad in bijzondere omstandigheden de mogelijkheid van een declaratoir&#13;
vonnis maar dan alleen in een vóór de cessie aangevangen geding tussen de cedent&#13;
en de debiteur; zodanig geval doet zich hier echter niet voor, omdat het arbitraal&#13;
geding immers op zijn vroegst beschouwd is aangevangen in februari 1985, enkele&#13;
maanden na het opmaken van de cessie-akte, na de voltooiing der cessie dus.&#13;
R. moest derhalve in zijn vordering niet ontvankelijk worden verklaard.&#13;
Dit was voor R. uiteraard een frustrerende uitspraak, maar niet voor hem alleen.&#13;
R. had zich van de overdracht van zijn vordering en de consequenties daarvan bewust&#13;
moeten zijn, maar W. en de arbitragecommissie kwamen eerst aan het slot van&#13;
een tijdrovende en kostbare procedure tot de ontdekking dat een arbitrage was aangespannen&#13;
door een daartoe onbevoegde.&#13;
Bij deze zaak moeten dan ook wel enkele kanttekeningen worden gemaakt. In de&#13;
handelswereld worden talloze malen vorderingen al dan niet tot zekerheid aan derden,&#13;
veelal banken, overgedragen. Doorgaans worden deze cessies noch door de&#13;
oorspronkelijke schuldeiser /cedent noch door de bank/cessionaris overbetekend&#13;
aan de schuldenaar/cessus. Vaak zal deze dan ook te goeder trouw aan de cedent&#13;
zijn schuld voldoen door het verschuldigde bedrag te storten op diens rekening bij&#13;
de bank. In dat geval is de bank uit hoofde van de cessie en de rekening-courantverhouding&#13;
met de cedent rechthebbende op het gestorte bedrag. Anders wordt de&#13;
zaak wanneer de oorspronkelijke schuldeiser in staat van faillisement verkeert of&#13;
dreigt te gaan verkeren. In die gevallen zorgt de bank er echter wel voor, dat de akte&#13;
van cessie tijdig betekend wordt aan de schuldenaar. Die tijdige betekening is in dit geval verzuimd en was mede oorzaak van het vergeefs zijn van deze arbitrageprocedure.&#13;
De arbitragecommissie was bij het totstandkomen van dit commentaar er nog&#13;
niet mede bekend, of de bank alsnog de - thans zijn - gepretendeerde vordering op&#13;
W. door middel van arbitrage wenst in te vorderen. De vraag doet zich dan voor,&#13;
of de cessie door R. aan de bank mede omvatte het oorspronkelijke arbitraal beding,&#13;
opgenomen in de overeenkomst tussen R. en W. De poging van R. die clausule toe&#13;
te passen werd door W. geblokkeerd, waarna partijen een nieuwe arbitrageregeling&#13;
troffen die later werd vastgelegd in een door beiden getekende akte van compromis.&#13;
De nieuwe regeling werd echter overeengekomen en ondertekend nadat de akte van&#13;
cessie door R. was getekend. Willen partij W. en de bank alsnog een uitspraak over&#13;
de vordering door middel van arbitrage dan zullen zij mijns inziens een nieuwe akte&#13;
van compromis moeten opmaken en tekenen.&#13;
In het nieuwe BW ligt de zaak anders. Volgens artikel 3.4.2.7 zal de overdracht&#13;
van vorderingen moeten geschieden door een daartoe bestemde akte én mededeling&#13;
daarvan aan de debiteur cessus; eerst door die mededeling wordt de cessie voltooid.&#13;
In afwachting van de in werking treding van de betreffende nieuwe bepalingen zullen&#13;
situaties als hierboven geschetst zich nog kunnen blijven voordoen.</content><legacyfootnotes/><footnotes><footnote/></footnotes><auteurs>Mr F.A. Sandkuyl</auteurs><published>1987-04-01 00:00:00</published><modified>1987-04-01 00:00:00</modified><editiondate>1987-04-01</editiondate><htmlpath>https://denhollander.info/artikel/6323</htmlpath></article>
</articles></edition>