<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2019</searchword><id>15777</id><udhid>UDH:TvAR/15777</udhid><titel>Internetconsultatie besluit wijziging rangschikkingsbesluit Natuurschoonwet 1928</titel><searchwords><searchword>TvAR 10/2019</searchword><searchword>UDH:TvAR/15777</searchword></searchwords><attachments><attachment><name>20601.pdf</name><extention>pdf</extention><url>https://denhollander.info/download/20601/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;De evaluatie van de Natuurschoonwet 1928 (hierna: NSW) is een langdurig proces gebleken.[2] Het toenmalige Tweede Kamerlid Van Veldhoven diende in januari 2013[3] haar motie in en de uitgebreide inhoudelijke reactie van de toenmalige Staatssecretaris van Economische Zaken volgde eerst in oktober 2016[4], waarbij hij aangaf: &lt;/p&gt;&lt;blockquote&gt;‘Ten algemene merk ik op dat uit de evaluatie blijkt dat de NSW van groot belang is voor de instandhouding van krachtens die wet gerangschikte landgoederen en daarmee voor het behoud van het op deze landgoederen voorkomende natuurschoon. Het is een nuttig instrument, maar tegelijkertijd blijkt dat op onderdelen een actualisering wenselijk is.’ &lt;/blockquote&gt;&lt;p&gt;In de eerste helft van 2017 volgde een schriftelijk overleg[5] en een debat in de vorm van een vso, waarin diverse moties werden ingediend. Twee voor de praktijk belangrijke moties van de Kamerleden Geurts en Lodders werden aangenomen.[6]&lt;/p&gt;&lt;blockquote&gt;Motie 104: (…) ‘overwegende de kosten die gepaard gaan met het in stand houden van landgoederen en natuur; overwegende dat economische dragers de instandhouding van cultuurhistorisch erfgoed en natuur mede mogelijk maken; overwegende de aanbeveling van Ecorys om maatwerk voor nieuwe functies in bestaande gebouwen, nieuwe gebouwen en economische activiteiten mogelijk te maken, rekening houdend met het ensemble van natuurschoon; verzoekt de regering, in overleg met belanghebbenden oplossingen te zoeken voor maatwerk voor economische dragers op landgoederen’ (…)&lt;/blockquote&gt;&lt;blockquote&gt;Motie 105: (…) ‘overwegende dat de breedte van een natuurstrook niets zegt over de aanwezigheid en kwaliteit van natuurschoon; constaterende dat er geen objectieve criteria zijn voor een minimale breedte van de natuurstrook in relatie tot natuurschoon; verzoekt de regering, in de maatvoering uit te gaan van een minimale oppervlakte van een halve hectare en de minimale afmeting van 30 meter los te laten’ (…)&lt;/blockquote&gt;&lt;h3&gt;2. Internetconsultatie&lt;/h3&gt;&lt;p&gt;Op 8 juli 2019 kwam de langverwachte internetconsultatie[7] over het Besluit wijziging Rangschikkingsbesluit NSW met sluitingsdatum 19 augustus 2019. Gepubliceerd werden het concept-besluit houdende wijziging van het Rangschikkingsbesluit Natuurschoonwet 1928, een nota van toelichting (hierna tezamen te noemen: het voorstel) en een effectentoets. De beoogde datum van inwerkingtreding is 1 januari 2021. &lt;/p&gt;&lt;h4&gt;2.1. Moties&lt;/h4&gt;&lt;p&gt;In de Nota van Toelichting wordt allereerst ten aanzien van beide hiervoor geciteerde moties het volgende aangegeven: &lt;/p&gt;&lt;blockquote&gt;‘Het Rangschikkingsbesluit biedt veel ruimte om economische dragers op landgoederen toe te staan. Een voorbeeld hiervan zijn de kampeerterreinen (artikel 6 Rangschikkingsbesluit). Een voorwaarde voor de beoordeling of economische dragers passend zijn binnen de doelstelling van de NSW is dat het soort gebruik dat van de onroerende zaak wordt gemaakt geen inbreuk mag maken op het natuurschoon (artikel 2, eerste lid, onderdeel d, van het Rangschikkingsbesluit). In de kabinetsreactie op de uitkomsten van de evaluatie is aangegeven dat het wenselijk is dat er meer ruimte komt voor nieuwe functies in bestaande gebouwen, op voorwaarde dat die nieuwe functies het natuurschoon niet aantasten. De gesprekken met de belanghebbenden naar aanleiding van de motie van de leden Geurts en Lodders hebben geleid tot de conclusie dat het niet wenselijk is om de beoordeling of economische dragers passend zijn binnen de NSW in een algemene regeling te vatten. Of economische dragers passend zijn binnen de NSW zal steeds van geval tot geval moeten worden beoordeeld.’&lt;/blockquote&gt;&lt;blockquote&gt;‘Aanleiding voor de tweede motie van de leden Geurts en Lodders was het in de kabinetsreactie opgenomen voornemen om in het Rangschikkingsbesluit striktere eisen op te nemen, die verzekeren dat natuur uit robuustere eenheden bestaat van minimaal 0,5 hectare groot en 30 meter breed. Naar aanleiding van de laatstgenoemde motie van Geurts en Lodders heeft het kabinet de eis van een minimale breedte losgelaten. Met de 0,5 hectare grens kan genoegzaam worden gewaarborgd dat het natuurterrein op landgoederen voldoende robuust is om aan te kunnen merken als natuurschoon.’&lt;/blockquote&gt;&lt;h4&gt;2.2. Hoofdlijnen van voorgestelde wijzigingen&lt;/h4&gt;&lt;p&gt;De voorgestelde wijzigingen betreffen definities van buitenplaatsen en natuurterreinen, de ontwikkeling van landbouwgrond tot natuurterrein, de voorwaarden waaraan NSW-landgoederen dienen te voldoen qua omvang en ‘robuustheid’ van natuur, de voorwaarden waaraan een NSW-landgoed in het buitenland dient te voldoen, de voorwaarden voor gezamenlijke rangschikking (aanleunen en samenwerken), de voorwaarden waaraan golfbanen dienen te voldoen qua bos of natuur, omzoming van landbouwgronden door natuur, kampeerterreinen en overgangsrecht. Ik zal hierna het voorstel kort uiteenzetten en een vergelijking maken met de huidige regeling.&lt;/p&gt;&lt;h3&gt;3. Definities buitenplaatsen en natuurterreinen, robuuste natuur&lt;/h3&gt;&lt;p&gt;Een buitenplaats[8] in de zin van de NSW is een onroerende zaak met daarop gelegen een in oorsprong versterkt huis, een kasteel, een buitenhuis of een landhuis, eventueel met bijgebouwen, met een architectonisch daarmee verbonden historische tuin of historisch park van ten minste één hectare waarvan de aanleg dateert van vóór 1850 en herkenbaar aanwezig is, indien dit complex, dan wel ten minste één van de onderdelen daarvan, een rijksmonument als bedoeld in&amp;nbsp;art. 1.1&amp;nbsp;van de Erfgoedwet is. &lt;/p&gt;&lt;p&gt;Voor een buitenplaats geldt niet de voorwaarde dat zij ten minste 5 ha groot dient te zijn[9] en, indien de buitenplaats kleiner is dan 5 ha, hoeft een buitenplaats niet te voldoen aan de bezettingseis van 30% bos of natuur.[10] In het voorstel wordt het jaartal 1850 verhoogd naar 1900, hetgeen beter aansluit bij de praktijk van aanwijzing als rijksmonument in de zin van de Erfgoedwet. &lt;/p&gt;&lt;p&gt;Bij ministeriële regeling zal de definitie van natuurterreinen[11] worden bepaald. De nieuwe definitie zal aansluiten bij de Index Natuur en Landschap.[12]&lt;/p&gt;&lt;p&gt;Landbouwgronden die worden omgevormd tot natuurterreinen kunnen in de toekomst eerst na realisatie van de natuur worden gerangschikt krachtens de NSW, zulks in tegenstelling tot de huidige praktijk. In de Nota van Toelichting wordt hierover opgemerkt:&lt;/p&gt;&lt;blockquote&gt;‘Uit de evaluatie van de NSW kwam naar voren dat de overeenkomstig een natuurinrichtingsplan gerealiseerde natuur niet in alle gevallen optimaal is in termen van kwantiteit en kwaliteit of inpassing in het landschap.’&lt;/blockquote&gt;&lt;p&gt;Dit betekent onder andere dat bij de verkrijging van landbouwgrond in een dergelijk geval geen beroep meer kan worden gedaan op de vrijstelling voor de overdrachtsbelasting van art. 9a NSW 1928. &lt;/p&gt;&lt;p&gt;Tevens wordt voorgesteld om striktere eisen aan het begrip natuur te stellen ten behoeve van de kwaliteit en de kwantiteit. Natuur dient uit robuustere eenheden van minimaal 0,5 ha te bestaan. De Nota van Toelichting:&lt;/p&gt;&lt;blockquote&gt;‘De 0,5 hectare grens is gebaseerd op de drempelwaarde die provincies in het kader van het Subsidiestelsel Natuur en Landschap hanteren, danwel hebben gehanteerd, voor subsidiëring van beheer en de ontwikkeling van natuur binnen het Natuurnetwerk Nederland. Het kabinet heeft – daartoe opgeroepen door een motie van de leden Lodders en Geurts - besloten de minimale breedte van 30 meter los te laten. Met de 0,5 hectare grens wordt voorkomen dat landgoederen op minimale wijze voldoen aan eisen van natuur met kleine snippers natuur in de vorm van oeverstrookjes, grasveldjes en waterpoeltjes en wordt gewaarborgd dat het natuurterrein op landgoederen voldoende robuust is om aan te kunnen merken als natuurschoon en daarmee te voldoen aan de doelstellingen van de NSW.’&lt;/blockquote&gt;&lt;h3&gt;4. NSW-landgoederen in het buitenland&lt;/h3&gt;&lt;p&gt;Op 18 december 2014 heeft het Europese Hof van Justitie[13] bepaald dat een onroerende zaak in het buitenland, onder voorwaarden, als NSW-landgoed gerangschikt dient te kunnen worden wanneer die betreffende onroerende zaak een element vormt van het Nederlands cultureel erfgoed. De Raad van State heeft in de desbetreffende zaak op 22 juli 2015 conform het oordeel van het Hof van Justitie uitspraak gedaan.[14]&lt;/p&gt;&lt;p&gt;Bij Besluit[15] heeft de Staatssecretaris reeds de voorwaarden voor een dergelijke rangschikking aangegeven. Het dient te gaan om een onroerende zaak met een element van het Nederlands cultureel erfgoed (cultuurhistorische waarde, danwel architectuur- en kunsthistorische waarde) in een lidstaat van de EU (of een staat waarmee Nederland een overeenkomst van uitwisseling van inlichtingen is overeengekomen) en de onroerende zaak dient aan de overige voorwaarden van de NSW en het Rangschikkingsbesluit NSW 1928 te voldoen. De regels van gemeld Besluit worden geïntegreerd in het Rangschikkingsbesluit.&lt;/p&gt;&lt;h3&gt;5. Gezamenlijke rangschikking (aanleunen en samenwerken)[16]&lt;/h3&gt;&lt;p&gt;Gezamenlijke rangschikking wordt, opnieuw, verder aangescherpt. In de Nota van Toelichting wordt het volgende opgemerkt:&lt;/p&gt;&lt;blockquote&gt;‘Met dit besluit wordt in het Rangschikkingsbesluit een eis opgenomen dat de oppervlakte van een landgoed tussen de 1 en 5 hectare, voor ten minste 50 procent bezet moet zijn met houtopstanden of natuurterreinen, omdat uit de evaluatie is gebleken dat deze categorie landgoederen een relatief kleine bijdrage levert aan het natuurschoon. Met het opnemen van deze eis wordt gewaarborgd dat deze landgoederen daadwerkelijk een bijdrage leveren aan het natuurschoon. Voor landgoederen die niet groter zijn dan 1 hectare, en bezwaard zijn met het beperkt recht van vruchtgebruik of erfpacht, is in dit besluit als voorwaarde voor rangschikking opgenomen dat de hoofdgerechtigde van het betrokken landgoed de eigendom heeft van de hieraan grenzende onroerende zaak die als landgoed is aangemerkt. In het rapport houdende de uitkomsten van de evaluatie is geconcludeerd dat, in tegenstelling tot de aangrenzende landgoederen, die niet in eigendom zijn van de hoofdgerechtigde van het hoofdlandgoed, het behoud en het beheer van het aangrenzende landgoed in relatie tot het hoofdlandgoed goed gewaarborgd is, doordat de hoofdgerechtigde van het hoofdlandgoed eisen kan stellen aan de mate van onderhoud en de uiterlijke karakteristieken van de onroerende zaak.’&lt;/blockquote&gt;&lt;p&gt;Landgoederen tussen 1 en 5 ha kunnen in de toekomst uitsluitend nog worden gerangschikt indien deze voldoen aan 50% bos of natuur (thans 30%). Aanleunrangschikkingen (oppervlakte kleiner dan 1 ha) zijn alleen nog mogelijk indien de eigenaar van het aangrenzende landgoed tevens bloot eigenaar is van het aanleunende landgoed.&lt;/p&gt;&lt;h3&gt;6. Golfbanen&lt;/h3&gt;&lt;p&gt;Ten aanzien van golfbanen wordt in de Nota van Toelichting aangegeven:&lt;/p&gt;&lt;blockquote&gt;‘Uit de evaluatie is gebleken dat er grote verschillen bestaan in de mate waarin golfbanen bijdragen aan het natuurschoon en de natuurwaarden. Bovendien is gebleken dat golfbanen die onderdeel zijn van een groter landgoed, vaak meer natuurschoon opleveren dan golfbanen die geen onderdeel zijn van een groter landgoed. Om te bewerkstelligen dat golfbanen alleen gerangschikt worden wanneer zij daadwerkelijk een substantiële bijdrage leveren aan het natuurschoon worden er aanvullende eisen gesteld voor golfbanen. Dit betekent dat alleen golfbanen waar fors wordt geïnvesteerd in natuurschoon in aanmerking kunnen blijven komen voor rangschikking en wordt het vereiste percentage bos en/of natuur op golfbanen verhoogd van 30 procent naar 50 procent. Voor het overige deel van de onroerende zaak, indien van toepassing, blijft de eis gelden dat 30 procent is bezet met houtopstanden of natuurterreinen. De oppervlakte van de golfbaan omvat in ieder geval de holes, de roughs en eventueel de rangschikbare functionele opstallen en parkeerterreinen. Het is niet mogelijk om delen van de baan buiten de rangschikking te houden om aan het 50 procentcriterium te voldoen.’&lt;/blockquote&gt;&lt;p&gt;Golfbanen dienen in de toekomst te voldoen aan 50% bos en/of natuur in plaats van de huidige 30% bos en/of natuur. Natuur dient uiteraard ook aan de nieuwe, meer algemene voorwaarde van 0,5 ha te voldoen.&lt;/p&gt;&lt;h3&gt;7. Omzoming landbouwgronden&lt;/h3&gt;&lt;p&gt;Landbouwgronden kunnen thans uitsluitend worden gerangschikt indien zij worden omzoomd door houtopstanden.[17] Het voorstel biedt een verruiming in die zin dat landbouwgronden in de toekomst, in bepaalde gevallen, tevens door natuurterreinen omzoomd kunnen worden. De Nota van Toelichting merkt hierover het volgende op:&lt;/p&gt;&lt;blockquote&gt;‘Uit de evaluatie is gebleken dat er ook een voorziening moet worden getroffen voor bepaalde landschappen, in het bijzonder waardevolle open (cultuur)landschappen, waar omzoming met houtopstanden niet altijd passend is.’&lt;/blockquote&gt;&lt;p&gt;De landgoedeigenaar dient aannemelijk te maken dat uit een besluit van de overheid (Rijk, provincie, gemeente, waterschap) blijkt dat omzoming door natuurterreinen een hogere bijdrage aan de natuurdoelstellingen levert dan omzoming door houtopstanden. Het betreffende natuurterrein dat als omzoming dient, dient minimaal 5 meter breed te zijn.&lt;/p&gt;&lt;h3&gt;8. Kampeerterreinen&lt;/h3&gt;&lt;p&gt;Per landgoed van 25 ha kan in de toekomst, onder voorwaarden, één kampeerterrein worden gerangschikt. Een versoepeling ten opzichte van de huidige regeling[18] die in de praktijk kennelijk leidde tot kunstmatige opsplitsing van NSW-landgoederen teneinde meer kampeerterreinen te kunnen rangschikken.&lt;/p&gt;&lt;h3&gt;9. Overgangsregeling&lt;/h3&gt;&lt;p&gt;Zoals reeds gemeld, is de beoogde datum van inwerkingtreding 1 januari 2021. Het concept voorziet in de navolgende overgangsregeling: op alle landgoederen die op gemelde datum reeds zijn gerangschikt krachtens de NSW en op alle landgoederen ten aanzien waarvan op gemelde datum reeds een NSW-rangschikkingsverzoek is ingediend, blijft het huidige Rangschikkingsbesluit van kracht tot en met 31 december 2030. Een overgangstermijn van 10 jaar derhalve.&lt;/p&gt;&lt;p&gt;Het overgangsrecht is echter niet langer van toepassing in geval van een wijziging van eigendom (niet zijnde vererving of verdeling van een gemeenschap of verdeling nalatenschap) van (een gedeelte van) van het NSW-landgoed, toevoeging van een perceel aan een NSW-landgoed of wanneer het NSW-landgoed niet langer voldoet aan de huidige voorwaarden van het Rangschikkingsbesluit.&lt;/p&gt;&lt;h3&gt;10. Afsluiting&lt;/h3&gt;&lt;p&gt;Ik begon mijn artikel met de opmerking dat de evaluatie van de NSW een langdurig proces is geworden. Het heeft 6,5 jaar geduurd voordat de praktijk kennis kon nemen van het concept-Rangschikkingsbesluit NSW 1928.&lt;/p&gt;&lt;p&gt;Het voorstel voorziet in diverse gewenste wijzigingen, waarbij ik denk aan de verruiming van de definitie van een buitenplaats, een meer eenduidige definitie van natuur, omzoming van landbouwgronden door natuur (zij het naar mijn mening nog steeds vrij beperkt) en een duidelijkere regeling voor kampeerterreinen. &lt;/p&gt;&lt;p&gt;Minder optimistisch ben ik over de mogelijkheid van het toestaan van meer economische dragers op NSW-landgoederen, iets wat de instandhouding van NSW-landgoederen zeer ten goede zou komen en waar de praktijk grote behoefte aan heeft. De hiervoor gemelde motie 104 is weliswaar aangenomen nadat ook in de Beleidsevaluatie[19] werd aanbevolen meer ruimte te bieden aan economische activiteiten op NSW-landgoederen, maar ik merk daar heel weinig van in het onderhavige voorstel. De hiervoor aangehaalde passage dat het Rangschikkingsbesluit veel ruimte biedt om nieuwe economische dragers toe te staan op NSW-landgoederen acht ik in dat opzicht misplaatst. De enkele verwijzing naar kampeerterreinen en ‘maatwerk in de praktijk’ is mijns inziens volstrekt onvoldoende. De rangschikbaarheid van opstallen is in het voorstel zelfs verder beperkt.&lt;/p&gt;&lt;p&gt;De voorgestelde overgangsregeling is beperkt tot tien jaar. Van een nadere regeling inzake de fiscale gevolgen van onttrekking aan de NSW van landgoederen die op bedoelde datum niet meer aan het nieuwe Rangschikkingsbesluit voldoen, is mij niet gebleken. Belangrijker nog acht ik het volgende: de NSW heeft als uitgangspunt een instandhoudingstermijn (en in bepaalde gevallen een bezitstermijn) van vijfentwintig jaar, waar tegenover rechten en verplichtingen staan van de individuele landgoedeigenaar. In plaats van een overgangstermijn van tien jaar acht ik een overgangstermijn van vijfentwintig jaar (uiteraard aflopend, gelijk aan de nog resterende 25-jaarstermijn) niet alleen veel logischer, maar ook billijker!&lt;/p&gt;</content><legacyfootnotes/><footnotes><footnote>1 Mr. R.J. Nieuwland is notarieel juridisch adviseur-estate planner-rentmeester te ’s-Gravenhage (nieuwland@nieuwland-advies.nl).</footnote><footnote>2 R.J. Nieuwland, ‘Evaluatie van de Natuurschoonwet 1928’, &lt;span class="italic"&gt;TvAR&lt;/span&gt; december 2016.</footnote><footnote>3 &lt;span class="italic"&gt;Kamerstukken II&lt;/span&gt; 2012/13, 33400 XIII, 90.</footnote><footnote>4 &lt;span class="italic"&gt;Kamerstukken II&lt;/span&gt; 2016/17, 33576, 90.</footnote><footnote>5 &lt;span class="italic"&gt;Kamerstukken II&lt;/span&gt; 2016/17, 33576, 98.</footnote><footnote>6 &lt;span class="italic"&gt;Kamerstukken II&lt;/span&gt; 2016/17, 33576, 104 en 105.</footnote><footnote>7 https://www.internetconsultatie.nl/nsw.</footnote><footnote>8 Art. 1 lid 1 sub c Rangschikkingsbesluit NSW 1928.</footnote><footnote>9 Art. 3 lid 1 Rangschikkingsbesluit NSW 1928.</footnote><footnote>10 Art. 3 lid 2 Rangschikkingsbesluit NSW 1928.</footnote><footnote>11 Thans (limitatief) te vinden in art. 1 lid 1 sub d Rangschikkingsbesluit NSW 1928.</footnote><footnote>12 https://www.bij12.nl/onderwerpen/natuur-en-landschap/index-natuur-en-landschap/.</footnote><footnote>13 HvJ 18 december 2014, zaak C-133/13, ECLI:EU:C:2014:2460.</footnote><footnote>14 ABRvS 22 juli 2015, ECLI:NL:RVS:2015:2299.</footnote><footnote>15 Besluit Staatssecretaris Financiën van 8 september 2015, nr. BLKB 2015/1169M, &lt;span class="italic"&gt;Stcrt&lt;/span&gt;. 2015, 29749.</footnote><footnote>16 Art. 3 lid 3 en 4 Rangschikkingsbesluit Natuurschoonwet 1928.</footnote><footnote>17 Art. 5 lid 1 sub g Rangschikkingsbesluit NSW 1928.</footnote><footnote>18 Art. 6 lid 1 Rangschikkingsbesluit NSW 1928.</footnote><footnote>19 M. Briene, E. Meurs, B. Witmond, &lt;span class="italic"&gt;Beleidsevaluatie Natuurschoonwet 1928, Eindrapport.&lt;/span&gt; Ecorys, 2014.</footnote></footnotes><auteurs>mr. R.J. Nieuwland</auteurs><published>2019-10-30 08:38:36</published><modified>2019-11-07 13:18:39</modified><editiondate>2019-10-30</editiondate><htmlpath>https://denhollander.info/artikel/15777</htmlpath></article>
</articles></edition>