<edition><articles><article><jaar>1981</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1981</searchword><id>6516</id><udhid>UDH:TvAR/6516</udhid><titel>DE WERKELIJKE WAARDE VAN VERPACHTE GROND IN DE PACHTWET EN DE ONTEIGENINGSWET</titel><searchwords><searchword>TvAR 6/1981</searchword><searchword>UDH:TvAR/6516</searchword></searchwords><attachments><attachment><name>1981_nr 6_Artikel_Reverdink.pdf</name><extention>pdf</extention><url>https://denhollander.info/download/6289/ci</url></attachment></attachments><inleiding>1. Inleiding&#13;
De waardebepaling van verpachte grond betreft zowel ingevolge art. 40 Onteigeningswet als ingevolge art. 56 c lid 2 der Pachtwet de taxatie van de werkelijke waarde.&#13;
In theorie is deze „werkelijke waarde" voor beide situaties dezelfde.&#13;
De praktische uitwerking is echter zodanig verschillend, dat de eigenaar-verpachter in onteigening een hoger bedrag als grondwaarde (de te vergoe-den „werkelijke waarde") ontvangt dan de eigenaar-verpachter die datzelfde grondstuk aan de pachter verkoopt tegen de waarde welke door de Grondkamer is getaxeerd volgens art. 56 c lid 2 Pachtwet.&#13;
Weliswaar hebben de meeste verkopen van verpachter aan pachter plaats zonder tussenkomst (taxatie) van de Grondkamer, toch meen ik dat de prijs die daarbij totstand komt zeer sterk beïnvloed wordt door vergelijking met grondkamertaxaties. Immers de verpachter kan, indien de pachter wel wil kopen maar niet meer dan de taxatiewaarde wil betalen, normaal gesproken niet anders verkopen. Bij de onderhandeling zal de pachter dit steeds in aanmerking nemen.&#13;
Iets anders is dat er pachters zijn die wel meer willen betalen, doch dat vindt zijn oorzaak m.i. in het feit dat anders de verpachter niet gaat verko-pen. Dit zal dus in die gevallen zijn waar de verpachter niet in nood zit om te verkopen of die waar hij zekerheid vóór rendement kiest, al kan men zich de laatste tijd afvragen of ook die zekerheid er nog wel is.&#13;
Evenzo verwerft de overheid de meeste gronden zonder gerechtelijke on-teigening middels een onderhandse koopovereenkomst, doch hier (nog meer dan bij de Pachtwet) is de prijs nagenoeg volledig geënt op de schadevergoedingsjurisprudentie van de Rechtbank.&#13;
Derhalve is de Grondkamertaxatie voor de waarde bedoeld art. 56 c lid 2 en het Rechtbankvonnis voor de waarde genoemd art. 40 als bepalend te achten voor de waarde van verpachte grond in en buiten onteigening.&#13;
Hierna zal ik eerst de gronden trachten aan te geven waarop ik meen dat in beide situaties de „werkelijke waarde" wettelijk dezelfde is en vervol-gens hoe dit door Grondkamer en Rechtbank (zoals ik hiervoor stelde, beide bepalend voor hun categorie) in praktijk wordt gebracht.&#13;
Voor een goede vergelijking ga ik hierbij alleen van verpachte agrarische grond met een agrarische bestemming uit, althans een zodanige bestem-ming dat de agrarische waarde de hoogste is.&#13;
Zodoende worden complicaties met meerwaarde en/of egalisatie (art. 40 a Onteigeningswet) vermeden. </inleiding><content>2. Onteigening&#13;
Ter behartiging van belangen van velerlei aard (aanleg van wegen en ka-nalen, voorzieningen ten behoeve van rekreatie en sport) heeft de gemeen-schap onroerend goed nodig. Voorzover zij dit onroerend goed. niet door minnelijke aankoop kan verwerven, is onteigening daarvan noodzakelijk.&#13;
Ingevolge art. 40 van de Onteigeningswet (Ow) dient aan de onteigende de werkelijke waarde vergoed te worden.&#13;
Dit art. 40 (lid 1) luidt sinds de totstandkoming der Ow in 1851: „Alleen de werkelijke waarde van het onteigende, niet de denkbeeldige, welke dit uitsluitend voor den persoon des eigenaars of der rechthebbenden heeft, komt in aanmerking".&#13;
In ieder handboek over deze materie valt te lezen dat de Hoge Raad reeds in 1864 uitsprak dat bij de Ow kennelijk is aangenomen „het beginsel ener volledige schadeloosstelling voor alles wat is een rechtstreeks en noodzakelijk gevolg der onteigening".1)&#13;
Noopte de wetsgeschiedenis hier volgens Telders wel en anderen niet toe, sindsdien heeft de jurisprudentie het beginsel der volledige schadeloosstel-ling steeds verder uit uitgebreid.2)&#13;
Van Wijmen zegt dat wel niemand nog de moeite zal nemen - na een voortdurende, n.b. meer dan honderdjarige rechtspraak - deze billijke en zozeer in het rechtsbewustzijn geaarde opvattingen te bestrijden.3)&#13;
In de wettekst komt de term verkeerswaarde niet voor. Eerst in de jurisprudentie4) en later ook in parlementaire kringen5) heeft de term als sy-noniem voor de „werkelijke waarde" algemeen ingang gevonden. Uitzon-deringen daargelaten6) dient bij de vaststelling van de werkelijke waarde uit te worden gegaan van de fictie dat op het tijdstip van de onteigening, in plaats van de gedwongen ontneming, een vrijwillige verkoop op commer-ciële basis zou plaatsvinden tussen de onteigenaar als koper en de onteigende als verkoper.&#13;
Hierbij wordt nog van een tweede fictie uitgegaan nl. dat daarbij deze koper en verkoper zich bij de totstandkoming van de koopovereenkomst opstellen als redelijk handelende partijen, die niet onder de dwang van de onteigening hun prijs bepalen.7) In plaats van verkeerswaarde spreekt men dan ook wel van verkoopwaarde. Aan deze term geeft van Wijmen de voorkeur.8) Volgens Telders is er in het Onteigeningsrecht geen ander waar-debegrip.9) De Hoge Raad heeft meerdere keren uitgesproken dat agrari-sche grond die zal worden gebruikt voor wegaanleg en waarvan dus de bestemming van „agrarisch" zal worden gewijzigd in „gronden voor we-gaanleg" op zichzelf niet kan leiden tot een hogere waardering van die gronden. De agrarische waarde is dan de maximale waarde.10) Samenvat-tend is dus de werkelijke waarde van te onteigenen verpachte agrarische grond voor wegaanleg de agrarische verkoopwaarde (= verkeerswaarde).&#13;
3. Pachterskoop en Grondkamertaxatie&#13;
Ingevolge art. 56 b Pachtwet (Pw) is de eigenaar-verpachter, zodra hij tot verkoop over wenst te gaan, verplicht de pachter bij voorkeur in de ge-legenheid te stellen eigenaar van het gepachte te worden.&#13;
Dit is alleen anders in de vier gevallen als bedoeld in art. 56 e Pw, zodat gezegd mag worden dat in principe, en in de praktijk zijn dat de meeste ge-vallen, steeds de pachter een voorkeursrecht tot koop heeft.&#13;
De prijs waarvoor de pachter kan kopen is in eerste instantie het resul-taat van de onderhandeling tussen de pachter en de verpachter. Kan men het niet eens worden over de prijs en de pachter wil wel kopen ingeval de verpachter wenst te verkopen, dan kan de verpachter de Grondkamer inge-volge art. 56 c lid 1 Pw verzoeken de waarde van te verkopen verpachte grond te taxeren.&#13;
I.c. is de verpachter dan niet verplicht aan de pachter te verkopen, maar hij mag dan niet meer - voor welke prijs dan ook - aan een ander verko-pen. Art. 56 c lid 2 Pw luidt: „Onder waarde wordt in het vorige lid ver-staan de werkelijke waarde, niet de denkbeeldige, welke het verpachte uit-sluitend voor de persoon van de verpachter heeft".&#13;
Deze tekst vertoont grote overeenkomst met art. 40 Ow.&#13;
Volgens de Memorie van Toelichting11) is deze formulering daaraan ook ontleend. Houwing12) en de Haan13) zijn beiden de mening toegedaan dat het hier gaat om de „verkoopwaarde", een objectieve waarde die ook wel „markt- of verkeerswaarde" wordt genoemd. Dat is dus niet de waarde die de grond voor déze pachter of déze verpachter heeft, maar uitsluitend de waarde welke grond voor een willekeurige derde heeft.&#13;
Uitzondering van de denkbeeldige waarde in art. 56 c Pw acht Houwing, anders dan in art. 40 Ow, overbodig, omdat het i.c. a fortiori geldt aange-zien het om de vaststelling van de door een „willekeurige derde" te bepalen koopprijs gaat. De Haan vindt dat het gehele lid 2 van art. 56 c Pw het be-grip verkoopwaarde tot uiting brengt.&#13;
De waarde welke de verpachter bij onteigening zal ontvangen kan vol-gens Houwing14) geen maatstaf zijn bij de waardebepaling voor het voor-keursrecht.&#13;
Ter motivering tracht hij aan te geven hoe de prijs van verpachte grond theoretisch is te benaderen. Daarbij neemt hij aan dat het waardeverschil tussen verpachte en onverpachte grond in wezen de waarde van het pachtrecht is. Deze waarde wordt hoofdzakelijk bepaald door de tijd dat de pachtovereenkomst nog zal duren en hangt derhalve af van de diverse beëindigings- en verlengingsmogelijkneden die de Pw biedt. Houwing komt dan ook, evenals de Centrale Grondkamer in haar uitspraak van 3 juli 196714a) tot de conclusie dat de prijs van verpacht land volledig afhankelijk is van alle omstandigheden der daarbij betrokkenen, voorzover de prijs is bepaald door de duur van de pacht.&#13;
Gezien de rechterlijke tendens inzake pachtersbescherming zal volgens Houwing elke koper van verpachte grond rekenen op een 6-jarige verlen-ging door toepassing van art. 43 lid 2 Pw en dient bij schatting daarvan te worden uitgegaan.&#13;
Bovendien - zo redeneert hij, evenals de Haan15) - dient men uit te gaan van de beste koper („willekeurige derde") die de verkoper (eigenaar-verpachter) kan vinden. Die koper zal iemand zijn voor wie het eigen ge-bruik van overwegende betekenis is in de zin van art. 41 Pw. Dit zou dan moeten betekenen dat na de verkoop nog met zes jaar pacht, althans voor-zover de lopende pachttermijn niet langer duurt, rekening moet worden ge-houden, doch niet meer met een verdere verlenging, aldus Houwing16) en ook Horring.17)&#13;
De Ow daarentegen werkt, zo zegt Houwing, met de (onnaspeurlijke) fictie van 13 jaar pacht omdat bij onteigening door de bestemmingswijzi-ging het eigen gebruik van de eigenaar in het geheel niet in aanmerking komt. Aldus meent Houwing te hebben verklaard waarom de waarde in onteigening niet als maatstaf kan dienen bij de waardebepaling van het voorkeursrecht, althans zo begrijp ik hem.&#13;
Nog afgezien van de wijze hoe de praktijk dit oplost - waarover hierna -, leidt dit tot een ongewenst en vreemd resultaat. Immers door bij de taxatie van de werkelijke waarde bij het bepalen van de onteigeningsver-goeding voor de verpachter uit te gaan van een zgn. pachtdruk gebaseerd op 13 jaar pacht en bij de taxatie van de werkelijke waarde t.b.v. het pach-tersvoorkeursrecht algemeen slechts te rekenen met 6 jaar pacht, leidt dat tot een lagere vergoeding voor de verpachter in onteigening dan hetgeen de verpachter bij verkoop anderszins aan koopsom zou ontvangen.&#13;
M.a.w. de verpachter krijgt in onteigening dan niet de werkelijke waarde of de werkelijke waarde ingevolge de Pw is hoger dan die bij onteigening.&#13;
De oorzaak van dit niet te rijmen resultaat moet gezocht worden in Hou-wing's benadering van de waarde ingeval van onteigening.&#13;
Voor de berekening van de schadeloosstelling wordt bij onteigening vol-gens een meer dan honderjarige gewoonte in de jurisprudentie aangenomen dat de onteigende na verloop van 13 jaar zich zodanig aan de gewijzigde situatie heeft weten aan te passen dat het gemis van het onteigende geen verlies meer voor hem oplevert.&#13;
Gekapitaliseerd naar 4% komt dit afgerond overeen met de kapitalisatie-faktor 10 die vrij algemeen bij de inkomenschadevergoeding voor de eige-naar wordt gehanteerd. Hier komt men bij de taxatie van de werkelijke waarde in onteigening niet aan toe omdat daarbij van de fictie dient te wor-den uitgegaan dat, in plaats van de gedwongen ontneming, een vrijwillige verkoop op commerciële basis zou plaatsvinden tussen de onteigenaar (ko-per) en de onteigende (verkoper)18), de onteigening weggedacht.&#13;
De constatering dat de prijs van verpacht land volledig afhankelijk is van alle omstandigheden der daarbij betrokkenen, voorzover de prijs is be-paald door de duur van de pacht geldt zowel voor de Ow als Pw. Het gaat m.i. in beide wettelijke regelingen om de werkelijke waarde waarmee be-doeld is de verkoopwaarde die overeenkomt met de prijs zoals die tussen een redelijk handelende koper (of zo men wil, met een willekeurige derde) en verkoper tot stand zou zijn gekomen.&#13;
Zowel volgens Houwing19) als de Haan20) laat de wet met de term werkelijk waarde alles over aan de rechtspraak. Het is daarom dat zij trachten in de behoefte van een theoretische grondslag te voorzien. Geconcludeerd mag worden dat zij - evenals Horring - in principe gelijk denken over de fictie van 6 jaar pacht. Uitgaande van de juistheid van de fictie van de vrijwillige commerciële verkoop ingeval van onteigening, moet als theoretisch vaststaand worden aangenomen dat de werkelijk waarde ex art. 56 c lid 2 Pw gelijk is aan de werkelijke waarde van verpachte grond ex art. 40 Ow.&#13;
4. Praktijk van de onteigening&#13;
Sinds de afschaffing van de Wet Vervreemding Landbouwgronden (W.V.L.) in 1963 is, althans bij de gerechtelijke onteigening, de pachtdruk die gehanteerd wordt, steeds groter geworden.&#13;
De door de Rb. Assen toegepaste pachtdruk heeft zich globaal gesteld in de jaren tussen 1964 en 1975 beperkt van ƒ 0,10 per m2 in '64/'65 bij pacht-vrije prijzen van ongeveer ƒ 0,55 per m2 tot hooguit ƒ 0,25 per m2 in '74/'75 bij pachtvrije prijzen van ongeveer ƒ 1,40 per m2.&#13;
Dit betreft een pachtdruk in gevallen waarin niet vaststaat dat de lopende pacht niet verlengd zou worden, zodat met normale verlenging is rekening gehouden (vlg. art. 42 a lid 2 Ow).&#13;
Ingeval vastgesteld was dat de pacht niet zou worden verlengd, was de pachtdruk navenant geringer. Als voorbeeld noem ik twee overwegingen van de Rb. Assen in die zin. Rb. Assen l-12-'70. Rekening houdend dat vaststaat dat de grond over (niet gepubl.) twee jaren vrij van pacht komt, wordt deze als (bijna) pacht vrij getaxeerd op ƒ 1,10 per m2.&#13;
Rb. Assen ll-6-'74. Verpachte grond (hoevepacht) waartóe in 1973 met (niet gepubl.) goedkeuring van de Grondkamer een 3-jarig pacht-kontrakt is gesloten. Gelet op art. 42 a Ow met verlenging na ommekomst geen rekening te houden. Pachtdruk ƒ 500, - en derhalve ƒ 11.000, - per Ha voor grond met een pachtvrije waarde van ƒ 11.500, - .&#13;
In de meeste gevallen neemt de Rb. het deskundigenadvies (art. 27 Onteig. wet) over.&#13;
In 1974 werden door de eisende overheidsinstantie tijdens de onteige-ninsprocedure een 20-tal verkopen van verpachte objekten als vergelijking-sobjecten voor de deskundigen aangedragen. De prijzen van die verkopen bedroegen gemiddeld ƒ 8.250, - . Niettemin luidde het deskundigenrapport letterlijk: „Rekening houdende met de pachtdruk begroten deskundigen de waarde naar ƒ 11.250,- per Ha".&#13;
Bij pleidooi stelden deskundigen nadrukkelijk, en dat is in diverse andere procedures herhaald, dat uitgangspunt ,,de waarde van pachtvrije grond" moet zijn en die waarde naar de aard van de pachtovereenkomst moet worden gedrukt. Deze benaderingswijze heeft men steeds vastgehouden en heeft in de provincie Drenthe min of meer als gewoonterecht ingang gevonden.&#13;
Sinds de grondprijsexplosie vanaf 1975 is de pachtdruk steeds groter ge-worden. In 1976 werd bij grondprijzen van ƒ 20.000,- per Ha nog een pachtdruk van ƒ 3.000, - per Ha toegepast.&#13;
In één onteigeningsprocedure in 1978 waarbij zowel verpachte als onver-pachte grond uit één komplex was betrokken, kwamen de deskundigen (de-zelfde van enkele jaren ervoor) tot een waarde voor de pachtvrije grond van ƒ 38.000, - per Ha en voor de verpachte grond van ƒ 24.000, - per Ha. Een pachtdruk van ƒ 1,40 per m2.&#13;
Dit was voor Drenthe revolutionnair. Zo'n sterke pachtdruk was nog niet toegepast en werd niet verwacht.&#13;
Het niet gepubliceerde vonnis (Rb. Assen 29-2-'79) luidt in dezen: „Deskundigen hebben erop gewezen dat naar hun mening het onderhavige land in waarde boven het gemiddelde in het zuiden van Drenthe ligt. Het kleine verschil, dat vroeger in deze provincie tussen de prijs van onverpachte en verpachte grond bestond, doet zich blijkens de bekende transacties thans niet meer voor. Ook ten aanzien van hun taxatie van de verpachte grond hebben deskundigen hun standpunt gehandhaafd. De rechtbank neemt deze over, waarmee de waar de van het onteigende als geheel komt op...............".&#13;
Sindsdien is een pachtdruk op de pachtvrije waarde van zo'n 35% alge-meen toegepast. Uitgangspunt blijft bij de Rb. Assen echter de pachtvrije waarde maar toch hecht men nu ook meer waarde aan verkopen van ver-pachte grond. Uit gesprekken met collega's vernam ik dat de Rb. Gronin-gen het minder goed voor heeft met de verpachter, gezien het feit dat deze Rb. al jarenlang aan verpachte grond ongeveer de helft van de waarde pacht vrij toekent.&#13;
De Rb. Leeuwarden hanteert ongeveer dezelfde pachtdruk als de Rb. As-sen dat de laatste jaren doet.&#13;
5. Praktijk van de Grondkamertaxatie&#13;
Was er ten tijde van de afschaffing van de W.V.L. geen verschil in waar-de tussen verpachte en onverpachte grond, anderhalf decennium later taxe-ren meerdere Grondkamers (waarschijnlijk wel alle, maar ik weet het maar van enkele daadwerkelijk) de verpachte waarde tussen de ƒ 13.000,- en ƒ 18.000,- per Ha voor gronden die pachtvrij toch zeker ƒ 40.000,- a ƒ 60.000, - zouden opbrengen.&#13;
Zoals hiervoor onder 3 is aangegeven, taxeert de Grondkamer rechtens de werkelijke waarde. De Grondkamertaxateurs gaan daarbij (althans in Drenthe, Groningen en Friesland) niet uit van de pachtvrije waarde met toepassing van een pachtdruk daarop zoals de Rb. deskundigen bij onteige-ning. Inzake het antwoord op de vraag hoe de Grondkamers in feite wel de werkelijke waarde van verpacht land vaststellen als voldoende gegevens ontbreken om zich te oriënteren, is overigens weinig duidelijkheid te ver-krijgen. Feit is dat de Grondkamers vaak met de moeilijkheid zitten, dat er in een bepaalde streek weinig of geen (verpachte) objekten voor vergelij-king beschikbaar zijn, eenvoudig omdat er gedurende geruime tijd geen overdrachten hebben plaatsgehad. Bovendien spelen ongeveer twee van de drie verkopen aan een pachter zich af in de familiesfeer, zodat die vaak ook geen maatstaf zijn, omdat daarbij vaak andere dan zakelijke belangen een rol spelen. Om met de aktuele grondmarkt op de hoogte te blijven ontvan-gen de Grondkamers van het hypotheekkantoor een afschrift van de inge-schreven verkopen. Het is echter vaak zeer moeilijk die transacties op hun juiste waarde te schatten, omdat er ook de familieoverdrachten tussen zit-ten zonder dat steeds na te gaan is welke dat zijn en wat de invloed daarvan is geweest. Dit wordt wel enigzins ondervangen, doordat de grondkamers werken met taxateurs uit de omgeving zelve die met de plaatselijke omstan-digheden veelal op de hoogte zijn. Gegevens over het aantal en de inhoud van de Grondkamertaxaties worden niet gepubliceerd. Evenmin is bekend, hoe vaak de verkoop ook inderdaad geschiedt voor de door de Grondka-mer getaxeerde waarde, immers de verpachter is niet tot verkoop verplicht tegen een prijs die hij te laag vindt.&#13;
In een ,,Pacht"-artikel van 1978 zegt Cohen21): We weten slechts, dat de door de Grondkamer gehanteerde normen uitgaan van de gedachte dat daarmee voor de landbouw een redelijk bestaan mogelijk is.&#13;
Dit is te meer opmerkelijk gezien de afstand die de wetgever bij de for-mulering van de „werkelijke waarde" heeft willen nemen van de pacht-prijsvaststelling (vlg. hiervoor onder 3) die juist daarop is gebaseerd. De opmerking van Cohen is theoretisch zeker onjuist, het praktische resultaat echter duidt op een bevestiging van zijn opmerking.&#13;
Als voorbeeld hoe één en ander uitpakt wil ik de volgende twee gevallen noemen die van nabij heb mogen meemaken.&#13;
Het eerste geval speelde zich af in 1977. Middels diverse ruilingen was een landbouwer pachter geworden van 4 Ha dalgrond, welke grond door de gemeente in het laatst van 1976 pachtvrij was gekocht voor ƒ 35.000, - per Ha. In het voorjaar van 1977 besloot de gemeente tot verkoop aan de pach-ter (deze had een 6-jarig kontrakt gekregen). Op dat moment was de ver-keerswaarde pachtvrij zeker ƒ 37.000, - per Ha. De Grondkamer, wiens advies als prijs zou gelden, luidde onder meer:&#13;
„Gezien de prijzen die hier voor verpachte grond betaald worden,&#13;
adviseren wij de verkeerswaarde voor het perceel......................te stellen&#13;
op ƒ 14.000,- per Ha".&#13;
Integenstelling tot hetgeen Cohen (zie hiervoor) schrijft, taxeerde de Grondkamer de verkeerswaarde door vergelijking met vergelijkbare ver-koopprijzen. Dus geheel in overeenstemming met de letter van de wet en volgens de vergelijkingsmethode.&#13;
Het tweede geval dateert van voorjaar 1980. Een overheidsinstantie besloot tot verkoop van enkele al sinds jaar en dag verpachte percelen gras-land. Ze bood deze aan aan de pachters voor ƒ 20.000, - per Ha. De prijs van deze grond zou in pachtvrije situatie minimaal ƒ 32.500, - per Ha heb-ben bedragen. Het ging om twee pachters. De ene pachter dacht hierbij een geluk in de schoot geworpen te krijgen en verklaarde zich onmiddellijk be-reid voor deze prijs te kopen. De andere pachter wilde wel kopen, maar wenste als prijs alleen die van de Grondkamer te aanvaarden.&#13;
De Grondkamer taxeerde de verkeerswaarde van deze verpachte grond op ƒ 13.000, - per Ha.&#13;
Door een landelijk opererende taxatiecommissie werd mij medegedeeld dat de Grondkamer voor Zeeland afgelopen voorjaar voor grond met een pachtvrije waarde van rond de ƒ 40.000, - per Ha de verkeerswaarde in verpachte toestand taxeerde op ƒ 16.000, - per Ha.&#13;
Van de koper vernam ik een taxatie van de Grondkamer voor Gelderland ten bedrage van ƒ 17.500, - per Ha voor grond met een pachtvrije waarde van ongeveer ƒ 55.000, - per Ha. In de opsomming past de vermelding van Cohen in zijn hiervoor aangehaalde artikel in „De Pacht": ,,ƒ 60.000, - is momenteel de normale koopprijs voor één hectare landbouwgrond van re-delijke hoedanigheid in het Twentse dilluviale gebied. De „verkeerswaar-de", die de Grondkamer vaststelt voor dergelijke grond, bij transactie tus-sen verpachter en pachter, bedraagt ƒ 15.000, - a ƒ 18.000, - per hectare".&#13;
Na dit alles lijkt de conclusie gerechtvaardigd dat de Grondkamers toch wel erg laag met hun taxaties zitten. Ik vind dit te meer opmerkelijk, omdat mij uit diverse gesprekken gebleken is dat er zowel verpachters als pachters zijn die deze mening toegedaan zijn. Dat kan ook worden afgeleid uit de niet zeldzame gevallen waarbij de pachter en verpachter op ƒ 10.000, - per Ha hoger overeenstemming bereiken. Weliswaar is de reden hiervan eerder daarin gelegen dat de verpachter anders niet gaat verkopen, maar ander-zijds zal de pachter dit alleen doen, omdat hij er toch nog „brood" in ziet. Uit het Statistisch Bulletin no. 28 van het C.B.S. blijkt dat de overdracht-prijs van verpachte grond in de periode juli '78 - juli '79 voor los land rond de 24 a 28 duizend gulden per Ha bedroeg, voorzover die gekwalificeerd werd als zijnde „geen familieoverdracht". Voorzover mij bekend, bleven de Grondkamers in die periode voor landbouwgrond, niet zijnde hoog-waardigere tuinbouwgrond, bijna steeds onder de 20 duizend en vaak zelfs dichter bij de 15 dan bij de 20 duizend gulden per Ha. Onmiddellijk voeg ik hieraan toe dat het onderscheid wel of geen familieoverdracht vaak arbi-trair is en het vorenstaande niet bedoeld is als een zuivere vergelijking, maar als indicatie kan ze hier toch wel op haar plaats zijn.&#13;
Mij, en (naar mij uit diverse gesprekken gebleken is) velen met mij, ont-gaat de essentie waarom die Grondkamers zo terughoudend optreden bij hun taxaties.&#13;
Resultaat is wel dat ze steeds minder om waardevaststelling voor dit doel zullen worden verzocht, de werkelijke waarde van verpachte grond in het algemeen hierdoor nog minder bepaalbaar en berekenbaar wordt dan zij al is en de pacht in een nog ongunstiger daglicht komt te staan dan ze bij velen al staat.&#13;
6. Conclusie&#13;
Uit deze impressie over wat in theorie en in praktijk de werkelijke waar-de van verpachte agrarische grond is, moge blijken hoe zaken die in theorie gelijk zijn in de praktijk aanzienlijk verschillen. Fraai is te zien waar feite-lijk over de knikkers van het spel beslist wordt. Het zijn de taxateurs c.q. deskundigen wier taxaties en adviezen in hoge mate bepalend zijn voor de waardebepaling zowel in als buiten onteigening.&#13;
Dit is niet zo verwonderlijk, het is een logisch gevolg van de keuze van de wetgever om alles over te laten aan de rechtspraak. De rechters en de Grondkamers zijn op hun beurt wel aangewezen op deskundigen c.q. taxa-teurs.&#13;
Onmiddellijk wil ik hieraan toevoegen dat ik niet de schijn wil wekken aan de integriteit of de overtuiging waarmee de taxateurs en deskundigen hun werk doen te twijfelen, integendeel.&#13;
Bovendien is de rechtszekerheid in enge zin ermee gediend als een recht-bank of een grondkamer één lijn aanhoudt.&#13;
Landelijk gezien leidt dit tegelijkertijd tot rechtsongelijkheid. Volgens de huidige praktijk moet het volgende voorbeeld plausibel worden geacht. Stel ik heb twee gelijke stukken land. Het ene ligt in Drenthe en het andere op 1 km afstand in Groningen. Tevens neem ik aan dat beide stukken aan de-zelfde pachter onder dezelfde voorwaarden zijn verpacht en de pachtvrije waarde ƒ 35.000, - bedraagt. Voorts gesteld dat ik om eigen zakelijke rede-nen moet verkopen en de pachter wil kopen voor niet meer dan de zgn. grondkamerprijs. Gelet op de praktijk verwacht ik in dit geval dat de grondkamertaxatie niet hoger dan ƒ 15.000, - per Ha zal uitvallen.&#13;
Moet ik echter dezelfde grond afstaan voor de aanleg van bv. een auto-weg, dan kan ik in Drenthe een onteigeningsvergoeding van ƒ 22.500, - per Ha en in Groningen ƒ 18.000, - per Ha verwachten. Ik geef toe dat dit een extreem voorbeeld is, maar ben er tevens van overtuigd dat zo de realiteit is. De werkelijke waarde die ik heb te aanvaarden bedraagt dus ƒ 15.000, -of ƒ 18.000, - of ƒ 22.500, - per Ha. Behalve het verschil tussen Grondka-mer en Rechtbank, verschilt de ene Rechtbank ook van de andere.22)&#13;
Betreffende Grondkamers en Rechtbanken zullen hier, evenals hun advi-seurs, met de volste overtuiging hun werk hebben gedaan en er valt op zich niets op aan te merken.&#13;
De uitkomst van het geheel vertoont helaas een droevig resultaat. Gezien de pure feitelijkheid van het taxatiewerk moet beroep (Grondkamer) of cassatie (Rechtbank) niet wel mogelijk worden geacht.&#13;
Bovendien is daarmee niet een verband te leggen tussen grondkamer en rechtbank. Bij de taxatie van de pachtvrije waarde doet de hier aangesne-den problematiek zich niet voor, omdat daar een veelheid van voor ieder controleerbare vergelijkingen zijn.&#13;
De verkoop van verpachte gronden is in bepaalde gebieden somtijds zo gering dat amper van een markt gesproken kan worden. In het bijzonder de „grondkamerbenadering" die op de markt gebaseerd is, bergt het gevaar in zich dat de taxateurs hun taxatie afstemmen op de (enkele) vergelijkingsobjekten die ook door (of onder invloed van) een vo-rige taxatie tot stand kwamen.&#13;
Het is verbazend hoe de nationale politiek jarenlang valt over grondpoli-tieke theoretische verschillen van in feite enkele dubbeltjes per m2, terwijl de feitelijke uitwerking door enkele deskundigen resulteert in verschillen die vele malen groter zijn.&#13;
De hier aan de orde gestelde ongelijkheid en daardoor onrechtvaardig-heid zet met name de Pachtwet (voorkeursrecht) in een kwader daglicht dan nodig is.&#13;
De minst ingrijpende en tevens meest voorhanden liggende oplossing kan simpelweg daarin bestaan dat de wetgever in de wet aangeeft wat de uit-gangspunten voor het benaderen van de pachtdruk moeten zijn. Door die af te doen leiden uit de pachtvrije waarde benadert men het meest de aktue-le vrije prijsvorming.</content><legacyfootnotes>Noten:&#13;
1. HR 23-12-1864, W 2652 en HR 27-3-1864, W 2569.&#13;
2. Mr. C. H. Telders, Schadeloosstelling voor onteigening, Zwolle 1968, no's 125 t/m 131.&#13;
3. Onteigeningsrecht, losbladige uitgave Kluwer, door prof. Mr. W. J. I. van Wijmen met medewerking van Mr. P. C. E. van Wijmen, deel II, Hfstd. II par. 1, blz. 228.&#13;
4. Bv. HR 3-5-1950, NJ 1950-590 en HR 31-5-1950, NJ 1950-627.&#13;
5. MvA voor de totstandkoming van art. 40a Ow bij Wet van 28 juni 1956, Stb. 358.&#13;
6. Telders, a.w. no's 407 en 408.&#13;
7. Telders, a.w. no. 202 en uitdrukkelijk b.v. in HR 13-4-1960, NJ 1960-295 en HR 25-5- 1960, NJ 1960-513.&#13;
8. Van Wijmen, a.w. deel II, Hfdst. III, par. 1, blz. 279.&#13;
9. Telders, a.w. no. 505.&#13;
10. HR 9-4-1969, NJ 1972-270 en HR 18-6-1969, NJ 1971-80.&#13;
11. MvT, par. 1, blz. 7.&#13;
12. Pachtwet, losbladige uitgave Kluwer, door mr. Ph. A. N. Houwing, op 1-1-1977 voort gezet door mr. J. Rombach, nr. 566 x.&#13;
13. Prof. mr. P. de Haan, Pachtrecht, Zwolle 1969, blz. 492.&#13;
14. A. w. nr. 566 y. 14A. de Pacht 1967, nr. 2787.&#13;
15. A. w. blz. 494.&#13;
16. A. w. nr. 566 y, blz. 648 c.&#13;
17. Prof. dr. J. Horring, de Pacht 1962, blz. 307.&#13;
18. Vgl. blz. 3 hiervoor.&#13;
19. A. w. nr. 566 y.&#13;
20. A. w. blz. 493.&#13;
21. Dr. M. A. Cohen, de Pacht 1978, blz. 188/189.&#13;
22. Eenzelfde ongelijkheid doet zich bv. ook voor met de renteaftrek voor de inkomensscha- deberekening bij onteigening. Zie daarvoor: Mr. A. R. Vliegenthart, NJB 1980, blz. 938- 941.</legacyfootnotes><footnotes><footnote/></footnotes><auteurs>Mr. W. J. Reverdink</auteurs><published>1981-06-01 00:00:00</published><modified>1981-06-01 00:00:00</modified><editiondate>1981-06-01</editiondate><htmlpath>https://denhollander.info/artikel/6516</htmlpath></article>
</articles></edition>