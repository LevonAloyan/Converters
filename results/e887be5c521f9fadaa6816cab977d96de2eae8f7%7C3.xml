<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2004</searchword><id>3627</id><udhid>UDH:TvAR/3627</udhid><titel>Postel / Gilbers (TvAR 2004/5208)</titel><searchwords><searchword>TvAR 3/2004</searchword><searchword>TvAR 2004/5208</searchword><searchword>UDH:TvAR/3627</searchword></searchwords><attachments><attachment><name>2004_nr 3_Rechtspraak_5208.pdf</name><extention>pdf</extention><url>https://denhollander.info/download/3624/ci</url></attachment></attachments><inleiding>[Pachtwet art. 1]&#13;
&#13;
Waardering bewijslevering mondelinge&#13;
pachtovereenkomst. De pachtkamer van het&#13;
kantongerecht heeft in tussenvonnis bij&#13;
verstrekken bewijsopdracht reeds tot uitdrukking&#13;
gebracht dat het afstaan van het&#13;
exclusieve gebruiksrecht essentieel is voor&#13;
het kunnen aannemen van een pachtovereenkomst&#13;
en dat dit aspect een belangrijke&#13;
rol bij de bewijslevering zou spelen. Uit de&#13;
afgelegde getuigenverklaringen blijkt&#13;
onvoldoende dat het exclusieve gebruiksrecht&#13;
van grond en/of stal is afgestaan.&#13;
Eerder volgt daaruit het tegendeel. Bewijs&#13;
niet geleverd. Algemeen bewijsaanbod in&#13;
hoger beroep gepasseerd.</inleiding><content>ARREST IN DE ZAAK VAN:&#13;
Herman Bernardus Henrikus Postel, wonende&#13;
te Oldenzaal,&#13;
appellant,&#13;
procureur: mr. H. van der Linden,&#13;
tegen&#13;
de gezamenlijke erfgenamen van Gerhardus&#13;
Engbertus Johannes Gilbers, laatstelijk wonende&#13;
te De Lutte, gemeente Losser,&#13;
geïntimeerden,&#13;
procureur: mr. F.J. Boom.&#13;
1 De procedure in eerste aanleg&#13;
De pachtkamer van het kantongerecht te&#13;
Enschede heeft op 2 januari 2001 en 9 oktober&#13;
2001 tussen appellant – verder te noemen:&#13;
Postel – als eiser en geïntimeerden – verder te&#13;
noemen: de erven – als gedaagden vonnissen&#13;
gewezen. Van het vonnis van 9 oktober 2001&#13;
is een afschrift aan dit arrest gehecht. Naar dat&#13;
vonnis wordt verwezen voor de procesgang in&#13;
eerste aanleg, de in die instantie genomen&#13;
beslissing en de aan die beslissing ten grondslag&#13;
gelegde motivering.&#13;
2 De procedure in hoger beroep&#13;
2.1 Bij exploot van 7 november 2001 is Postel&#13;
in hoger beroep gekomen van het vonnis van&#13;
9 oktober 2001 met dagvaarding van de verpachter&#13;
voor dit hof. Bij akte van procureur&#13;
tot procureur heeft mr. Boom Postel opgeroepen&#13;
tegen een vervroegde zittingsdag.&#13;
2.2 Bij memorie van grieven heeft Postel tegen&#13;
genoemd vonnis vier grieven aangevoerd en&#13;
toegelicht, bewijs aangeboden en geconcludeerd&#13;
– zakelijk weergegeven – dat het hof het&#13;
vonnis zal vernietigen en, opnieuw rechtdoende,&#13;
de pachtovereenkomst zoals die is omschreven&#13;
in de inleidende dagvaarding schriftelijk&#13;
zal vastleggen, met veroordeling van de erven&#13;
in de kosten van beide instanties.&#13;
2.3 De erven hebben bij memorie van antwoord&#13;
verweer gevoerd, bewijs aangeboden&#13;
en geconcludeerd dat het hof Postel niet-ontvankelijk&#13;
in zijn hoger beroep zal verklaren&#13;
althans het als ongegrond zal afwijzen, met&#13;
veroordeling van Postel in de kosten van (het&#13;
hof leest:) het hoger beroep.&#13;
2.4 Postel heeft een akte genomen en de erven&#13;
een antwoordakte.&#13;
2.5 Hierna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
Deze luiden, zakelijk weergegeven:&#13;
I Ten onrechte overweegt de pachtkamer van&#13;
het kantongerecht, dat ondanks het horen van&#13;
de acht getuigen zijdens Postel, de pachtkamer&#13;
de mening is toegedaan dat er in casu&#13;
geen sprake is van een in 1996 tussen partijen&#13;
gesloten pachtovereenkomst, nog afgezien&#13;
van de omstandigheid, dat die stelling op de&#13;
keper beschouwd alleen door Postel zelf&#13;
wordt bevestigd en alle andere getuigen toch&#13;
min of meer verklaringen hebben afgelegd&#13;
welke konklusies bevatten.&#13;
II Ten onrechte overweegt de pachtkamer van&#13;
het kantongerecht, dat in deze geldt de (het hof&#13;
leest:) nemo plus regel en dat deze juridische&#13;
regel behelst, toegespitst op de onderhavige&#13;
casus, dat de heer Gilbers als eigenaar van de&#13;
grond geen pachtovereenkomsten kan hebben&#13;
gesloten met Postel, louter en alleen niet omdat&#13;
hij niet (meer) het exclusieve recht op die grond&#13;
kon verpachten, daar andere agrariërs in de&#13;
omgeving immers ook vee hadden lopen op die&#13;
grond, zulks met toestemming van Gilbers en&#13;
dat Postel zelf heeft aangegeven dat er ook een&#13;
ander persoon was die vee in de weide mocht&#13;
laten lopen en die omstandigheid sluit de gestelde&#13;
pachtovereenkomst uit en dat het dan moge&#13;
zijn, dat in de volksmond de overeenkomst tussen&#13;
hen een pachtovereenkomst werd genoemd,&#13;
daaraan kan niet afdoen dat in juridische zin&#13;
daar geen sprake van kan zijn geweest.&#13;
III Ten onrechte overweegt de pachtkamer&#13;
van het kantongerecht, dat eerst in 1997, zo&#13;
begrijpt de pachtkamer, de meergenoemde&#13;
andere persoon de grond van Gilbers heeft&#13;
verlaten, zodat er hooguit vanaf dat moment&#13;
een pachtovereenkosmt zou kunnen bestaan.&#13;
Nu de bewijsopdracht er toe strekte om Pos-&#13;
tel bewijs te laten leveren dat hij in 1996 een&#13;
pachtovereenkomst met Gilbers is aangegaan,&#13;
moet gekonkludeerd worden dat Postel in die&#13;
bewijsopdracht niet is geslaagd en nu Postel&#13;
vastlegging van die door hem gestelde pachtovereenkomst&#13;
vordert en in rechte is komen&#13;
vast te staan dat die beweerde pachtovereenkomst&#13;
niet tot stand is gekomen, dient zijn&#13;
vordering te worden afgewezen.&#13;
IV Ten onrechte overweegt de pachtkamer&#13;
van het kantongerecht – nu de beweerde&#13;
pachtovereenkomst niet tot stand is gekomen&#13;
– dat de vordering dient te worden afgewezen,&#13;
onder verwijzing van appellant als de in het&#13;
ongelijk gestelde partij in de kosten van de&#13;
procedure en heeft de pachtkamer van het&#13;
kantongerecht vervolgens onder de beslissing&#13;
de vordering afgewezen met veroordeling van&#13;
appellant in de kosten van de procedure.&#13;
4 De vaststaande feiten&#13;
4.1 Tussen partijen staat als enerzijds gesteld&#13;
en anderzijds erkend dan wel niet of onvoldoende&#13;
betwist c.q. blijkend uit de in zoverre&#13;
niet weersproken inhoud van overlegde producties,&#13;
het navolgende vast.&#13;
4.2 G.E.J. Gilbers (verder te noemen: Gilbers)&#13;
is tot zijn overlijden op 85-jarige leeftijd op&#13;
24 januari 2000 eigenaar geweest van landbouwpercelen&#13;
en een schuur gelegen te De&#13;
Lutte, gemeente Losser, kadastraal bekend&#13;
gemeente Losser, sectie D, nrs. 4128, 1264,&#13;
1258, 1251, 1260, 1261, 1262, 3012, 4122 en&#13;
4535 met totale grootte van ruim 10 ha.&#13;
4.3 Postel heeft vee op de grond van Gilbers&#13;
geweid.&#13;
5 Beoordeling van het geschil in&#13;
hoger beroep&#13;
5.1 Het hoger beroep is niet gericht tegen het&#13;
vonnis van 2 januari 2001. Dat vonnis dient&#13;
aldus te worden verstaan, dat Postel is toegelaten&#13;
tot het leveren van bewijs van feiten&#13;
en omstandigheden waaruit blijkt van de door&#13;
hem gestelde mondelinge pachtovereenkomst&#13;
met Gilbers, welke in 1996 zou zijn gesloten.&#13;
De grieven van Postel zijn gericht tegen het&#13;
oordeel van de pachtkamer van het kantongerecht,&#13;
dat hij in de levering van het bewijs&#13;
niet is geslaagd. Het hof zal de bewijslevering&#13;
opnieuw bezien.&#13;
5.2 Het hof stelt bij de beoordeling van het&#13;
geleverde bewijs voorop, dat de erven zich in&#13;
deze procedure herhaaldelijk en met nadruk&#13;
op het standpunt hebben gesteld dat Gilbers&#13;
tot kort voor zijn dood eigen vee op de grond&#13;
heeft gehouden, welk vee tussen het vee van&#13;
anderen graasde (conclusie van antwoord, nrs.&#13;
3, 9, 24, conclusie van dupliek, nr. 9 e.v.). De&#13;
pachtkamer van het kantongerecht heeft in&#13;
haar tussenvonnis van 2 januari 2001, rechtsoverweging&#13;
11, bij het verstrekken van de&#13;
bewijsopdracht aan Postel bovendien voorafgaande&#13;
aan de bewijslevering tot uitdrukking&#13;
gebracht dat het afstaan van het exclusieve&#13;
gebruiksrecht essentieel is voor het kunnen&#13;
aannemen van een pachtovereenkomst en dat&#13;
dit aspect een belangrijke rol bij de bewijslevering&#13;
zou spelen.&#13;
5.3 Het hof is van oordeel dat uit de afgelegde&#13;
getuigenverklaringen onvoldoende blijkt dat&#13;
het exclusieve gebruiksrecht van de grond&#13;
en/of de stal aan Postel is afgestaan. Eerder&#13;
volgt uit de verklaringen het tegendeel. Postel&#13;
heeft immers zelf verklaard dat in de wei,&#13;
waarin zijn vee liep, ook vee van Gilbers en&#13;
(in het eerste jaar) vee van een derde liep. Weliswaar&#13;
voert hij in zijn conclusie na enquête aan&#13;
dat “aanvankelijk” ook vee van Gilbers in de&#13;
wei liep, maar uit zijn verklaring als getuige&#13;
volgt niet dat aan het medegebruik door Gilbers&#13;
een einde is gekomen. Uit de overige&#13;
getuigenverklaringen (van Engelbertink, Holl,&#13;
Sanderink, Scholten, Mompellier, Horsthuis&#13;
en Jarno Postel) blijkt niet – met uitzondering&#13;
wellicht van de verklaring van Sanderink, die&#13;
heeft verklaard nooit ‘ander vee’ op de grond&#13;
te hebben gezien – van een (overeengekomen)&#13;
exclusief gebruik van de grond door Postel.&#13;
Ook de in tegenverhoor gehoorde getuigen&#13;
hebben niets verklaard waaruit volgt dat aan&#13;
Postel het exclusieve gebruiksrecht is afgestaan.&#13;
Niet is gesteld of gebleken dat het&#13;
medegebruik door Gilbers dermate gering&#13;
was, dat het in feite Postel was die de zeggenschap&#13;
over het gebruik van de grond had.&#13;
Naar aanleiding van hetgeen Postel in zijn&#13;
conclusie na enquête onder 23 betoogt overweegt&#13;
het hof voorts, dat evenmin is gesteld&#13;
of gebleken dat Gilbers een vast gedeelte van&#13;
de grond voor zijn eigen vee gebruikte en dat&#13;
geen van de getuigen iets van die strekking&#13;
heeft verklaard. Ervan uitgaande dat ook Gilbers&#13;
vee hield, is wat betreft de stal evenmin&#13;
een exclusief gebruiksrecht voor Postel bewezen.&#13;
Dat volgt niet voldoende duidelijk uit de&#13;
verklaringen van de aan de zijde van Postel&#13;
gehoorde getuigen, terwijl uit de verklaringen&#13;
van diverse in tegenverhoor gehoorde getuigen&#13;
(Hampsink en Nijhuis) volgt dat er vee&#13;
van Gilbers in de stal stond. Ten slotte wijst&#13;
het hof er wat betreft het onderhoud nog op&#13;
dat de verklaringen van de in contra-enquête&#13;
gehoorde getuigen, dat Gilbers onderhoudswerkzaamheden&#13;
deed verrichten, worden&#13;
ondersteund door schriftelijke stukken, waaruit&#13;
volgt dat Gilbers in de periode 1996-1999&#13;
vele betalingen heeft gedaan wegens onderhoud&#13;
aan het land. De verkoop in 1999 van&#13;
gras op stam door Gilbers aan Hampsink&#13;
(productie 12 bij akte van de erven van 1 mei&#13;
2001) lijkt evenmin te rijmen met een exclusief&#13;
gebruiksrecht van Postel met bijbehorende&#13;
zeggenschap over de grond.&#13;
5.4 Uit het bovenstaande volgt dat ook het hof&#13;
het bewijs niet geleverd acht. Postel heeft in&#13;
hoger beroep nog een algemeen bewijsaanbod&#13;
gedaan, maar hij heeft niet gesteld dat er nog&#13;
andere getuigen zijn die een relevante verklaring&#13;
kunnen afleggen, evenmin als hij heeft&#13;
aangegeven wat de in eerste aanleg gehoorde&#13;
getuigen meer of anders zouden kunnen verklaren&#13;
dan zij reeds hebben gedaan. Zijn&#13;
bewijsaanbod wordt dan ook als in dit stadium&#13;
van het geding ontoereikend gepasseerd.&#13;
5.5 Een en ander brengt mee dat de grieven&#13;
Postel niet kunnen baten en dat hetgeen overigens&#13;
in hoger beroep is aangevoerd geen&#13;
beoordeling meer behoeft. Het vonnis waarvan&#13;
beroep zal worden bekrachtigd en Postel&#13;
zal als de in hoger beroep in het ongelijk&#13;
gestelde partij worden veroordeeld in de kosten&#13;
van deze instantie.&#13;
6 De beslissing&#13;
Het hof, rechtdoende in hoger beroep,&#13;
bekrachtigt het tussen partijen gewezen vonnis&#13;
van de pachtkamer van het kantongerecht&#13;
te Enschede van 9 oktober 2001, waarvan beroep;&#13;
veroordeelt Postel in de kosten van het hoger&#13;
beroep, tot op heden aan de zijde van de erven&#13;
begroot op € 230,– wegens verschotten en&#13;
€ 771,43 wegens salaris.&#13;
</content><legacyfootnotes/><footnotes><footnote/></footnotes><auteurs/><published>2004-03-01 00:00:00</published><modified>2004-03-01 00:00:00</modified><editiondate>2004-03-01</editiondate><htmlpath>https://denhollander.info/artikel/3627</htmlpath></article>
</articles></edition>