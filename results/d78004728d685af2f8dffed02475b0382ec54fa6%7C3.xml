<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2003</searchword><id>4603</id><udhid>UDH:TvAR/4603</udhid><titel>Van appelflappen tot zakdoeken? Over de komende productbescherming in de Zaaizaad- en Plantgoedwet</titel><searchwords><searchword>TvAR 7/8/2003</searchword><searchword>UDH:TvAR/4603</searchword></searchwords><attachments><attachment><name>2003_nr 78_Artikel_Kooij.pdf</name><extention>pdf</extention><url>https://denhollander.info/download/4548/ci</url></attachment></attachments><inleiding>1. Inleiding&#13;
Bij de laatste herziening van het Internationaal Verdrag tot bescherming van kweekprodukten&#13;
in maart 1991 (hierna: UPOV 1991) werd, zoals bekend, de kwekersrechtelijke&#13;
bescherming aanmerkelijk uitgebreid. Het verrichten van allerlei handelingen,&#13;
niet alleen met betrekking tot teeltmateriaal van het beschermde ras (bijvoorbeeld&#13;
stekken of zaad), maar ook ten aanzien van geoogst materiaal van dat ras (bijvoorbeeld&#13;
groenten en fruit, snijbloemen) werd aan de voorafgaande toestemming van de&#13;
houder van het kwekersrecht onderworpen (art. 14 leden 1 en 2 UPOV 1991). Daarnaast&#13;
werd bepaald, dat de lidstaten de bescherming kunnen uitbreiden tot producten&#13;
die rechtstreeks uit het geoogste materiaal zijn vervaardigd (art. 14 lid 3 UPOV 1991,&#13;
bijvoorbeeld appelmoes, jam, chips, brood, sinaasappelsap).&#13;
Nederland heeft van deze laatste mogelijkheid geen gebruik gemaakt, toen de Zaaizaaden&#13;
Plantgoedwet (ZPW) aan de nieuwe verdragstekst werd aangepast.1 In het nieuwe&#13;
art. 40, leden 1 en 4 ZPW werd het teeltmateriaal respectievelijk het geoogste materiaal&#13;
onder de kwekersrechtelijke bescherming gesteld. Ten aanzien van de producten, verkregen&#13;
uit geoogst materiaal, was de wetgever echter terughoudend: art. 40 lid 5 ZPW&#13;
bepaalt slechts, dat bij algemene maatregel van bestuur voor één of meer gewassen of&#13;
rassen kan worden bepaald dat het uitsluitend recht tevens van toepassing is op, kort&#13;
gezegd, handelingen met betrekking tot deze producten. Tot op heden is hieraan geen&#13;
gevolg gegeven. In de Memorie van Toelichting bij het wetsontwerp werd opgemerkt,&#13;
dat de toepassing van een regeling als hier bedoeld verre van eenvoudig zou zijn; men&#13;
achtte het noodzakelijk de invoering ervan met UPOV en met de EG af te stemmen en&#13;
gaf er de voorkeur aan nadere ontwikkelingen in dat verband af te wachten.2&#13;
Binnen de genoemde organisaties heeft de kwekersrechtelijke productbescherming&#13;
sedert 1991 weinig tot geen aandacht gekregen. Ik was dan ook enigszins verrast kort&#13;
geleden van de kant van het ministerie van LNV te vernemen dat de productbescherming&#13;
in de komende ZPW dwingend zal worden opgenomen.3 Over de precieze&#13;
inhoud van de regeling konden nog geen mededelingen gedaan worden, al hebben&#13;
naar verluidt concepten van de “ZPW 2002” in belanghebbende kringen gecirculeerd.&#13;
Publicatie van het wetsontwerp wordt in de loop van dit jaar verwacht.4&#13;
Een en ander leek mij genoeg aanleiding voor de bespreking in dit artikel van een&#13;
aantal aspecten van de toekomstige regeling, hoe deze er ook zal gaan uitzien. Achtereenvolgens&#13;
zal ik ingaan op de totstandkoming van de genoemde UPOV-bepalingen&#13;
(sub 2), op de stand van zaken op dit moment in een aantal UPOV-lidstaten en in&#13;
de EG (sub 3), op de eventuele gevolgen van een productbeschermingsregeling voor&#13;
andere bepalingen in de wet (sub 4), en op de betekenis van en de te verwachten problemen&#13;
bij de toepassing van de regeling in de praktijk (sub 5). Ik sluit af met een&#13;
conclusie en slotopmerkingen (sub 6).</inleiding><content>&#13;
2.	Totstandkoming van de regeling in UPOV-verband&#13;
&#13;
Afgaande op UPOV-documenten, die vóór de diplomatieke conferentie in 1991 het licht zagen, moet de gedachte om ook in het kwekersrecht een vorm van productbescherming in te voeren al wel enige tijd hebben bestaan, maar was er nog volop discussie over de manier waarop een en ander zijn beslag moest krijgen. Weliswaar hadden de lidstaten reeds op basis van art. 5 lid 4 UPOV 1961 de mogelijkheid in hun eigen wetgeving of in “bijzondere overeenkomsten” aan kwekers een recht te verlenen dat zich kon uitstrekken tot het verhandelde eindproduct, maar voor zover ik kon nagaan is hiervan in de praktijk zelden of nooit gebruik gemaakt.  Documenten uit juli 1988 respectievelijk juni 1989 maken slechts melding van de optie, het (ras)materiaal in het artikel betreffende de inhoud van de bescherming niet nader te specificeren en aldus tot op zekere hoogte productbescherming mogelijk te maken.  En in het aan de lidstaten voorgelegde officiële “Basic Proposal” van 9 november 1990 werd wel een meer uitgewerkt voorstel in die richting gedaan, maar werd tevens uitdrukkelijk als alternatief gepresenteerd, om de productbescherming bewust níet in het nieuwe verdrag op te nemen. &#13;
&#13;
Dat het onderwerp dus nogal gevoelig lag, werd ook duidelijk tijdens de diplomatieke conferentie zélf. Sommige lidstaten (waaronder Nederland) maakten zich sterk voor invoering van productbescherming, andere waren mordicus tegen. Als argumenten vóór een dergelijke regeling kwamen onder meer de volgende – die elkaar overigens voor een deel overlappen – ter sprake: &#13;
&amp;#61485;	kwekers zouden in bepaalde sectoren (bijvoorbeeld met betrekking tot planten die natuurlijke aroma’s en grondstoffen verschaffen voor de levensmiddelenindustrie of voor de bereiding van parfums, oliën, smeermiddelen, kruiden of farmaceutische producten) niet altijd de mogelijkheid hebben de beloning voor hun kweekarbeid reeds in een eerder stadium, dus bij de voortbrenging of verhandeling van teeltmateriaal of oogstmateriaal, te verkrijgen;&#13;
&amp;#61485;	de kweker zou moeten kunnen optreden tegen de invoer in eigen land van producten, in een ander land (al dan niet clandestien) vervaardigd met behulp van zonder zijn toestemming naar dit andere land uitgevoerd teeltmateriaal;&#13;
&amp;#61485;	evenzo zou de kweker het recht moeten hebben op een geldelijke tegenprestatie voor het gebruik van “zijn” teeltmateriaal of oogstmateriaal, in situaties waarin uitsluitend het daarmee vervaardigde product (en dus niet het teeltmateriaal respectievelijk oogstmateriaal als zodanig) in de handel wordt gebracht;&#13;
&amp;#61485;	productbescherming zou een oplossing bieden voor het probleem van invoer van producten, vervaardigd met behulp van – in het land van invoer beschermd – (teelt)materiaal, vanuit een land dat geen kwekersrecht (of vergelijkbaar recht) kent of waar voor het bewuste ras het kwekersrecht niet is opengesteld.&#13;
&#13;
Argumenten tegen waren er ook: &#13;
&amp;#61485;	vanwege bewijsproblemen (valt het gebruik van materiaal van een beschermd ras in de productfase nog aan te tonen?) zouden slechts zeer weinig kwekers van de regeling kunnen profiteren; het zou daarom beter zijn een en ander in de contractuele sfeer op te lossen, door bijvoorbeeld in bepaalde gevallen een hogere prijs dan gebruikelijk voor het teeltmateriaal te bedingen; &#13;
&amp;#61485;	de voorgestelde regeling zou erg onduidelijk zijn en tot interpretatieproblemen leiden, bijvoorbeeld met betrekking tot de woorden “rechtstreeks vervaardigd uit” (geoogst materiaal); &#13;
&amp;#61485;	er zouden problemen kunnen rijzen in de verhouding tussen het octrooirecht (dat alleen de in de octrooiconclusies genoemde producten beschermt) en het kwekersrecht (dat zich ook zou gaan uitstrekken over producten die de kweker op het moment van indiening van de aanvraag nog niet ter beschikking had);&#13;
&amp;#61485;	productbescherming zou ontwikkelingslanden kunnen benadelen; er zou daarom geen royalty-verplichting mogen rusten op bijvoorbeeld vruchten in blik, geïmporteerd uit die landen; &#13;
&amp;#61485;	de voorgestelde regeling zou gezien haar algemene bewoordingen te ver gaan, in een verdrag dat zich met de bescherming van plantenrassen bezighoudt; zij zou, anders gezegd, nauwelijks verband houden met het kwekersrecht in de oorspronkelijke betekenis.&#13;
&#13;
Door de hele discussie over productbescherming heen speelde ook nog een andere discussie, over de vraag of de kweker verplicht zou moeten worden zijn recht in eerste instantie met betrekking tot het teeltmateriaal uit te oefenen, en pas daarna, indien uitoefening van het recht met betrekking tot het teeltmateriaal niet mogelijk zou zijn gebleken, met betrekking tot het geoogste materiaal, en eventueel daarna nog, mutatis mutandis, met betrekking tot het product, rechtstreeks verkregen uit oogstmateriaal. Een dergelijke opeenvolging van stappen, tijdens de conferentie en ook nadien gewoonlijk als een cascade-stelsel aangeduid, kwam reeds in het eerder genoemde “Basic Proposal” naar voren. Hoewel men het er van het begin af aan over eens was, dat de kweker niet meer dan eens zijn uitsluitend recht met betrekking tot hetzelfde (teelt)materiaal zou mogen uitoefenen, liepen de meningen ook hier uiteen over de wijze waarop de verdragstekst een en ander zou moeten vastleggen. Zo werd door sommigen verdedigd, dat men de kweker op dit punt een zekere vrijheid zou moeten gunnen, bijvoorbeeld om redenen van politieke, administratieve of markttechnische aard. Ook voorzag men grote problemen ten aanzien van het aan de kweker in het “Basic Proposal” (zie aanstonds) opgelegde bewijs dat hij zijn recht niet in een eerdere fase had kunnen uitoefenen. &#13;
&#13;
Uiteindelijk werd echter, zij het met een krappe meerderheid van tien tegen acht stemmen, een dwingende cascade-regeling als hiervoor beschreven, aangenomen. &#13;
&#13;
Wat de derde stap in deze regeling betreft, die met betrekking tot de productbescherming, vonden de delegaties elkaar tenslotte in een slechts facultatief geredigeerde bepaling; meer zat er, gezien de standpunten die als gezegd lijnrecht tegenover elkaar stonden, niet in. &#13;
&#13;
Art. 14 lid 3 UPOV 1991 luidt thans als volgt:&#13;
&#13;
“3. [Handelingen met betrekking tot bepaalde produkten] Elke Verdragsluitende Partij kan bepalen dat, behoudens de artikelen 15 en 16, de toestemming van de kweker is vereist voor de in de punten i tot en met vii van letter a van het eerste lid genoemde handelingen met betrekking tot produkten die rechtstreeks zijn vervaardigd uit onder de bepalingen van het tweede lid vallend geoogst materiaal van het beschermde ras door middel van gebruik van bedoeld geoogst materiaal waarvoor geen toestemming is verleend, tenzij de kweker met betrekking tot bedoeld geoogst materiaal een redelijke mogelijkheid tot uitoefening van zijn recht heeft gehad.” &#13;
&#13;
De regeling is aldus, als gevolg van de beraadslagingen, in bewijsrechtelijk opzicht gunstiger geworden voor de kwekersrechthouder, dan wanneer het “Basic Proposal” zou zijn aanvaard. Daarin  heette het nog, dat de kweker productbescherming zou genieten “… if, but only if, the breeder has had no legal possibility of exercising his right in relation to the harvested material.” Indien die tekst was aangenomen, had de houder van het kwekersrecht de onmogelijkheid van eerdere uitoefening van zijn recht moeten stellen en bewijzen; thans is het degene die van inbreuk wordt beschuldigd, die (zich erop zal beroepen dat en dus) zal moeten aantonen dat de kwekersrechthouder juist wél de mogelijkheid tot uitoefening van zijn recht in een eerder stadium had. Ik kom hierna, sub 5, nog op de bewijsproblematiek terug.&#13;
&#13;
3.	Huidige nationale regelgeving in enkele UPOV-lidstaten en in de EG&#13;
&#13;
Zoals in de Inleiding opgemerkt, heeft Nederland er in eerste instantie voor gekozen, de bepaling betreffende productbescherming uit het UPOV-Verdrag qua inhoud vrijwel letterlijk in art. 40 lid 5 ZPW over te nemen, dus als facultatieve regeling, waarvan de concretisering via een algemene maatregel van bestuur zou kunnen worden gerealiseerd. De wetgever was van oordeel, dat, kort gezegd, de verdere internationale ontwikkelingen moesten worden afgewacht.&#13;
&#13;
Wat valt er over deze ontwikkelingen sindsdien te zeggen? Diverse UPOV-lidstaten (zowel “oude” uit de tijd van de laatste diplomatieke conferentie als “nieuwe” ) hebben in de negentiger jaren hun bestaande wetgeving aangepast of geheel nieuwe wetgeving in het leven geroepen. In een aantal landen werd de hiervoor bedoelde facultatieve regeling gekozen, zo bijvoorbeeld in Zuid-Afrika, Bulgarije, Groot-Brittannië, Israël, Denemarken, Spanje en Kenia.  Andere landen hebben zich nog terughoudender opgesteld, en zelfs de mogelijkheid om op enig moment tot productbescherming over te gaan, niet in hun wetgeving opgenomen; dit geldt bijvoorbeeld voor de V.S., Frankrijk, Mexico, Moldavië, Slovenië, Finland, Estland, Italië, Roemenië, Oostenrijk en Tsjechië.  Opmerking verdient hierbij overigens, dat enkele van de genoemde landen nog gebonden zijn aan oudere versies van het verdrag, dus aan UPOV 1961/1972 of UPOV 1978 en alleen al daarom wellicht nog geen behoefte hebben gevoeld om zich in hun nationale wetgeving over productbescherming uit te laten. Anderzijds zijn er echter ook landen bij, die een bepaling met betrekking tot productbescherming in de wet hebben opgenomen ondanks hun gebondenheid aan UPOV 1978; het één is dus niet steeds doorslaggevend geweest voor het ander.&#13;
&#13;
Daadwerkelijke productbescherming trof ik aan in de wetgeving van Australië, Duitsland en Zuid-Korea (officieel geheten: Republiek Korea).  Van deze drie landen is mijns inziens Australië de tekst van art. 14 lid 3 UPOV 1991 het meest trouw gebleven, door concreet aan te geven, dat de productbescherming alleen geldt als de uitoefening van het uitsluitend recht noch met betrekking tot het teeltmateriaal, noch met betrekking tot het geoogste materiaal redelijkerwijs mogelijk is gebleken. &#13;
&#13;
De Duitse wet noemt deze verschillende fasen van de “cascade”-regeling niet uitdrukkelijk, maar gooit met name het geoogste materiaal en de rechtstreeks daaruit vervaardigde producten op één hoop, door te bepalen, dat het kwekersrecht onder meer omvat: “(…) To carry out any acts (…) with respect to other plants or parts of plants or directly obtained products thereof if propagating material was used in their production without the consent of the owner of variety protection and the owner of variety protection had had no opportunity to exercise his right in relation to such utilization.”  Uit de wetsgeschiedenis blijkt echter, dat ook deze formulering moet worden gelezen in de geest van art. 14 lid 3 UPOV 1991: “Bei einer Erhebung auf den folgenden Stufen hat der Sortenschutzinhaber den Beweis zu führen, daß es ihm nicht möglich war, auf der jeweils vorhergehenden Stufe das Sortenschutzrecht geltend zu machen.” &#13;
&#13;
Ook de Koreaanse wet stelt zonder enig voorbehoud productbescherming in het vooruitzicht, zij het dat de goede trouw soms een rol kan spelen: “… a variety protection right holder shall also have an exclusive right to exploit harvested material and the product which has been made directly from harvested material of the seed of the protected variety commercially and industrially. However, where the product is made directly by a person who has no knowledge of the right when producing the product, this provision shall not apply.”  Een dergelijke regeling staat mijns inziens, ook al door de afwezigheid van het “cascade”-element, op zijn minst op gespannen voet met het verdrag.&#13;
&#13;
Overigens zijn inmiddels ook in enkele andere, hiervoor genoemde landen regelingen in werking getreden met een afwijkend “cascade”-systeem, hetgeen dus niet (of slechts ten dele) in overeenstemming is met de daarover internationaal gemaakte afspraken. Roemenië, bijvoorbeeld, geeft de houder van het kwekersrecht zonder meer de keuze, zijn uitsluitend recht met betrekking tot het teeltmateriaal of het oogstmateriaal uit te oefenen.  In Estland geldt, dat de houder van het kwekersrecht zijn uitsluitend recht ook ten aanzien van geoogst materiaal kan uitoefenen, “… except if the holder of the plant variety right did not use the holder’s rights with respect to the seeds and propagating material.”  (curs. toegevoegd) Hier wordt het feitelijk niet benutten van de mogelijkheid het kwekersrecht met betrekking tot het teeltmateriaal uit te oefenen zonder meer aan de kweker tegengeworpen. Een dergelijke mogelijkheid bestaat echter soms alleen in theorie, bijvoorbeeld ingeval van diefstal van teeltmateriaal. Mijns inziens zou zulk een omstandigheid onder de werking van het verdrag niet per definitie tot gevolg hebben, dat uitoefening van het recht met betrekking tot oogstmateriaal niet langer zou zijn toegestaan. Het verdrag spreekt over een redelijke mogelijkheid om het recht te kunnen uitoefenen; de geciteerde bepaling lijkt dus te streng. In Slovenië, tenslotte, bepaalt de wet dat uitoefening van het uitsluitend recht met betrekking tot oogstmateriaal slechts mogelijk zal zijn, indien “… the holder did not have a suitable opportunity to apply for plant breeder’s right for propagating material of this variety.”  Hier ziet de kweker zich in wezen genoodzaakt in (zeer) veel landen bescherming aan te vragen om in voorkomende gevallen van de regeling te kunnen profiteren. Men kan zich mijns inziens afvragen of ook dit niet een beetje te ver gaat. &#13;
&#13;
De Europese Gemeenschap heeft zich in de in 1994 tot stand gekomen Verordening inzake het communautaire kwekersrecht  eveneens van de mogelijkheid bediend, de productbescherming op enig moment te concretiseren via uitvoeringsbepalingen (art. 13 lid 4 Vo.). Tot op heden is hiervan echter geen gebruik gemaakt. Een bijzonderheid van de regeling is, dat zij niet spreekt over producten, rechtstreeks verkregen uit oogstmateriaal, maar uit “materiaal”. Deze laatste term wordt in art. 13 lid 2 Vo. geïntroduceerd als verzamelterm voor “componenten” (ingevolge art. 5 lid 3 Vo. op te vatten als: teeltmateriaal) en oogstmateriaal. Nu heb ik er bij een eerdere gelegenheid al eens op gewezen,  dat de verordening geen consequent gebruik maakt van door haarzelf gegeven definities. Het is dus de vraag of we niet ook in art. 13 lid 4 Vo. te maken hebben met één van de (vele) schoonheidsfoutjes. Ervan uitgaande, dat dit in casu niet het geval is, betekent dit dat de opstellers van de verordening de mogelijkheid hebben willen openhouden, de kwekersrechthouder (ook) bescherming te verlenen voor producten, rechtstreeks verkregen uit teeltmateriaal. Dat zou dus tot op zekere hoogte een andere benadering zijn dan die, welke door UPOV is gevolgd.  Ik zou echter niet durven beweren, dat deze benadering zonder meer onjuist is. Het rechtstreeks vervaardigen van producten uit teeltmateriaal laat zich immers wel denken, zo bijvoorbeeld de lijnolie, die door persen uit vlaszaad wordt gewonnen; ook het gebruik van plantendelen als ingrediënten voor bijvoorbeeld parfums of medicijnen valt hier wellicht onder. Nauw hiermee samen hangt vanzelfsprekend de definitie van teeltmateriaal. Het is duidelijk, dat in de zojuist gegeven voorbeelden geen sprake is van teeltmateriaal in de “klassieke” betekenis, zoals ook neergelegd in art. 2 ZPW: aldaar wordt sterk de nadruk gelegd op de bestemming van het rasmateriaal om voor de teelt van het gewas te dienen. De verordening hanteert echter in art. 5 lid 3 een ruimere omschrijving: zij spreekt daar o.a. over “plantedelen voor zover die delen volledige planten kunnen voortbrengen” (curs. toegevoegd). Ervan uitgaande, dat vandaag de dag heel veel, zo niet alle, plantendelen geschikt zijn voor het voortbrengen van het ras, leidt dit als vanzelf tot de vraag of de bestaande regelingen op het terrein van het kwekersrecht zich op een consistente wijze van termen als “teeltmateriaal”, “oogstmateriaal” en “materiaal” bedienen in al die bepalingen die niet zonder dergelijke begrippen kunnen, en dat zijn er nogal wat. Ik kom op dit punt hierna, sub 4, nog even terug.&#13;
&#13;
Uit de bovenstaande inventarisatie van buitenlandse wetgeving moge in elk geval duidelijk geworden zijn, dat ons land met de komende productbescherming internationaal gezien bepaald voorop loopt. En wellicht valt van de elders gekozen oplossingen c.q. formuleringen nog iets op te steken.&#13;
&#13;
4.	Gevolgen van de productbeschermingsregeling voor andere wettelijke bepalingen&#13;
&#13;
De introductie in het kwekersrecht van een bepaling die ook producten, gemaakt van geoogst materiaal onder bepaalde voorwaarden onder het uitsluitend recht van de kwekersrechthouder brengt, dwingt mijns inziens tegelijkertijd tot een (opnieuw) nadenken over de eventuele consequenties hiervan voor bepalingen elders in de wet. Ik beperk mij in dit opstel tot enkele opmerkingen over de nieuwheid, de uitputting en de te gebruiken “biologische” begrippen in dat verband.&#13;
&#13;
Eerst iets over de nieuwheid. Met de komst van UPOV 1991 kreeg het nieuwheidsbegrip gedeeltelijk een andere inhoud. Niet langer was het enkele voortijdige te koop aanbieden van rasmateriaal (door de kweker of met diens toestemming) schadelijk voor de nieuwheid (vgl. art. 6 lid 1 sub b UPOV 1978; art. 29 lid 3 (oud) ZPW). Het moest voortaan gaan om het verkopen of anderszins ter beschikking stellen van zulk materiaal, en wel: met het oog op exploitatie van het ras (en dus niet bijvoorbeeld ter beproeving daarvan). Aldus thans art. 6 lid 1 UPOV 1991, art. 10 lid 1 Vo. en art. 29 lid 3 ZPW. De ommezwaai werd onder meer duidelijk gemotiveerd in de Memorie van Toelichting bij de Uitvoeringswet UPOV 1991: schending van de nieuwheid volgt niet zozeer uit de commercialisatie van het ras als zodanig, maar uit het feit dat planten of delen van planten voor derden vrij beschikbaar komen.  Kan nu het (door de kweker zelf of met diens toestemming) voortijdig verkopen van een product, bij de vervaardiging waarvan gebruik is gemaakt van beschermd rasmateriaal, de nieuwheid van het ras schaden?  Bij de huidige stand van de wetenschap lijkt het uitgesloten, uit een product als hier bedoeld (bijvoorbeeld rijstwafels of druivensap) het ras weer tevoorschijn te toveren, gesteld al, dat er in het product nog DNA-materiaal van het oorspronkelijke ras te traceren valt. In zoverre is er dus geen sprake van het “vrij beschikbaar komen – hoe indirect ook – van (delen van) planten voor derden”. Maar misschien komen er in de toekomst producten respectievelijk technieken waarbij dit anders ligt, en dan zou de nieuwheidsregeling mogelijk moeten worden herzien. Vooralsnog lijken de zojuist genoemde bepalingen, die ieder voor zich spreken over het verkopen enz. van teeltmateriaal (componenten) of oogstmateriaal, toereikend. &#13;
&#13;
Een vraag die min of meer in het verlengde van de zojuist besprokene ligt, is of de invoering van de productbescherming invloed zou kunnen (of moeten) uitoefenen op de regeling betreffende de uitputting. In art. 16 lid 1 UPOV 1991 staat, voor zover hier van belang, dat het kwekersrecht zich niet uitstrekt tot handelingen betreffende materiaal van het beschermde ras, dat door de kweker of met diens toestemming in de handel is gebracht. Volgens het tweede lid moet in dit verband onder “materiaal” worden verstaan: “i. elk soort teeltmateriaal, ii. oogstmateriaal, met inbegrip van hele planten en delen van planten, en iii. elk produkt dat rechtstreeks uit het geoogst materiaal is vervaardigd.” Ook in de EG-Verordening is bepaald, dat de uitputting van het uitsluitend recht de producten, rechtstreeks uit oogstmateriaal verkregen, mede omvat (vgl. art. 16 jo. 13 lid 4 Vo. met betrekking tot de definitie van “materiaal”).&#13;
&#13;
Het komt mij voor, dat de toekomstige Nederlandse wet een zelfde regeling zou moeten bevatten, nu de kweker voorafgaand aan de fabricage en verhandeling van het product een beloning voor het aan derden geleverde teelt- of oogstmateriaal zal hebben geïncasseerd, en verdere verhandeling, ook van het product, dan dus eenieder moet vrijstaan. Het huidige art. 41b ZPW spreekt weliswaar over handelingen met “materiaal” van het beschermde ras, maar alleen a contrario (er staat niet: teelt- of oogstmateriaal) valt daaruit af te leiden dat hierbij (misschien) ook rechtstreeks uit oogstmateriaal verkregen producten worden inbegrepen. In de kamerstukken met betrekking tot de Uitvoeringswet UPOV 1991 (vgl. voetnoot 2) wordt hierop niet ingegaan.&#13;
&#13;
Ook de hiervoor sub 3 genoemde landen-met-productbescherming Duitsland en de Republiek Korea hebben in hun wetgeving opgenomen, dat de uitputting van het kwekersrecht mede door de verhandeling van het product wordt bewerkstelligd; in Australië is voor een beperktere mate van uitputting gekozen.  Anderzijds komt de “ruime” uitputtingsregel tevens voor in de wetgeving van landen, die (nog) geen productbescherming bieden. &#13;
&#13;
In al deze regelingen is voorts de uit art. 16 lid 1 sub i UPOV 1991 bekende uitzondering op het uitputtingsbeginsel opgenomen, te weten dat het niet mag gaan om handelingen die “verdere vermeerdering van het ras in kwestie inhouden”. Zulke verdere vermeerdering zou volgens de opstellers van deze regelingen dus, gezien de tekst van de bepaling in zijn geheel, óók het gevolg kunnen zijn van de eerdere verhandeling (door de kweker of met diens toestemming) van het rechtstreeks uit oogstmateriaal vervaardigde product. In het licht van de huidige stand van de wetenschap (zie hiervoor, bij de bespreking van het nieuwheidsvereiste) is dit toch wel opmerkelijk.&#13;
&#13;
Tot slot van deze paragraaf enkele opmerkingen over de “biologische” terminologie in deze context. Hiervoor is al iets gezegd over de begrippen teeltmateriaal, oogstmateriaal en materiaal. Met name deze laatste term wordt, zo lijkt het, in wetsteksten op dit gebied steeds vaker gebruikt. Op zichzelf is daar niets op tegen, zolang een en ander maar op eenduidige en consequente manier gebeurt. Dit is echter dikwijls niet het geval; het komt regelmatig voor dat men niet, of hooguit uit het zinsverband, kan afleiden om welk rasmateriaal het in een bepaald artikel gaat. Zo spreekt art. 18 UPOV 1991 in een heel andere context dan in art. 16 UPOV 1991 over “de voortbrenging van, de controle op en de verhandeling van materiaal van rassen of de invoer of uitvoer van dat materiaal”. De EG-Verordening spreekt in art. 16 onder b over “uitvoer van componenten (…) tenzij het uitgevoerde materiaal bestemd is voor verbruiksdoeleinden”; dit is verwarrend, nu in art. 13 lid 2 Vo. de term “materiaal” juist als verzamelbegrip voor componenten én oogstmateriaal is geïntroduceerd. Zie voorts bijvoorbeeld art. 88 lid 3 Vo., dat spreekt over het “voor de voortbrenging van materiaal van het ras (gebruik maken van) materiaal van (…) componenten”. Hier wordt “materiaal” veeleer in de spraakgebruikelijke betekenis van het woord gebezigd dan als een vastomlijnd, juridisch hanteerbaar begrip. Ook in de Zaaizaad- en Plantgoedwet wordt de term “materiaal” in verschillende betekenissen gebruikt. De lezer oordele zelf over bijvoorbeeld de artt. 29 lid 4, 35 lid 3, 41 lid 1 en het eerder genoemde 41b ZPW. Buitenlandse wetten onderscheiden zich op dit punt overigens doorgaans niet in positieve zin van de onze.&#13;
&#13;
Het zal duidelijk zijn, dat ik zou willen pleiten voor een beter doordenken van de term “materiaal” in de context van het kwekersrecht, zeker nu productbescherming in aantocht is, en zo mogelijk één sluitende definitie daarvan in de wet, of, als dat niet haalbaar lijkt, een heldere omschrijving van de term in elke bepaling waarin deze voorkomt en tot misverstanden aanleiding zou kunnen geven. Er staan nu ook al diverse bepalingen in de wet, waarin expliciet over teeltmateriaal en/of oogstmateriaal wordt gesproken.&#13;
&#13;
5.	Betekenis van en problemen bij de toepassing van de regeling in de praktijk&#13;
&#13;
Als we het hebben over producten, die rechtstreeks uit oogstmateriaal zijn vervaardigd, dan gaat het potentieel om een zeer omvangrijk assortiment van voortbrengselen waarin plantaardig materiaal verwerkt is.  Niet alleen in de levensmiddelenindustrie, maar ook in de farmaceutische en de cosmetische sector wordt gebruik gemaakt van (delen van) planten. En wat te denken van de kledingbranche, de houtverwerkende industrie? Zal het toekomstige kwekersrecht inderdaad bescherming bieden voor de meest uiteenlopende producten, die in feite met het oorspronkelijke object van bescherming, het ras, niets meer van doen hebben, en zich dus uitstrekken “van appelflappen tot zakdoeken”?&#13;
&#13;
We kunnen er wel van uit gaan, dat de opstellers van het UPOV-Verdrag, en in hun kielzog de makers van de EG-Verordening, in de allereerste plaats de bedoeling hebben gehad, een regeling te treffen die de houder van het kwekersrecht een zekere (aanvullende) bescherming biedt tegen (met name grootschalige) invoer in eigen land van producten, vervaardigd in een land waar het desbetreffende ras niet kan worden beschermd.  Ook de Nederlandse en de Duitse wetgever hebben zich in deze zin uitgelaten.  In de overgrote meerderheid van de gevallen mag mijns inziens echter worden aangenomen, dat de houder van het kwekersrecht in staat zal zijn, een royalty te heffen over het vervaardigde of verhandelde teeltmateriaal, dan wel over het geoogste materiaal. Zo bezien vormt de productbeschermingsregel dus slechts een stok achter de deur, een vangnet dat alleen in nogal uitzonderlijke situaties van pas zal komen.&#13;
&#13;
Hiermee is echter niet gezegd, dat de productbescherming dus eigenlijk wel gemist kan worden. Een land als Nederland, dat het kwekersrecht heeft opengesteld voor rassen van alle gewassen (zie art. 29 lid 1 ZPW), zou zichzelf in zekere zin tekort doen door niet een regeling te treffen met betrekking tot de invoer van producten als hier bedoeld uit landen, die geen kwekersrecht kennen of waar het kwekersrecht niet over de hele linie beschikbaar is. Kwekers uit die andere landen kunnen dan immers wel in ons land voor hun rassen bescherming verkrijgen, maar Nederlandse kwekers in die andere landen niet. Door de openstelling van het kwekersrecht voor het hele plantenrijk in een bepaald land kan het daarnaast voor een kweker interessant worden, zijn ras tevens te laten beschermen in dat land, óók als dit ras aldaar om klimatologische redenen nooit geteeld zal worden. Hij kan zich dan immers toch tegen import in dat land van oogstmateriaal (en/of producten daaruit vervaardigd) verzetten, indien de vermeerdering (respectievelijk vervaardiging) in het land van export niet via het kwekersrecht kon worden verhinderd.  Overigens is het kwekersrecht de laatste jaren wel in steeds meer landen voor alle rassen opengesteld (zie hierbij ook art. 3 UPOV 1991), maar wereldwijd zijn dit er momenteel toch nog maar zo’n vijfendertig.  Bovendien zal het zonder twijfel nog vele jaren duren, voordat in alle landen, die zich bij de Wereldhandelsorganisatie hebben aangesloten, kwekersrecht of een vergelijkbare vorm van bescherming is ingevoerd. &#13;
&#13;
Iets anders is natuurlijk, dat de Nederlandse kweker die zich tegen import van producten wil verzetten, zal moeten bewijzen dat deze producten rechtstreeks uit geoogst materiaal van een (in Nederland) beschermd ras zijn vervaardigd. Voorts zal de (vermeende) inbreukmaker moeten bewijzen, dat de kwekersrechthouder reeds met betrekking tot het geoogste materiaal een redelijke mogelijkheid tot uitoefening van zijn recht heeft gehad (vgl. de laatste zinsnede van art. 14 lid 3 UPOV 1991; de komende regeling in de ZPW zal hierbij ongetwijfeld nauw aansluiten). Aan het eerste aspect is tijdens de diplomatieke conferentie in 1991 enige aandacht geschonken. Sommige delegaties waren ervan overtuigd, dat het hier bedoelde bewijs niet of slechts zelden te leveren zou zijn; de verschillen tussen rassen, van belang voor de onderscheidbaarheid, zouden in 99,9% van de gevallen verdwijnen op het moment van industriële verwerking. Andere delegaties stelden zich, zonder dit laatste overigens feitelijk te weerspreken, op het standpunt dat een voorziening met betrekking tot producten in het verdrag een noodzakelijk complement op de bescherming vormde en daarom niet gemist kon worden, ook al zou het zo zijn dat de regeling (vooralsnog) slechts in een gering aantal gevallen zou kunnen worden toegepast. Daarnaast wezen zij erop, dat het benodigde bewijs in voorkomende gevallen ook langs andere dan “biologische” weg te leveren zou kunnen zijn, bijvoorbeeld via de administratie van het inbreukmakende bedrijf (de zg. “paper trail”).  Ten slotte meenden zij, dat het nieuwe verdrag weer een groot aantal jaren zou moeten gelden en daarom tot op zekere hoogte op toekomstige technische ontwikkelingen toegesneden moest zijn. &#13;
&#13;
Het tweede hiervoor genoemde aspect, betreffende de redelijke mogelijkheid van de houder van het kwekersrecht zijn recht met betrekking tot het oogstmateriaal uit te oefenen, kwam eveneens tijdens de diplomatieke conferentie in 1991 en bij de parlementaire behandeling van het ontwerp-Uitvoeringswet UPOV 1991 ter sprake. Tijdens de conferentie werd opgemerkt, dat toepassing van de productbeschermingsregel het meest voor de hand ligt ingeval van invoer van producten vanuit landen waar geen kwekersrecht kan worden verkregen.  De Memorie van Toelichting bij het ontwerp-Uitvoeringswet UPOV 1991 liet zich in vergelijkbare bewoordingen uit, maar in de laatste fase van de parlementaire behandeling volgde een nuancering. De bewindspersonen bleken toen namelijk van mening te zijn dat “niet van de kweker kan worden verlangd dat hij (…) in alle landen bescherming van zijn ras aanvraagt. (…) Het gaat erom of van hem redelijkerwijs kan worden verlangd dat hij in een eerder stadium actie had moeten nemen. Wat redelijk is, moet worden beoordeeld in het licht van de feiten en omstandigheden van het concrete geval. Het eigen toedoen van de kweker speelt in dit verband een rol, waarbij bijvoorbeeld gedacht kan worden aan de omstandigheid dat hij zonder voorwaarden zelf het zaadgoed in het betrokken land op de markt heeft gebracht.”&#13;
&#13;
Een eerder door mij in dit tijdschrift gedane suggestie (ingegeven door de gedachte aan uitvoer van teeltmateriaal buiten de kweker om) voor een enigszins gewijzigde tekst van het slot van art. 40 lid 4 (respectievelijk lid 5) ZPW, te weten: “… tenzij de houder van het kwekersrecht redelijkerwijs zijn recht met betrekking tot het teeltmateriaal (respectievelijk het geoogst materiaal) in Nederland had kunnen uitoefenen”, werd door dezelfde bewindspersonen “te beperkend” geacht.  Alles bijeen genomen moet worden geconstateerd dat het er voor de kwekersrechthouder en andere betrokkenen niet veel duidelijker op is geworden;  procedures voor de rechter zullen op dit punt dus meer helderheid moeten verschaffen.&#13;
&#13;
Een vraag die de rechter in de nabije toekomst mogelijk ook zal moeten beantwoorden is, of er in het te beslissen geval sprake is van een product dat rechtstreeks is vervaardigd uit (respectievelijk met gebruikmaking van ) geoogst materiaal. Is een appelflap rechtstreeks vervaardigd uit appels, rozijnen, bieten en graan, ook indien van de geoogste bieten eerst (ruwe, en vervolgens geraffineerde) suiker en van het geoogste graan eerst (meel en vervolgens) deeg is gemaakt? Geldt hetzelfde voor een katoenen zakdoek, indien van katoenpluis eerst draad moet worden gesponnen? Zelf zou ik menen van wel. De term “rechtstreeks” roept in ieder geval octrooirechtelijke associaties op; mogelijk geeft dit de rechter te zijner tijd enig houvast. &#13;
&#13;
6.	Conclusie; slotopmerkingen&#13;
&#13;
In het ontwerp voor een nieuwe Zaaizaad- en Plantgoedwet, dat naar verwachting in de loop van dit jaar zal worden gepubliceerd, is een dwingende productbeschermingsregeling opgenomen. In de huidige wet is deze regeling nog facultatief, dat wil zeggen afhankelijk gesteld van nadere regelgeving in een algemene maatregel van bestuur (art. 40 lid 5 ZPW). Op grond van de nieuwe bepaling zal de houder van het kwekersrecht de bevoegdheid krijgen zijn uitsluitend recht uit te oefenen ingeval van handelingen met betrekking tot producten die rechtstreeks zijn vervaardigd met gebruikmaking van geoogst materiaal van het beschermde ras waarvoor geen toestemming is verleend; dit geldt niet, indien hij redelijkerwijs zijn recht met betrekking tot het geoogste materiaal had kunnen uitoefenen. In het bijzonder heeft men met deze, uit het UPOV-Verdrag van 1991 afkomstige, bepaling het oog gehad op invoer van producten uit landen waar het desbetreffende ras niet kon worden beschermd.&#13;
&#13;
Vergeleken met de wetgeving in de ons omringende en een groot aantal andere landen, behoort Nederland met het dwingend voorschrijven van deze bepaling bij de voorlopers. Vooralsnog kan sterk betwijfeld worden of van de nieuwe regeling dikwijls gebruik gemaakt zal kunnen worden. Toch werd de regeling in 1991 als een noodzakelijke aanvulling op de reeds bestaande bescherming gezien, en is inderdaad invoer van producten als zojuist bedoeld uit landen die nog geen kwekersrecht of een daarmee vergelijkbare vorm van bescherming kennen bepaald niet denkbeeldig. &#13;
&#13;
Er liggen wel bewijsproblemen op de loer. De bepaling roept voorts enkele vragen op, waarop de rechter te zijner tijd een antwoord zal moeten geven; zo bijvoorbeeld de vraag, onder welke omstandigheden gesteld kan worden dat de kweker zijn recht redelijkerwijs met betrekking tot het geoogste materiaal had kunnen uitoefenen, alsmede de vraag, wat in dit verband onder rechtstreekse vervaardiging moet worden verstaan. Daarnaast dient mijns inziens de wetgever, zeker nu hij voor uitbreiding van de bescherming tot producten gaat kiezen, zich ervan te vergewissen dat termen als teeltmateriaal, oogstmateriaal en (vooral) materiaal in de wet steeds op eenduidige, niet voor meer dan één uitleg vatbare, wijze worden gebruikt.&#13;
&#13;
Waarschijnlijk zal ook de nieuwe wet niet zonder een overgangsbepaling kunnen, vergelijkbaar met art. IV lid 2 Uitvoeringswet UPOV 1991. Dit zal betekenen, dat de productbeschermingsregel niet van toepassing zal zijn op producten, die voor de datum van inwerkingtreding van de wet rechtstreeks zijn vervaardigd uit geoogst materiaal, waarvoor geen toestemming was verleend. &#13;
&#13;
</content><legacyfootnotes>* Mr. P.A.C.E. van der Kooij is universitair hoofddocent aan de Universiteit Leiden, afdeling Ondernemingsrecht.&#13;
1. Uitvoeringswet UPOV 1991, Stb. 1996, 398, i.w.tr. 24 april 1998.&#13;
2. Kamerstukken II, vergaderjaar 1994-1995, 24 129, nr. 3, p. 5; zie ook Kamerstukken II, vergaderjaar&#13;
1995-1996, 24 129, nr. 5 (Nota n.a.v. het verslag), p. 4.&#13;
3. De nieuwe wet is aangekondigd in: Kamerstukken II, vergaderjaar 2001-2002, 24 036, nr. 240, p. 67 e.v.;&#13;
idem, nr. 258, p. 73 e.v.&#13;
4. Zie voor een overzicht van de wijzigingen Fikkert, Agrarisch recht 2003, p. 77 e.v.&#13;
5. Zie voor de totstandkoming van díe bepaling Van der Kooij, Kwekersrecht in ontwikkeling (1990),&#13;
p. 254 e.v.&#13;
6. UPOV-doc.nr. CAJ/XXIII/2 resp. nr. IOM/IV/2.&#13;
7. UPOV-doc.nr. DC/91/3, opgenomen in de Records of the Diplomatic Conference for the Revision of&#13;
the International Convention for the Protection of New Varieties of Plants, Geneva 1991 (hierna:&#13;
Records), p. 12 e.v., in het bijzonder p. 30.&#13;
8. Records, §§ 1556.3, 1557.1, 1569, 1573.&#13;
9. Records, §§ 1551, 1552, 1555, 1558.&#13;
10. De bewijsproblematiek werd overigens door voorstanders van productbescherming gerelativeerd; zie&#13;
nader hierna sub 5.&#13;
11. Zie hierover ook sub 5, slot.&#13;
12. Men kan overigens nog van mening verschillen over de vraag, of vruchten in blik geoogst materiaal&#13;
vormt dan wel een product, rechtstreeks daaruit vervaardigd. Aannemelijk is, dat van het laatste reeds&#13;
ingeval van een geringe mate van industriële be- of verwerking gesproken zal moeten worden.&#13;
13. Records, §§ 913 e.v., 950.2, 950.3.&#13;
14. Records, §§ 934, 1529.4 e.v.&#13;
15. Records, §§ 1615, 1852.4.&#13;
16. De in deze bepaling genoemde artikelen 15 en 16 hebben betrekking op een aantal beperkingen van het&#13;
uitsluitend recht (waaronder het farmer’s privilege) respectievelijk op de uitputting van het kwekersrecht.&#13;
17. Het totaal aantal lidstaten bedroeg ten tijde van de conferentie 20, eind 2002 waren het er al 52. Zie voor&#13;
een overzicht Plant Variety Protection (UPOV), nr. 94 (december 2002), p. 10.&#13;
18. Zie achtereenvolgens Plant Variety Protection (UPOV), nr. 82 (augustus 1997), nr. 84 (april 1998), nr. 85&#13;
(oktober 1999), nr. 86 (december 1999), nr. 87 (maart 2000), nr. 91 (juni 2001) en nr. 94 (december 2002).&#13;
19. Zie achtereenvolgens Plant Variety Protection (UPOV), nr. 80 (december 1996, Plant Variety Protection&#13;
Act) en nr. 91 (juni 2001, Plant Patent Act), nr. 81 (april 1997), nr. 82 (augustus 1997), nr. 85 (oktober&#13;
1999), nr. 86 (december 1999), nr. 88 (juni 2000), nr. 89 (september 2000), nr. 91 (juni 2001), nr. 92&#13;
(december 2001) en nr. 93 (juni 2002).&#13;
20. Zie achtereenvolgens Plant Variety Protection (UPOV), nrs. 79 en 88 (juli 1996 en juni 2000), nrs. 84 en&#13;
86 (april 1998 en december 1999) en nr. 92 (december 2001).&#13;
21. Zie section 15 Plant Breeder’s Rights Act 1994, Plant Variety Protection (UPOV), nr. 79 (juli 1996) en&#13;
nr. 88 (juni 2000).&#13;
22. Zie art. 10 lid 1 sub 2 Sortenschutzgesetz, Plant Variety Protection (UPOV), nr. 84 (april 1998) en nr. 86&#13;
(december 1999). Omwille van de leesbaarheid maak ik in deze bijdrage zoveel mogelijk gebruik van de&#13;
Engelse vertalingen van buitenlandse wetsteksten, zoals door UPOV gepubliceerd.&#13;
23. Drucksache 13/7038 d.d. 24 februari 1997 (Gesetzesentwurf der Bundesregierung), p. 13.&#13;
24. Zie art. 57 lid 2 Seed Industry Law, Plant Variety Protection (UPOV), nr. 92 (december 2001).&#13;
25. Zie art. 27 lid 1 Law on the Protection of the New Plant Varieties (Law No. 255/1998), Plant Variety&#13;
Protection (UPOV), nr. 91 (juni 2001).&#13;
26. Zie section 39 (2) Plant Variety Rights Act, Plant Variety Protection (UPOV), nr. 89 (september 2000).&#13;
27. Zie art. 15 Law on Plant Variety Protection, Plant Variety Protection (UPOV), nr. 86 (december 1999).&#13;
28. Vgl. Van der Kooij, Agrarisch recht 1995, p. 342-343; Kamerstukken I, vergaderjaar 1995-1996, 24 129,&#13;
nr. 212b (M.v.A.), p. 5; zie voorts hierna sub 5.&#13;
29. Verordening (EG) nr. 2100/94, PbEG d.d. 1 september 1994, L227/1.&#13;
30. Vgl. Agrarisch recht 1995, p. 63.&#13;
31. De EG is overigens nog niet als zodanig lid van UPOV, ofschoon het verdrag op de toetreding van&#13;
intergouvernementele organisaties wel berekend is; zie bijv. de artt. 26 lid 6 sub b, 29 lid 7 en 34 lid 1&#13;
sub b UPOV 1991.&#13;
32. Kamerstukken II, vergaderjaar 1994-1995, 24 129, nr. 3, p. 9.&#13;
33. Vanzelfsprekend ga ik er in dit geval van uit, dat de kweker niet al in een eerder stadium een andere&#13;
nieuwheidsschadende handeling heeft verricht, zoals voortijdige verkoop van teeltmateriaal. Dat maakt,&#13;
dat de besproken casus zich waarschijnlijk zelden zal voordoen. Zie echter ook de Records, §§ 1556.3,&#13;
1565.2 en 1573 over veranderende maatschappelijke verhoudingen, óók in de agrarische en industriële&#13;
sector, en met name daar waar plantmateriaal industrieel wordt verwerkt.&#13;
34. Ook de hiervoor sub 3 genoemde landen-met-productbescherming gaan van een dergelijk nieuwheidsbegrip&#13;
uit, al spreekt art. 6 lid 1 van de Duitse wet over het verkopen enz. van “plants or parts of&#13;
plants”, hetgeen wellicht al iets ruimer is dan “teelt- of oogstmateriaal”. Opmerkelijk is in dit artikel&#13;
voorts de geografische begrenzing; deze is niet, zoals te doen gebruikelijk, beperkt tot (voortijdige&#13;
verhandeling in) het eigen land, maar bestrijkt de hele Gemeenschap.&#13;
35. Vgl. art. 10b Sortenschutzgesetz (Duitsland), Plant Variety Protection (UPOV), nr. 86 (december 1999);&#13;
art. 59 Seed Industry Law (Republiek Korea), Plant Variety Protection (UPOV), nr. 92 (december&#13;
2001); section 23(1) jo. section 3 Plant Breeder’s Rights Act 1994 (Australië), Plant Variety Protection&#13;
(UPOV), nr. 88 (juni 2000). De laatste wet spreekt in het uitputtingsartikel weliswaar slechts over&#13;
“propagating material”, maar geeft van dat begrip in section 3 een ruime definitie (“any part or product&#13;
from which (…) another plant with the same essential characteristics can be produced.”). Deze&#13;
omschrijving impliceert echter – mijns inziens ten onrechte – dat er géén uitputting intreedt, indien uit&#13;
het product het oorspronkelijke ras niet meer te reproduceren valt.&#13;
36. Vgl. bijv. section 10 Plant Varieties Act 1997 (Groot-Brittannië), Plant Variety Protection (UPOV),&#13;
nr. 85 (oktober 1999); art. 6e Act on Plant Breeder’s Right (Finland), Plant Variety Protection (UPOV),&#13;
nr. 88 (juni 2000); art. 16 Legislative Decree No. 455 (Italië), Plant Variety Protection (UPOV), nr. 91&#13;
(juni 2001); art. 4 Federal Law on the Protection of Plant Varieties (Oostenrijk), Plant Variety Protection&#13;
(UPOV), nr. 92 (december 2001).&#13;
37. Van Overwalle, Octrooieerbaarheid van plantenbiotechnologische uitvindingen (1996), p. 206, stelt in&#13;
dit verband dat als men appels als eetappels op de markt brengt, deze terzelfder tijd geoogst product en&#13;
eindproduct vormen. Mijns inziens is dit verwarrend; een (eind)product zoals in het nieuwe verdrag&#13;
bedoeld is vervaardigd uit geoogst materiaal en kan daarmee dus niet samenvallen. De term eindproduct&#13;
(vgl. art. 5 lid 4 UPOV 1961 en 1978) is van oudsher doorgaans gebruikt ter aanduiding van wat&#13;
nu geoogst materiaal heet, vgl. bijv. Gotzen, RW 1983-1984, p. 2402; Wolf, Agrarisch recht 2003, p. 85-86;&#13;
zie ook voetnoot 5 hiervoor.&#13;
38. Zie de Records, §§ 1557.1 en 1569 en de 14e overweging in de considerans bij de EG-Verordening (“…&#13;
teneinde rekening te houden met het handelsverkeer via landen buiten de Gemeenschap waar geen&#13;
bescherming geldt …”). Zie ook sub 2 hiervoor en voorts Greengrass, EIPR 1991, p. 470.&#13;
39. Zie resp. Kamerstukken II, vergaderjaar 1994-1995, 24 129, nr. 3 (M.v.T.), p. 14 (“… kan de kweker&#13;
import van elders geproduceerde produkten tegenhouden …”); Drucksache 13/7038 d.d. 24 februari&#13;
1997 (Gesetzesentwurf der Bundesregierung), p. 13 (“Damit sollen Erzeugnisse erfaßt werden, die aus&#13;
einer unlizensierten Vermehrung hervorgegangen sind. Dies ist beispielsweise bei der Einfuhr von&#13;
Enderzeugnissen aus nicht lizensierter Auslandsvermehrung der Fall.”).&#13;
40. Greengrass, EIPR 1991, p. 468 noemt in dit verband het aardige voorbeeld van de bescherming van een&#13;
bananenras in Groot-Brittannië.&#13;
41. Zie voor een overzicht UPOV-doc.nr. C/36/6 d.d. 17 oktober 2002, gepubliceerd op www.upov.int.&#13;
42. Vgl. art. 27 lid 3 onder b jo. 65 en 66 TRIPS (Trb. 1995, 130). Op de website van deze organisatie&#13;
(www.wto.org) valt te lezen, dat het totale aantal landen dat als ontwikkelingsland wordt beschouwd,&#13;
wereldwijd nog ongeveer 100 bedraagt, en het totale aantal zg. minstontwikkelde landen ongeveer 30.&#13;
De organisatie telt zelf momenteel ruim 140 lidstaten.&#13;
43. Ervan uitgaande, dat in verreweg de meeste gevallen het product geen DNA van het oorspronkelijke ras&#13;
meer zal bevatten, zal men vanzelfsprekend op ander, schriftelijk bewijs of bewijs met behulp van getuigen&#13;
aangewezen zijn. Zie met betrekking tot de wellicht soms toch te gebruiken methode van DNA-fingerprinting&#13;
Pluim Mentz, BIE 2002, p. 204. De Britse Plant Varieties Act 1997 biedt de kweker in section&#13;
15 de mogelijkheid door middel van een zg. information notice de vermeende inbreukmaker bepaalde&#13;
inlichtingen te vragen, bij het uitblijven waarvan een aantal bewijsvermoedens toepasselijk zal zijn. Ook&#13;
in de nieuwe ZPW zal naar verluidt aandacht besteed worden aan de informatieverstrekking door&#13;
inbreukmakers, vgl. Kamerstukken II, vergaderjaar 2000-2001, 24 036, nr. 217, p. 3. Zie voorts Kamerstukken&#13;
II, vergaderjaar 2002-2003, 22 112, nr. 265, p. 3 e.v. over de opneming van het kwekersrecht in&#13;
een nieuwe Anti-piraterijverordening.&#13;
44. Records, §§ 1551, 1552, 1553.1, 1556.1, 1557.2 en 1566. Ook in Kamerstukken II, vergaderjaar 1994-&#13;
1995, 24 129, nr. 3 (M.v.T.), p. 5 werd gesteld, dat toepassing van een productbeschermingsregeling “…&#13;
alleen aangewezen (lijkt) in situaties waar sprake is van aantoonbare ontduikingspraktijken op grote&#13;
schaal”.&#13;
45. Records, § 1569.&#13;
46. Kamerstukken II, vergaderjaar 1994-1995, 24 129, nr. 3, p. 14; Kamerstukken I, vergaderjaar 1995-1996,&#13;
24 129, nr. 212b; Van der Kooij, Agrarisch recht 1995, p. 343.&#13;
47. Aldus ook Huydecoper/Van Nispen, Bescherming van technische innovatie (2002), p. 370.&#13;
48. Vgl. de onderling enigszins afwijkende terminologie in art. 14 lid 3 UPOV 1991, art. 13 lid 4 Vo. en&#13;
art. 40 lid 5 ZPW.&#13;
49. Vgl. art. 53 lid 1 sub b ROW 1995 en zie de (overigens schaarse) rechtspraak vermeld in&#13;
Huydecoper/Van Nispen, a.w., p. 233 en in Wichers Hoeth, Kort begrip van het intellectuele eigendomsrecht&#13;
(2000), p. 41.&#13;
50. De tekst van dit opstel werd afgesloten in april 2003.</legacyfootnotes><footnotes><footnote/></footnotes><auteurs>mr. P.A.C.E. van der Kooij</auteurs><published>2003-07-01 00:00:00</published><modified>2003-07-01 00:00:00</modified><editiondate>2003-07-01</editiondate><htmlpath>https://denhollander.info/artikel/4603</htmlpath></article>
</articles></edition>