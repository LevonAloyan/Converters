<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2011</searchword><id>9299</id><udhid>UDH:TvAR/9299</udhid><titel>Rechtspraak 5640. Kapellerput/ Wanders (TvAR 2011/5640)</titel><searchwords><searchword>TvAR 6/2011</searchword><searchword>TvAR 2011/5640</searchword><searchword>UDH:TvAR/9299</searchword></searchwords><attachments><attachment><name>TvAR2011_06_03_Rechtspraak_5640.pdf</name><extention>pdf</extention><url>https://denhollander.info/download/8148/ci</url></attachment></attachments><inleiding>Opzegging. Verzet. Niet-agrarische bestemming.&#13;
[Burgerlijk Wetboek art. 7:369, 7:370. 7:377]&#13;
Niet geëist kan worden dat het verzet van de pachter tegen opzegging in gaat op de door de verpachter aangevoerde gronden.&#13;
Met noot E.H.M. Harbers&#13;
</inleiding><content>1 Het verloop van het geding&#13;
1.1 Voor het verloop van het geding tot aan het arrest van 31 augustus 2010 verwijst het hof naar dat arrest.&#13;
1.2 Ingevolge genoemd arrest heeft het hof met partijen ge­compareerd. Voorafgaand aan de comparitie hebben partijen ingevulde vragenlijsten in het geding gebracht, wat betreft Wanders met bijlagen. Het proces-verbaal van de comparitie bevindt zich bij de stukken.&#13;
1.3 Partijen hebben andermaal de stukken voor het wijzen van arrest aan het hof overgelegd en het hof heeftarrest be­paald.&#13;
2 De vaststaande feiten&#13;
2.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
2.2 Wanders heeft sinds 15 december 1985 van (de rechts­voorgangster van) Kapellerput op grond van een schrifte­lijke en bij de grondkamer voor Noord-Brabant op 15 fe­bruari 1986 ingekomen en op 25 maart 1986 goedgekeurde pachtovereenkomst in gebruik een perceel cultuurgrond, ka­dastraal bekend gemeente Heeze, sectie F, nummer 3499 gedeeltelijk, ter grootte van 1.21.30 ha (hierna: de pacht­overeenkomst).&#13;
2.3 Reeds bij het aangaan van de pachtovereenkomst was de bestemming van het verpachte volgens het toen geldende bestemmingsplan niet-agrarisch, namelijk gebruik voor so­ciale en culturele doeleinden.&#13;
2.4 Bij notariële akte van 30 december 1996 is door de toen­malige verpachtster, namelijk de Stichting Kapellerput, (on­der meer) het verpachte ingebracht in de vennootschap van Kapellerput, dus in de besloten vennootschap met beperkte aansprakelijkheid Holding Kapellerput B.V.&#13;
2.5 Kapellerput heeft bij brief van haar rentmeester van 7 november 2008 de pachtovereenkomst opgezegd en daarbij als reden voor de opzegging opgegeven het uitvoering geven aan de niet-agrarische bestemming van het verpachte.&#13;
2.6 Bij brief van 11 december 2008 heeft Wanders zich te­gen de opzegging verzet, als volgt:&#13;
“Onlangs ontvingen wij een brief waarin u de pachtovereen­komst opzegt tegen 15 december&#13;
2009. Het gepachte perceel is van belang voor onze bedrijfs­voering. Wij exploiteren een grondgebonden Biologisch Dy­namisch melkgeitenbedrijf. Grondgebondenheid is een ver­eiste om het BD keurmerk “Demeter” te mogen gebruiken. Ik verzet me tegen de pachtopzegging.”&#13;
3 De motivering van de beslissing in hoger beroep&#13;
3.1 In dit geding vordert Kapellerput in conventie, kort ge­zegd, vaststelling van het tijdstip waarop de pachtovereen­komst zal eindigen en een bevel tot ontruiming van het ver­pachte op straffe van een dwangsom. In (voorwaardelijke) reconventie vordert Wanders veroordeling van Kapellerput om het verpachte aan hem aan te bieden met inachtneming van artikelen 7:378 e.v. Burgerlijk Wetboek. Bij het vonnis van 13 april 2010 heeft de pachtkamer in eerste aanleg de vordering in conventie afgewezen op de grond dat de vorde­ring ten onrechte niet door de Stichting Kapellerput is inge­steld. Wat betreft de vordering in reconventie heeft de pacht­kamer in eerste aanleg verstaan dat op die vordering niet behoeft te worden beslist.&#13;
3.2 In het principaal beroep stelt Kapellerput de toewijsbaar­heid van de vordering in conventie opnieuw aan de orde en in het (voorwaardelijke) incidenteel beroep Wanders de toe­wijsbaarheid van de vordering in reconventie.&#13;
3.3 Thans betwist Wanders niet langer dat Kapellerput ei­genaresse van het verpachte en dus verpachtster is (memo­rie van antwoord in het principaal beroep onder 14). Daar­uit volgt dat de grief in het principaal beroep slaagt en dat de voorwaarde is vervuld waaronder het incidenteel beroep en de reconventionele vordering zijn ingesteld. Het hof zal de toewijsbaarheid van de vorderingen in conventie en in re­conventie opnieuw beoordelen.&#13;
3.4 Met zijn vordering in reconventie ziet Wanders eraan voorbij dat volgens het toenmalige artikel 56f lid 1 Pachtwet (overeenkomend met het huidige artikel 7:381 lid 1 Burger­lijk Wetboek) geen voorkeursrecht bestaat indien aan het verpachte bij een bestemmingsplan een andere dan land­bouwkundige bestemming is gegeven. Dat dit het geval is en ook ten tijde van de inbreng van het verpachte in Kapeller­&#13;
put het geval was, is niet in geschil. De vordering van Wan­ders is dus niet toewijsbaar.&#13;
3.5 Wat betreft de vordering in conventie heeft Kapeller­put zich primair op het standpunt gesteld dat het onder 2.6 bedoelde verzet geen werking heeft omdat het geen opga­ve bevat van de redenen waarop Wanders zijn verzet te­gen de opzegging grondt. Volgens Kapellerput kon Wanders niet volstaan met het uiteenzetten van zijn belang bij verlen­ging van de pachtovereenkomst en had hij in moeten gaan op de door Kapellerput gebezigde opzeggingsgrond, name­lijk het uitvoering geven aan de niet-agrarische bestemming van het verpachte (onder meer inleidende dagvaarding on­der 4 en 5).&#13;
3.6 Het hof oordeelt als volgt. Het eerste lid van arti­kel 7:369 Burgerlijk Wetboek schrijft voor dat de pachter bij gelegenheid van zijn verzet tegen de opzegging de re­denen opgeeft “waarop hij dit verzet grondt”. De wet om­schrijft niet van welke aard die redenen moeten zijn en for­muleert ook niet, in ieder geval niet met zoveel woorden, de eis dat de pachter ingaat op de door de verpachter gebezig­de opzeggingsgrond(en). Zonder een duidelijke wettelijke grondslag acht het hof het niet juist om aan het verzet door de pachter niettemin een zodanige eis te stellen. In dit ver­band is van belang dat het verzet een partijhandeling is, in de zin dat zij door de pachter zelf kan en veelal ook zal wor­den verricht, zonder tussenkomst van een juridische profes­sional. Wanders heeft bij gelegenheid van zijn verzet zijn belang bij voortzetting van de pachtovereenkomst uiteen­gezet. Daarmee heeft hij overeenkomstig artikel 7:369 lid 1 Burgerlijk Wetboek opgave gedaan van de redenen waarop het verzet is gegrond. Het primaire standpunt van Kapeller­put is dus ondeugdelijk.&#13;
3.7 Kapellerput heeft het voornemen, zo volgt uit haar nade­re mededelingen ter gelegenheid van de comparitie van par­tijen, om het verpachte deels te bestemmen tot parkeerplaats en voor het overige tot “parkachtig uitloopgebied”. Gelet op de door Kapellerput overgelegde stukken, waaronder het be­stemmingsplan “Buitengebied Heeze-Leende” (producties 8 tot en met 11 bij de memorie van antwoord in het inciden­teel beroep), zoals met partijen besproken ter gelegenheid van de comparitie van partijen, dient ervan te worden uitge­gaan dat die bestemming in overeenstemming is met een on­herroepelijk bestemmingsplan en volgens de tweede vol­zin van het eerste lid van artikel 7:377 Burgerlijk Wetboek daarmee met het algemeen belang. Voor zover Wanders zijn standpunt dat de voorgenomen bestemming in strijd is met de toepasselijke bestemmingsplanvoorschriften nog hand­haaft, is dat standpunt in het licht van de inhoud van de be­doelde stukken onvoldoende gemotiveerd. Het hof acht be­doeld voornemen ook voldoende concreet en uitvoerbaar. Dat betekent dat de beëindigingsvordering van Kapellerput toewijsbaar is overeenkomstig artikel 7:370 lid 1 aanhef en onder e Burgerlijk Wetboek, in verbinding met artikel 7:377 van dat wetboek.&#13;
3.8 Gelet op het verplichte karakter van de ontbindings­grond van artikel 7:377 Burgerlijk Wetboek moet worden aangenomen dat de pachtrechter ook in het geval van de toe­passelijkheid van de beëindigingsgrond van artikel 7:370 lid 1 aanhef en onder e van dat wetboek slechts een beperkte beoordelingsspeelruimte heeft. In verband daarmee kan aan de toewijsbaarheid van de beëindigingsvordering van Kapel­lerput niet afdoen dat het verpachte al meer dan twintig jaar bij Wanders in gebruik is (onder meer conclusie van ant­woord onder 5), dat Kapellerput ook elders op haar terrein parkeerplaatsen kan aanleggen (idem onder 6) en dat Wan­ders een wezenlijk belang heeft bij voortzetting van de pacht in verband met het grondgebonden karakter van zijn bedrijf (idem onder 7), terwijl hem door Kapellerput uiteindelijk geen “ruilgrond” ter beschikking is gesteld (onder conclusie van dupliek onder 3).&#13;
3.9 Gelet op de fasering van de uitvoering van het werk, zo­als ter zitting van de zijde van Kapellerput toegelicht, zal het hof de beëindiging voor het gedeelte van het verpachte dat voor de parkeerplaats nodig is op een eerdere datum vast­stellen dan voor het resterende gedeelte.&#13;
3.10 De vordering tot ontruiming is eveneens toewijsbaar. Het hof zal de gevorderde dwangsom maximeren.&#13;
3.11 In verband met het in het eerste lid van artikel 7:369 Burgerlijk Wetboek bepaalde zal het hof zijn arrest wat be­treftde beëindiging van de pachtovereenkomst en de ontrui­ming&#13;
van het verpachte niet uitvoerbaar bij voorraad verklaren.&#13;
3.12 Het hof ziet aanleiding om overeenkomstig het derde lid van artikel 7:373 Burgerlijk Wetboek een bedrag te bepa­len, dat Kapellerput aan Wanders moet betalen indien later mocht blijken dat de wil om aan het verpachte de hiervoor bedoelde bestemming te geven in werkelijkheid niet aanwe­zig is geweest.&#13;
3.13 Als de in het ongelijk gestelde partij zal Wanders wor­den veroordeeld in de kosten van het principaal beroep. Een kostenveroordeling in het incidenteel beroep zal achterwe­ge blijven omdat dit beroep onnodig was. Op grond van de devolutieve werking van het hoger beroep was, in verband met het slagen van de grief in het principaal beroep, de toe­wijsbaarheid van de vordering in reconventie immers ook zonder het incidenteel beroep aan de orde. De kosten van de eerste aanleg zal het hof compenseren op de grond dat de uitkomst van die instantie mede berust op nalatigheid van de zijde van Kapellerput, namelijk het niet verschijnen ter ge­legenheid van de door de rechtbank bevolen comparitie van partijen.&#13;
4 De beslissing&#13;
Het hof, recht doende in hoger beroep:&#13;
vernietigt het vonnis van de pachtkamer van de rechtbank ’s-Hertogenbosch, sector kanton, locatie Boxmeer, van 13 april 2010 en doet opnieuw recht;&#13;
stelt vast dat de pachtovereenkomst met betrekking tot het perceel landbouwgrond kadastraal bekend gemeente Heeze, sectie F, nummer 3499 gedeeltelijk, ter grootte van 1.21.30 ha, eindigt, wat betreft het op de aangehechte tekening met enkele arcering aangegeven gedeelte op 1 november 2011 en wat betreft het op die tekening met arcering met kruisen­de lijnen aangegeven gedeelte op 1 november 2012;&#13;
beveelt Wanders het verpachte bij gelegenheid van het einde van de pachtovereenkomst te ontruimen en ontruimd te hou­den, op verbeurte van een dwangsom van € 250,— voor ie­dere dag dat Wanders met de uitvoering van dit arrest na de betekening ervan in gebreke blijft, met een maximum van € 25.000,-, en machtigt Kapellerput om in dat geval de ontrui­ming zelf te (doen) bewerkstelligen, zo nodig met hulp van de sterke arm van politie en justitie;&#13;
bepaalt dat Kapellerput aan Wanders een bedrag ad € 45.000,- moet betalen indien later mocht blijken dat de wil om aan het verpachte de onder 3.7 bedoelde bestemming te geven in werkelijkheid niet aanwezig is geweest; compenseert de kosten van de eerste aanleg, aldus dat ieder van par­tijen de eigen kosten draagt;&#13;
veroordeelt Wanders in de kosten van het principaal beroep, tot aan deze uitspraak aan de zijde van Kapellerput begroot op € 1.788,— voor salaris overeenkomstig het liquidatie­tarief, op € 263,— voor griffierecht en op € 80,89 voor de kosten van de appeldagvaarding en verklaart dit arrest in zo­verre uitvoerbaar bij voorraad;&#13;
wijst af het meer of anders gevorderde.&#13;
Noot&#13;
In dit arrest komt de vraag aan de orde aan welke eisen een verzet tegen een opzegging dient te voldoen. Een regulie­re pachtovereenkomst kan slechts worden opgezegd op een van de in artikel 7:370 BW genoemde gronden. Als de pach­ter niet kan instemmen met de opzegging, dan kan hij zich op grond van artikel 7:369 lid 1 BW binnen zes weken ver­zetten tegen de opzegging met opgave van redenen waar­op hij dit verzet grondt. Uit dit arrest blijkt dat aan de moti­vering van een opzegging geen hoge eisen worden gesteld. De verpachter had opgezegd op grond van artikel 7:370, eerste lid onder e BW, vanwege de niet-agrarische bestem­ming van het gepachte. De pachter had in zijn verzet alleen zijn belang bij behoud van het gepachte uiteengezet en was niet ingegaan op de genoemde opzeggingsgrond. De ver­pachter stelde zich op het standpunt dat uit artikel 7:369 BW zou volgen dat de pachter in het verzet op de opzeggings­grond had moeten ingaan. In de parlementaire geschiede­nis is wel enig aanknopingspunt te vinden voor het stand­punt van de verpachter. De wet bepaalt niet aan welke eisen een verzet dient te voldoen, alleen dat de pachter de redenen moet opgeven. In de MvT is opgenomen dat de pachter tij­dig en behoorlijk gemotiveerd moet opkomen tegen een op­zegging (Kamerstukken II 2005/06, 30 448, nr 3 pag. 26). In de Nota naar aanleiding van het verslag Kamerstukken II 2005/06, 30448, nr 8, p. 920448 is het volgende te lezen ‘De redenen waarop een verzet tegen de opzegging is gegrond zullen derhalve neerkomen op een betwisting dat de aange­voerde opzeggingsgronden feitelijk juist en ter zake dienend zijn.’ In dit geval had de pachter niet betwist dat er sprake was van een niet-agrarische bestemming. Het Hof verstaat onder opgave van redenen blijkens dit arrest slechts een be­richt van de pachter waarom hij zich verzet. In dit geval had de pachter zich beroepen op het belang bij voortzetting van de pachtovereenkomst. Daarmee had hij de redenen van het verzet opgegeven en dat was voldoende voor een rechtsgel­dig verzet. Nu in de wet niet specifiek is opgenomen dat de pachter in moet gaan op de opzeggingsgronden en verzet gedaan kan worden zonder tussenkomst van een juridische professional, acht het hof het niet juist om zwaardere eisen aan een verzet te stellen. Dat oordeel lijkt mij juist. Van een pachter kan niet verlangd worden dat hij zich bij verzet te­gen een opzegging al juridisch laat bijstaan; het is immers nog niet zeker of de verpachter ook daadwerkelijk een be­ëindigingsprocedure aanhangig zal maken.&#13;
Het verzet van de pachter heeft in dit geval overigens geen succes. Er is sprake van een bestemming voor niet-agrari­sche doeleinden. Alhoewel artikel 7:370 BW bepaalt dat de rechter de vordering kan toewijzen, is de beoordelingsruimte volgens het hof beperkt. Dat wordt opgehangen aan het ver­plichte karakter van de ontbindingsgrond van artikel 7:377 BW. Aan een belangenafweging wordt derhalve niet toege­komen. Het hof komt evenmin toe aan de vraag of bij een beëindiging op grond van artikel 7:370 lid 1 onder e BW de verpachter een schadeloosstelling verschuldigd is (zie mijn opmerkingen in het preadvies voor de Vereniging Agrarisch Recht, Knelpunten in het nieuwe pachtrecht, Agr. r. 2008, p. 94 e.v.). Ten tijde van het aangaan van de pachtovereen­komst had het gepachte reeds een niet-agrarische bestem­ming, zodat op grond van artikel 7:377 lid 5 BW geen scha­devergoeding verschuldigd is.&#13;
E.H.M. Harbers&#13;
­</content><legacyfootnotes/><footnotes><footnote/></footnotes><auteurs>mrs. W.L. Valk, D.J. van Dijk en E.J. van der Poel en de deskundige&#13;
leden ing. L.L.M. de Lorijn en ir. H.B.M. Duenk</auteurs><published>2011-06-01 00:00:00</published><modified>2011-06-01 00:00:00</modified><editiondate>2011-06-01</editiondate><htmlpath>https://denhollander.info/artikel/9299</htmlpath></article>
</articles></edition>