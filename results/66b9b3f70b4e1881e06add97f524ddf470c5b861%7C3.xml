<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2012</searchword><id>9661</id><udhid>UDH:TvAR/9661</udhid><titel>Landbouw en natuur in Duitsland en Nederland</titel><searchwords><searchword>TvAR 1/2012</searchword><searchword>UDH:TvAR/9661</searchword></searchwords><attachments><attachment><name>TvAR2012_01_03_Landbouw.pdf</name><extention>pdf</extention><url>https://denhollander.info/download/8419/ci</url></attachment></attachments><inleiding>Op 18 en 19 november 2011 organiseerde onze Verenging voor Agrarisch Recht in samenwerking met onze Belgi­sche en Duitse zusterverenigingen voor 18 deelnemers in Wageningen een drielandenseminar. Het thema voor de bijeenkomst was Landbouw en Natuur. De Belgen lieten van deelname afweten, zodat het een seminar voor twee landen bleek te zijn. De Duitse delegatie deelde mee dat onlangs het specialisme agrarisch recht voor Duitse advocaten is ingesteld en dat 80 advocaten het examen daarvoor hebben gehaald. De Duitse Vereniging voor Agrarisch en Milieurecht organiseert jaarlijks twee dagen nascholing op haar gebied voor de rechterlijke macht.&#13;
</inleiding><content>1. Welkom in Wageningen&#13;
De deelnemers aan het Dreiländerseminar werden welkom geheten door prof. mr. B. van der Meulen. hoogleraar Recht en Bestuur aan de Wageningen UR (Universiteit en Resear­chcentrum). Deze Universiteit is een concern van drie ver­schillende typen bedrijven: de universiteit, de hogeschool Van Hall Larenstein en de DLO instellingen zoals het Land­bouw Economisch Instituut (LEI) en het RIKILT. Onder­wijs strekt zich uit over het terrein van HBO, Universiteit, postacademisch en PhD. Research omvat fundamenteel, strategisch en toegepast onderzoek. De domeinen die aan­dacht hebben zijn voedsel(productie), milieu &amp; landschap en gezondheid, levensstijl &amp; bestaansvoorwaarden. Dit brede terrein wordt bestreken door wetenschappers georganiseerd in vijf departementen: Agrotechnologie &amp; voedingsweten­schappen, dierwetenschappen, plantwetenschappen, mili­euwetenschappen en sociale wetenschappen. De juridische discipline is ondergebracht bij de sociale wetenschappen. De leerstoelgroep Recht en Bestuur heeft zich toegelegd op wet- en regelgeving betreffende de gehele voedselketen van boer tot bord op nationaal, Europees en mondiaal (WTO) niveau, maar ook elders in de wereld zoals in de Verenig­de Staten en China. Ook private regulering door middel van standaarden zoals GMP+ en GlobalGAP is volop in beeld. Het terrein van onderwijs en onderzoek omvat het levens­middelenrecht maar ook intellectuele eigendom. Spreker gaf een bijzonder cachet aan deze bijeenkomst door dit mo­ment te kiezen voor de officiële aankondiging van de terug­keer in Wageningen van onderwijs in agrarisch recht. Met ingang van dit academisch jaar verzorgt prof. mr. D.W. Bruil het nieuwe keuzevak. Dit is het resultaat van een versterkte samenwerking tussen de leerstoelgroep Recht en Bestuur en het Instituut voor Agrarisch Recht.&#13;
2. Bescherming van plant en dier in Nederland&#13;
Algemeen&#13;
Prof. mr. A.A. Freriks, hoogleraar aan de Universiteit van Utrecht, lichtte in het Engels, de Flora- en Faunawet toe. Het doel van natuurbescherming in Nederland is bescher­ming van leefgebieden en planten- en diersoorten. Soor­ten worden beschermd door de Flora- en Faunawet (hierna: FFW) van 1998 en nadere regelgeving voor bedreigde- en rode lijstsoorten. De FFW biedt in het wild levende dieren en plantsoorten wettelijke bescherming en voert EU-richtlij­nen, zoals de Vogelrichtlijn en de Habitatrichtlijn, en het CITES-verdrag, uit. Niet in de wet zelf, maar wel In de pre­ambule, wordt verwezen naar de intrinsieke waarde van be­schermde dieren. De FFW geeft meestal een grotere be­scherming dan de EU-richtlijnen en beschermt ook een groter aantal diersoorten.&#13;
In art. 4 FFW worden alle van nature op het grondgebied van de Europese Unie voorkomende vogels aangewezen, en verder alle van nature in Nederland voorkomende amfibieën, reptielen, zoogdieren (met uitzondering van zwarte rat, brui­ne rat en huismuis), inlandse vissen (met uitzondering voor die vissen waarvoor de Visserijwet geldt) en een aantal in­heemse planten.&#13;
Art. 7 FFW bepaalt dat de Minister van EL&amp;L, omdat ze niet automatisch een wettelijke bescherming genieten, de rode lijst dieren en –planten beschermt. Overigens worden - omdat het ministerieel beleid soms faalt - daaromtrent ook inspanningen verwacht van provincies, gemeentes en na­tuurbeschermingsorganisaties. Maatregelen aangaande de rode lijst kunnen niet op grond van de FFW maar slechts op grond van de Natuurbeschermingswet worden genomen.&#13;
Zorgplicht&#13;
De FFW verbiedt beschermde dieren te doden of te versto­ren en beschermde planten te vernielen. Burgers hebben - met uitzondering van jacht en bestrijding van ziektes - een zorgplicht inzake behoud van alle flora en fauna. De FFW verbiedt inzake flora (art. 8) het verzamelen en vernielen van beschermde inheemse planten, in art. 13 de handel en het bezit van bepaalde soorten planten en dieren, en in art. 14 bij AmvB aangewezen planten te introduceren. Ten aan­zien van fauna gelden: verboden in art. 9 van doden, ver­wonden of vangen, in art. 10 van verstoring, in art. 11 verstoring van nesten, in art. 12 van meenemen, beschadigen of vernielen van eieren, in art. 13 handel en bezit van inheem­se beschermde diersoorten inclusief CITES, en in art. 14 de introductie van uitheemse dieren. De FFW voorziet in drie uitzonderingen (derogaties) op het algeheel verbod, name­lijk vanwege de jacht, vanwege beheer en schadebestrijding en vanwege de in art.75 FFW vermelde gevallen, op grond waarvan voor allerlei projecten ontheffing kan worden ver­kregen. &#13;
Jacht &#13;
Uitzondering van het verbod op het doden van dieren geldt voor de jacht op bepaalde dieren in bepaalde seizoenen, zo­als hazen, fazanten, wilde eenden, konijnen, houtduiven en patrijzen. Patrijzen staan echter op de rode lijst en zijn des­wege weer op de uitzondering uitgezonderd. De landeige­naar heeft het jachtrecht dat hij kan verhuren. Voor de jacht is een jaarlijkse vergunning nodig; in Nederland worden er 30.000 uitgegeven. Jachtmethodes worden nader geregeld bij AmvB en bij Ministerieel Besluit. GS kan ingevolge art. 29 FFW samenwerkingsverbanden van jachthouders erken­nen als faunabeheereenheid ten behoeve van het beheer van diersoorten of bestrijding van schade aangericht door dieren. Ook kan GS (art.67 FFW), wanneer er geen andere wettelij­ke mogelijkheid is, uitzonderingen op het jachtverbod aan wildbeheereenheden toestaan ten behoeve van publieke ge­zondheid of veiligheid, of preventie bij gevaar voor gewas, vee, bos, visserij en water. &#13;
Ontheffing &#13;
Art. 75 FFW regelt dat middels ontheffingsbesluiten alge­mene uitzonderingen, en bepaalde beschermingsregimes voor in Nederland beschermde soorten of in Eu-richtlij­nen beschermde soorten, mogelijk zijn. Het Besluit vrijstel­ling beschermde dier- en plantensoorten bepaalt in art. 16a- 16g een algemene uitzondering voor het behoud van wegen, spoorwegen, dijken, vliegvelden, waterlopen, bossen, land­bouw, etc. Een bijzondere ontheffing via een Ministerieel Besluit is bijvoorbeeld mogelijk voor bepaalde werkzaam­heden of sectoren in de ruimtelijke ordening, maar de zorg­plicht blijft wel in stand. De Minister van EL&amp;L kan voor de dispensatie van een verbod, wel of niet via een vergun­ning, mitigerende of compenserende maatregelen van de vergunninghouder, dikwijls projectontwikkelaars -zoals bij de uitbreiding van de haven van Amsterdam- eisen. De Raad van State oordeelt binnenkort over het beroep tegen een ge­weigerde vergunning voor het bestrijden van bepaalde be­schermde insecten, welke noodzakelijk zou zijn ingeval van braaklegging van grond. &#13;
Natuurwet &#13;
Er komt een nieuwe Natuurwet waarin de nationale bescher­ming van soorten kleiner wordt, de EU-richtlijnen strikt worden geïmplementeerd en de provincies de uitvoerende overheden worden tenzij het om een nationaal te bescher­men belang gaat. De FFW, de Natuurbeschermingswet en de Boswet vervallen bij de invoering van de Natuurwet. &#13;
Discussie &#13;
De FFW beschermt naast de soorten ook nog de individue­le dieren. De Gezondheids- en Welzijnswet voor dieren ver­biedt ook het doden van dieren maar zondert slachtdieren daarvan uit. Agrarische werkzaamheden hebben onder de FFW een algemene ontheffing, maar de ruimtelijke ordening of meer speciaal de bouw, niet. In Duitsland heeft nieuw­bouw veel problemen met het voorkomen of de schijn van voorkomen van de hoefijzervleermuis; het is soms nodig dat een boer de milieugroep financieel steunt opdat deze het be­zwaar tegen de bouw van een stal intrekt. In Nederland moet de grondeigenaar wildschade voorkomen door wild te laten bejagen. Ook dient hij schade door beschermde dieren door het nemen van adequate maatregelen te voorkomen; lukt het hem dan nog niet dan betaalt de overheid de schade. &#13;
In Duitsland is elke eigenaar van meer dan 75 hectare grond verplicht lid van een wildbeheereenheid, zelfs al is hij te­gen de jacht. Over dat verplichte lidmaatschap wordt nu ge­procedeerd voor het Hof voor de rechten van de mens. Niet de overheid maar de wildbeheereenheid betaalt in Duitsland wildschade. Voor schade door bevers wordt echter niet be­taald, ook niet door het waterschap. Ganzenschade wordt evenmin vergoed. Schade nabij dorpen door vossen, zwijnen en wasberen wordt niet vergoed. Een Duitse jager moet, net zoals in Nederland, een jachtvergunning hebben. &#13;
3. Landwirtschaft und Natur in Deutschland &#13;
Algemeen &#13;
De Duitse bijdrage is van de heren V. Nies, F. Schüttig en W. Barran, waarvan de laatste de bijdrage toelicht. Op 1 mei 2010 is de nieuwe Bundesnaturschutzgesetz (BNG) van kracht geworden, waardoor voor het eerst de natuurbescher­ming op bondsniveau is geregeld. Vroeger was er wel een raamwet op dat niveau maar regelden de landen de inhou­delijke materie. Dit gaf problemen omdat de wetgeving per land verschilde en omdat er boeren in twee landen werkten. Overigens hebben de landen nu nog het recht afwijkende wetgeving in hun land in te stellen, maar dan op voorwaarde dat de BNG het toestaat en deze niet in strijd is met Europe­se wetgeving. Afwijkingen behelzen dan ook meestal op het land toegesneden precisering van bondswetgeving. De na­tuurbescherming voor concrete gebieden wordt geregeld in Verordeningen van de betreffende uitvoerende landsorganen. &#13;
Beschermde gebieden &#13;
De BNG kent - net zoals vroeger - in de paragrafen 23-30, verschillende soorten beschermde gebieden, zoals natuurbe­schermingsgebied, nationaal park, biosfeerreservaat, land­schapbeschermingsgebied, natuurpark en beschermde bio­toop. Het probleem is dat voormelde gebieden precies in de wet zijn aangeduid, maar dat een biotoop pas (automatisch) wordt beschermd als er zich in de wet vermelde kenmerken daarvan voordoen. Ook kan een nieuwe biotoop zich voor­doen in een al anderszins beschermd gebied. Na overstro­ming van de Elbe en de Oder ‘dreigde’ er bijvoorbeeld een nieuwe biotoop te ontstaan en boeren wilden ‘de betreffende rommel’ daarom niet laten liggen; zij verwijderen deze dus met spoed na het terugtrekken van het water. &#13;
Natura 2000 &#13;
De betreffende EU-richtlijnen zijn in art 32 van de BNB ge­ïmplementeerd hetgeen rechtsgevolgen voor de aangewe­zen gebieden heeft. De geboden en verboden die in een aan­gewezen gebied gelden moeten rechtens afdwingbaar zijn. Dit is mogelijk middels verordeningen, het sluiten van over­eenkomsten of door overheidsbesluiten. Elk land wijst minstens tien beschermde gebieden op grond van de daar voor­komende biotoop aan. Een gebied dient een leefgebied van minstens de helft van de dier- of plantensoort af te dek­ken, als dat niet zo is moet het land nog meer gebieden ter bescherming aanwijzen. De gebieden, met de daarin be­schermde soorten, moeten gemeld worden aan het Bonds­ministerie van Milieu, die een gezamenlijke lijst doorgeeft aan de Europese Commissie. De meeste Natura 2000-gebie­den zijn ook als natuurbeschermingsgebied aangewezen, zo­dat dat art. 32 BNB verplicht om het doel van de gebiedsbe­scherming aan te geven. Alle soorten en doelstellingen van natuurbehoud van de Natura 2000-gebieden worden vastge­steld, hetgeen van belang is voor de controle door de Euro­pese Commissie op de aanwijzing. De vastgelegde gegevens zijn openbaar en toegankelijk via internet. Inmiddels zijn er 4.622 FFHabitat-gebieden en 738 Vogelbeschermingsgebie­den aangewezen, welke samen meer dan 15% van de opper­vlakte van de grond en 41% van de zee uitmaken. Beheer­plannen hebben weliswaar geen onmiddellijke werking voor de grondeigenaar maar het is toch wettelijk mogelijk hem beperkingen inzake bescherming van gebied of soort op te leggen. Goede landbouwpraktijk wordt immers in alle ver­ordeningen verplicht gesteld. Het is daarom bijvoorbeeld mogelijk het bemesten van een schraal weiland of de aanleg van drainage in een nat gebied na de aanwijzing als FFHabi­tat-gebied te verbieden. &#13;
Project &#13;
Het is onduidelijk wat precies een project in een Natura- 2000-gebied is; de BNG definieert het begrip in art. 34 over­eenkomstig de Habitatrichtlijn (art. 6, derde lid). Men haakt daarom meestal bij het begrip project voor de bouwvergun­ning aan, maar het kan ook om het omzetten van akkerland in weiland gaan en dan blijft het begrip onduidelijk. Als een project maatregelen vereist die ingrijpen in de natuur en landschap dan is het echter zeker een project in de zin van art.34 par. 1 BNG, maar deswege hoeft het project niet apart getoetst te worden. &#13;
Verleners van bouw -en milieuvergunningen moeten de Ha­bitattoets dan maar meenemen in hun besluit aldus spreker; zij moeten de vergunning immers op alle overheidsvoor­schriften toetsen. Maar het is voor gemeentebesturen moei­lijk te beoordelen of een aangekondigd project, dat goede landbouwpraktijk qua bodemgebruik niet in de weg staat, toch nog aan de Habitatrichtlijn getoetst moet worden omdat het project nadelig voor het beschermde gebied kan zijn. &#13;
Toetsing aan de Habitatrichtlijn van bestemmingsplan, streekplan of milieuplan is vóór de vaststelling van het plan al gebeurd en levert dus geen problemen per aangevraagd project op. &#13;
En heeft een boer eenmaal een bouw- of milieuvergunning dan kan niemand meer daartegen ageren. Veehouderij is op zich überhaupt toegestaan, als het maar niet in het betref­fende gebied verboden is, de nodige vergunningen zijn ver­leend, en het bedrijf volgens goede landbouwpraktijk wordt uitgeoefend. &#13;
Discussie &#13;
Er zijn Duitse milieugroepen die zover gaan dat ze meer dan 400 verpachte hectare in eigendom verwerven, deze ont­pachten, en ze laten verwilderen. In Natura 2000 gebieden in Nederland zijn geen veehouders gevestigd, dus is er geen ammoniakuitstoot in de gebieden maar slechts er naar toe, hetgeen ook problemen geeft. In Duitsland zijn er wel vee­houders in Natura 2000- gebieden gevestigd maar zij lossen het probleem op door technieken als aanplant om de stal, luchtfilters, afdekking mestopslag en meteen onderwerken van mest. &#13;
4. Bescherming van natuurgebieden in Nederland &#13;
Algemeen &#13;
Over de gebiedsbescherming spreekt de voorzitter van onze vereniging prof. mr. D.W. Bruil, bijzonder hoogleraar aan de Universiteit van Groningen, in het Duits. In Nederland zijn zeer veel gebiedsaanduidingen: foerageergebieden voor ganzen en smienten, vogelgebieden, habitats, natuurmonu­menten, reservaatsgebieden,beheersgebieden, kwetsbare ge­bieden en landgoederen, ecologische hoofdstructuur, nati­onale parken, waardevolle cultuurlandschappen, belvedere gebieden, landschapsgebieden, zeer kwetsbare natuur, land­bouwontwikkelingsgebieden, verbindingszones, verwe­vingsgebieden, extensiveringsgebieden, varkensvrije zones, retentiegebieden, grondwaterbeschermingsgebieden, bo­dembeschermingsgebieden, en stiltegebieden. Sommige van deze gebieden hebben een duidelijke juridische status, ande­re niet of slechts gedeeltelijk. &#13;
Natura 2000 &#13;
In de Natura 2000-gebieden gelden zowel de EU-Habi­tatrichtlijn als de Natuurbeschermingswet 1998 (hierna: Nbw), zodat daar ook steeds de rechtsgevolgen als bedoeld in art. 19a Nbw gelden. De richtlijn is in 2009 in de Natuur­beschermingswet geïmplementeerd, zodat geen rechtstreek­se werking meer nodig is behalve als de aanwijzing iets zou toevoegen aan de communautaire lijst. De Natuurbescher­mingswet kent vier soorten gebieden: natuurmonumenten, landschapsgezichten, Natura 2000-gebieden, en overige in­ternationale gebieden. &#13;
Die overige internationale gebieden zijn bijvoorbeeld wet­lands, maar ook andere gebieden die krachtens art. 27 Nbw door de Minister worden aangewezen, welke aanwijzing overigens geen directe rechtsgevolgen heeft voor de burger. Landschapsgezichten worden gedefinieerd in art. 23 Nbw, en wanneer ze zijn aangewezen heeft dat tot gevolg dat krachtens art. 26 Nbw de gemeenteraad een beschermend bestemmingsplan moet opstellen. Beschermde natuurmonu­menten worden aangewezen krachtens art. 10 en 11 Nbw. Art.16 e.v. Nbw regelt de rechtsgevolgen van de aanwijzing zoals die van schadelijke handelingen. De aanwijzing heeft slechts een beperkte externe werking (zie art. 16 lid 4 en art. 65 Nbw). &#13;
GS kan overeenkomstig art. 17 Nbw een beheerplan met de eigenaar/gebruiker vaststellen, en ten slotte regelt art. 20 Nbw de toegang tot het monument. &#13;
Natura 2000- gebieden worden aangewezen via art. 10a Nbw als er leefgebieden en of soorten in stand gehouden moeten worden of wanneer er sprake is van natuurschoon of van natuurwetenschappelijke betekenis. Die procedure wordt geregeld in art. 11 e.v., 39 en 40 Nbw. Van de aanwij­zing is beroep op de Raad van State is mogelijk. De stand van zaken in 2011 is dat in Nederland de Vogelrichtlijnge­bieden, echter zonder instandhoudingsdoelstellingen, de­finitief zijn aangewezen. De Habitatgebieden zijn wel ge­ïnventariseerd door de Europese Commissie, daarna volgt nationale aanwijzing volgen. De eerste tranche van 2007 be­sloeg 111 gebieden die nu zijn aangewezen; de tweede tran­che is ook van 2007 en beslaat de Wadden, waartegen nog beroepen lopen. De derde tranche betreft 29 gebieden die ter inzage zijn gelegd in 2008 en waarvan de procedure nog loopt, en ten slotte geldt voor de vierde tranche van 11 ge­bieden, ter inzage gelegd in 2009, hetzelfde. &#13;
Rechtsgevolgen &#13;
De rechtsgevolgen van de aanwijzing zijn geregeld in de be­palingen over het opstellen van het beheerplan in art. 19a Nbw. In het beheerplan staan de noodzakelijke maatregelen en wat het regime is, hetgeen tot gevolg heeft dat de Minis­ter of GS passende maatregelen kunnen nemen, (toch) ver­plichtingen aangaande bestaand gebruik kunnen opleggen, en handelingen aan vergunningen kunnen binden, welke rechtsgevolgen zijn te lezen in art. 19 d-k Nbw. &#13;
Het rechtsgevolg van art. 19l NB is dat de eigenaar/gebrui­ker een zorgplicht ten aanzien van de instandhouding van het aangewezen gebied heeft. &#13;
Stikstof &#13;
Ten aanzien van de depositie van stikstof en ammoniak in of op een aangewezen gebied gelden regels als vermeld in art. 19kd – km Nbw. Nationaal beleid ter zake is uitgewerkt in de Programmatische Aanpak Stikstof voor 2012, terwijl er ook provinciale regelingen zijn. De kritische depositie van ammoniak is 400 mol per hectare terwijl die in Noord-Bra­bant nu nog 3.000 mol is. Oplossingen voor het verlagen van depositie van stikstof en ammoniak zijn inkrimpen van de veehouderij via onteigening, verplaatsing, intrekking van de milieuvergunning of aanschrijving krachtens art. 19ke Nbw, welke aanschrijving tot op heden nog niet is gebruikt. &#13;
Bedrijfsontwikkeling in de buurt van een Natura 2000-ge­bied is moeilijk. Bestaand gebruik is niet verboden. De rechtspraak verbiedt uitbreiding van depositie, maar salde­ring met andere veroorzakers, die ophouden, is mogelijk. De Provincie kan in saldering bemiddelen, Noord-Brabant heeft een provinciale ammoniakbank, de depositiebank genoemd. In Overijssel is een dergelijke provinciale bank in oprich­ting. &#13;
Volgens spreker is het uitkopen van bedrijven eigenlijk de enige oplossing. Er is subsidie voor de reductie van stikstof. &#13;
Discussie &#13;
Ook in Duitsland mag ammoniakdepositie worden gesal­deerd en er is handel via een beurs. Het is merkwaardig dat - terwijl de Habitatrichtlijn voor het gehele EU-gebied geldt - veehouderij in Drenthe tegen de Duitse grens niet is toege­staan terwijl het aan de Duitse kant wel mag. De rekenmo­dellen voor ammoniakdepositie zijn niet betrouwbaar, aldus Bruil, en daarom is het treffen van maatregelen, zoals in de waterhuishouding in de Hoge Venen, effectiever. In Duits­land willen de burgers wel gezond groen voedsel maar ze kopen het niet; dit heeft in 2009 geleid tot demonstraties van melkveehouders voor een eerlijke prijs. In Nederland staat de intensieve veehouderij in de politieke belangstelling en de Commissie Alders bepleit: niet meer maar beter. Het ima­go van het melkvee wordt in Nederland verminderd door de koeien het hele jaar op stal te houden en door het verschijn­sel van het robotmelken. &#13;
5. Slot &#13;
Aan het eind van de bijeenkomst bedankt Van der Meulen de inleiders en concludeert dat de boer niet meer de voed­selproductie dicteert, maar de afnemers, zoals de winkelke­ten en de consument. De Vereniging voor Agrarisch Recht kan terugzien op een inhoudelijk geslaagd evenement. De belangstelling was evenwel te gering, met name doordat de Duitse delegatie een minimale omvang had en de Belgische ergens was blijven steken en Wageningen niet heeft bereikt. &#13;
&#13;
­&#13;
­&#13;
</content><legacyfootnotes>* Mr. L.P.J.Mertens is zelfstandig jurist en verbonden aan Schraven cs. Belastingadviseurs BV te Tilburg.&#13;
</legacyfootnotes><footnotes><footnote/></footnotes><auteurs>mr. L.P.J.Mertens&#13;
</auteurs><published>2012-01-01 00:00:00</published><modified>2012-01-01 00:00:00</modified><editiondate>2012-01-01</editiondate><htmlpath>https://denhollander.info/artikel/9661</htmlpath></article>
</articles></edition>