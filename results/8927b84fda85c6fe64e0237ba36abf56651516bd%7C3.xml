<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1999</searchword><id>5694</id><udhid>UDH:TvAR/5694</udhid><titel>Het kwekersrecht en de implementatie van het UPOVverdrag</titel><searchwords><searchword>TvAR 3/1999</searchword><searchword>UDH:TvAR/5694</searchword></searchwords><attachments><attachment><name>1999_nr 3_Artikel_Mertens.pdf</name><extention>pdf</extention><url>https://denhollander.info/download/5626/ci</url></attachment></attachments><inleiding>Op 27 en 28 november 1998 werd wederom het Drielandenseminarie van de verenigingen&#13;
voor Agrarisch Recht in België, Duitsland en Nederland gehouden. De Nederlandse&#13;
vereniging organiseerde deze conferentie in Maastricht, bekend om haar verdragen&#13;
en haar culinaire en andere charmes – en sinds de conferentie ook vanwege autodiefstal.&#13;
Er waren zes Belgische, zes Duitse en veertien Nederlandse deelnemers; de voertaal&#13;
was voor het eerst Engels, maar dat lag vooral aan het onderwerp.&#13;
De conferentie werd ingeleid en voorgezeten door mr. B. Kiewiet, President Office&#13;
Communautaire des Variétés Vegetables te Angers in Frankrijk. Inleiders waren voor&#13;
België dr. Geertrui van Overwalle, postdoctoraal navorser van het Centrum voor&#13;
Intellectuele Rechten aan de Katholieke Universiteit Leuven en gastprofessor te Brussel;&#13;
voor Duitsland dr. Hans-Walter Rutz, Bundessortenambt; en voor Nederland mr.&#13;
Marijke Bootsman van de Directie Juridische en Organisatorische Zaken van het&#13;
ministerie van Landbouw, Natuurbeheer en Visserij. Vanwege de uitgebreide bijdragen&#13;
van de inleiders was er nauwelijks tijd voor discussie.&#13;
De inleidingen van mr. Kiewiet en dr. Rutz vat ik hieronder samen; de bijdragen&#13;
van de inleidsters uit België en Nederland vindt u elders in dit nummer van Agrarisch&#13;
recht (p. 111 en 128).&#13;
Onze voorzitter, prof. mr. G. Snijders, opende en sloot de conferentie. </inleiding><content>Inleiding van mr. Kiewiet&#13;
Hij legt uit dat het UPOV-verdrag het Internationaal Verdrag tot Bescherming van&#13;
Kweekprodukten uit 1961 is, dat sinds 1998 door 38 lidstaten is getekend en de&#13;
bescherming van plantenrassen en kweekproducten tot doel heeft; het gaat dus om&#13;
een wereldwijde organisatie.&#13;
Mr. Kiewiet is voorzitter van het communautair bureau voor de bescherming van&#13;
de intellectuele eigendom van plantenrassen binnen de Europese Gemeenschap (EG).&#13;
Het bureau is sinds 1995 een instituut van de EG met een eigen wettelijke status. Het&#13;
is sinds eind 1996 gevestigd in het Franse Angers. Het bureau financiert zichzelf via&#13;
jaarlijkse inschrijvingsgelden.&#13;
Men kan in beroep van een wel- of niet-inschrijving bij een beroepsraad indien&#13;
men woont of werkt in een van de lidstaten van de EG of in een van de lidstaten van&#13;
de 38 bij het UPOV aangeslotenen. Van die beslissing kan men in beroep bij de Europese&#13;
Hof van Justitie te Luxemburg. Overigens is er nog nooit beroep aangetekend.&#13;
Het bureau heeft ongeveer 3700 inschrijvingen, waarvan tweederde deel komt uit&#13;
Engeland, Frankrijk of Nederland. Uit Nederland zijn 5000 verschillende rassen ingeschreven.&#13;
De procedures en voorwaarden voor een inschrijving zijn precies in een protocol omschreven. De rechten die voor de inschrijvers uit die inschrijving voortvloeien,&#13;
zijn geregeld in het UPOV-verdrag.&#13;
Het beschermen van nieuwe plantenvariëteiten is van belang voor de kwekers die&#13;
een variëteit uitvinden; daarin zit immers een hoop kundigheid, werk, bronnenonderzoek,&#13;
geld en tijd, hetgeen terugverdiend moet worden.&#13;
Het is zinvol om lid van UPOV te worden omdat de lidstaat dan aangeeft zich aan&#13;
de wereldwijde afspraken te willen houden en zijn kwekers de gelegenheid biedt&#13;
gebruik te maken van de UPOV-bescherming.&#13;
UPOV bevordert internationale harmonisatie en samenwerking van de aangesloten&#13;
lidstaten en helpt die landen met de introductie van eigen beschermingswetgeving.&#13;
Duitsland: inleiding van dr. Rutz&#13;
Dr. H.W. Rutz hield een inleiding over het beschermingsrecht voor kweekproducten&#13;
in zijn land en het UPOV-verdrag.&#13;
Al in 1930 had Duitsland een ontwerp-Zaad- en plantgoedwet die het patent op&#13;
nieuwe soorten en rassen regelde; deze werd niet ingevoerd. In 1934 werd het via een&#13;
verordening mogelijk gemaakt zaadgoed te certificeren, en werd dus erkenning van&#13;
een eigen product mogelijk. In 1953 werd deze vervangen door een Wet betreffende&#13;
de bescherming van rassen en zaadgoed van cultuurplanten. Toen werd ook het&#13;
Bundessortenamt opgericht, welk bureau zorgt voor de toelating en de inschrijving&#13;
van plantenrassen op nationaal niveau.&#13;
In 1968 kwam er een volgende Zaadgoedwet, die nog steeds geldt en die duidelijk&#13;
onderscheid maakt tussen belangrijke en maatgevende kenmerken en tussen bescherming&#13;
van rassen en de overdracht van zaadgoed. Later werden de toenmalige UPOVregels&#13;
ten aanzien van plantenbescherming en de EG-richtlijnen ten aanzien van&#13;
overdracht van zaadgoed in het nationale recht ingevoerd.&#13;
Rassenbescherming&#13;
Op 18 juli 1997 is een nieuwe Sortenschutzwet ingevoerd, waarin de huidige regels&#13;
uit het UPOV-verdrag van 1991 en uit de jongste EG-richtlijnen zijn geïmplementeerd.&#13;
Dit was onder andere nodig omdat er steeds meer hout-, fruit- en plantenvariëteiten&#13;
voor sierdoeleinden werden gekweekt. De wet onderscheidt niet meer belangrijke&#13;
en maatgevende kenmerken maar alleen nog maatgevende, net zoals in het&#13;
UPOV-verdrag en de EG-richtlijnen. Voormeld bureau deelt op aanvraag de maatgevende&#13;
kenmerken van een ras mee, die precies herkenbaar moeten zijn en beschreven&#13;
moeten kunnen worden.&#13;
In het verdrag – en daarom in de wet – is de definitie van nieuwheid ook veranderd;&#13;
eerst ging het vooral om het in het verkeer brengen van vermeerderingsmateriaal&#13;
of zaadgoed binnen een bepaalde tijd, terwijl het voortaan vooral draait om het&#13;
verkopen of afgeven van rasmateriaal aan derden die het productief willen benutten.&#13;
Ook schaadt voortaan niet alleen het in het verkeer brengen van materiaal binnen&#13;
Duitsland de nieuwheid, maar geldt dat voor het hele gebied van de EG.&#13;
Door het UPOV-verdrag van 1991 is de beschermingsomvang verbreed; immers,&#13;
sindsdien zijn alle handelingen met vermeerderingsmateriaal zonder toestemming van&#13;
de kweker verboden. Dit geldt ook voor wat uit de plant voorkomt, zoals delen daarvan&#13;
of de uit de beschermde roos geperste olie. Duitsland heeft dat – anders dan&#13;
Nederland en de EG-richtlijnen – in de wet opgenomen. Wat wezenlijk van andere afgeleide plantensoorten zijn, wordt onder de huidige&#13;
wet niet bekeken aan de hand van de methoden van verandering, maar aan de hand&#13;
van criteria als:&#13;
– de wijziging moet voornamelijk uit de uitgangssoort voortgekomen zijn;&#13;
– de soort moet zich duidelijk van andere onderscheiden;&#13;
– de soort moet wezenlijk met de uitgangssoort overeenstemmen.&#13;
De uitgangssoort zelf moet beschermd zijn en mag zelf geen wezenlijk afgeleide soort&#13;
zijn; piramides zijn dus wettelijk onmogelijk. Of er ja dan nee een wezenlijk afgeleide&#13;
soort bestaat en dus kan worden beschermd, moet door de beschermde kweker van&#13;
de uitgangssoort worden bewezen.&#13;
Overigens blijft het verbod bestaan op namaak van zaad- en plantgoed, tenzij met&#13;
toestemming van de gelicenceerde kweker, waarvoor de gebruiker de licentiehouder&#13;
een renumeratie moet betalen.&#13;
Boerenvoorrecht&#13;
Uitzondering daarop is het wijzigen van zaadgoed van voederplanten en graansoorten&#13;
behalve maïs, aardappelen en olie- en vezelplanten.&#13;
Meestal worden er overeenkomsten over de hoogte van de renumeratie gesloten&#13;
tussen de licentiehouder en de gebruiker. Soms gebeurt het ook door groepen of&#13;
organisaties van kwekers en boerenbonden, maar dan moet het bedrag lager dan normaal&#13;
zijn; meestal is dat de helft.&#13;
Er is voor het eerst in 1998 een Gecombineerd Systeem Zaadgoed overeengekomen&#13;
tussen het Bundesverband Deutscher Pflanzenzuchter en de Deutsche Bauernverband.&#13;
Slapende regeling&#13;
Volgens art. 92 van de EG-Verordening kan een ras dat voorwerp is van een gemeenschappelijke&#13;
regeling geen voorwerp van een nationale regeling of een patent zijn. De&#13;
eventuele nationale regelingen worden voor zolang terzijde gesteld, maar kunnen&#13;
weer herleven als de EG-regeling wordt opgeheven. Voor het laten rusten van zijn&#13;
nationale bescherming moet de kweker een bijdrage betalen.&#13;
TRIPS-verdrag&#13;
Het TRIPS-verdrag regelt de handelsaspecten van de rechten op geestelijke eigendom&#13;
en is een onderdeel van het WTO-verdrag. Het eerste verdrag schrijft voor dat de lidstaten&#13;
van de WTO de geestelijke eigendom beschermen, waaronder volgens het laatste&#13;
verdrag wel patenten, maar niet plantensoorten zijn begrepen. Toch schrijft het&#13;
WTO-verdrag in art. 27 voor dat de lidstaten de bescherming van plantensoorten&#13;
binnen vier jaar moeten regelen.&#13;
Het Duitse beschermingsrecht wordt door TRIPS niet als een vorm van voldoende&#13;
regeling van geestelijke eigendom begrepen. Het verdrag eist dat geestelijke eigendom&#13;
van plantensoorten, voorzover niet via een patent beschermd, door een systeem sui&#13;
generis beschermd moeten worden. Vraag blijft wat de WTO dan bedoelt met een&#13;
‘werkzaam systeem sui generis’ voor dat doel en wat hij verstaat onder ‘geestelijke&#13;
eigendom’. Vooralsnog gaat spreker ervan uit dat een en ander voldoende geregeld&#13;
kan worden via integratie van het UPOV-verdrag in het TRIPS-verdrag.</content><legacyfootnotes/><footnotes><footnote/></footnotes><auteurs>mr. L.P.J.Mertens</auteurs><published>1999-03-01 00:00:00</published><modified>1998-02-17 00:00:00</modified><editiondate>1999-03-01</editiondate><htmlpath>https://denhollander.info/artikel/5694</htmlpath></article>
</articles></edition>