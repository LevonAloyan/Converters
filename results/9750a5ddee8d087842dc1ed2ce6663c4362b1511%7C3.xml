<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>8/9</uitgave><aflevering>8</aflevering><searchword>TvAR 8/9/1991</searchword><id>6210</id><udhid>UDH:TvAR/6210</udhid><titel>Verslag van de vergadering</titel><searchwords><searchword>TvAR 8/9/1991</searchword><searchword>UDH:TvAR/6210</searchword></searchwords><attachments><attachment><name>1991_nr 89_Artikel_Lopes.pdf</name><extention>pdf</extention><url>https://denhollander.info/download/6004/ci</url></attachment></attachments><inleiding>Voorzitter prof. mr. M.J.A. van Mourik vertelde over ontwikkelingen in de vereniging,&#13;
in Nederland, in Europa en in de wereld, bracht de tachtig aanwezigen in een uitbundige,&#13;
doch wetenschappelijke stemming en droeg de leiding over aan mr. J.G. de Vries Robbé.&#13;
Nadat de preadviseurs in het kort elementen uit hun werk ten gehore hadden gebracht,&#13;
kwamen prof. mr. W. Brussaard, drs. Ch. van Schaik (Vereniging tot Behoud van&#13;
Natuurmonumenten in Nederland) en prof. mr. Th.G. Drupsteen met betrekkelijk brede&#13;
reacties op de preadviezen.&#13;
Na het culinaire intermezzo kwamen circa tien spontane sprekers en de preadviseurs&#13;
in repliek aan het woord.</inleiding><content>LANDBOUW EN MILIEU&#13;
Terwijl de andere sectoren, de industrie voorop, door middel van eigen regelgeving,&#13;
convenanten en interne zorg een poging mogen doen de milieuproblemen het hoofd te&#13;
bieden, ziet de landbouw zich geplaatst voor een fors complex van opgelegde regelgeving,&#13;
waarvan het einde nog niet in zicht is. De constatering is van Drupsteen die haar&#13;
verklaart uit de traditie van het Ministerie van Landbouw.&#13;
Op 2 november 1990 verscheen een rapport van zeventien deskundigen (De Zeeuw,&#13;
De Zeeuw, Albrecht, Wijffels, Nijpels c.s.). De preadviseurs zijn er, volgens&#13;
mr. A.G. Mans, ten onrechte geheel aan voorbijgegaan. Het rapport houdt in dat onze&#13;
kennis van het milieu voldoende is om een juiste keuze van maatregelen mogelijk te&#13;
maken. Het bevat onder andere de aanbeveling een mineralenboekhouding in te voeren;&#13;
deze zou zelfcontrolerend werken, gelijk de belasting op de toegevoegde waarde (btw).&#13;
Enkele rapporten (RIVM, Commissie-Spiertz) houden verontrustende waarnemingen&#13;
in, Van Schaik doet daaruit een greep. Het aandeel van de landbouw in de NH3-&#13;
depositie bedraagt 95% van het Nederlandse totaal, dat in de totale verzuring 62%. De&#13;
verstgaande maatregelen zullen het mestoverschot beperken met 50% in het jaar 2000;&#13;
de doelstellingen van de Internationale Noordzeeconferentie voor het oppervlaktewater&#13;
zullen bij lange na niet gehaald worden. Inmiddels zijn circa 380 000 ha grond met&#13;
fosfaat verzadigd. De drinkwatervoorziening is in gevaar. Bodem, grondwater en&#13;
oppervlaktewater kunnen niet worden gereinigd; zij blijven nog lange tijd vervuild&#13;
nadat de oorzaak van vervuiling heeft opgehouden te bestaan. Sinds 1950 is het aantal&#13;
soorten dieren en planten dat ernstig bedreigd wordt of zelfs verdwenen is, in vele&#13;
gevallen opgelopen tot meer dan de helft.&#13;
Als grondoorzaak voor het zeer verontrustende mestprobleem ziet Brussaard de&#13;
jarenlange negatie van signalen door het Ministerie van Landbouw. Inmiddels bestaat&#13;
een ernstige bedreiging van de volksgezondheid en van de landbouw; omtrent de omvang daarvan tasten wij nog in het duister. Vooralsnog blijkt in het geheel niet dat wij&#13;
de ambitie hebben de dreiging af te wenden.&#13;
PREALABILITEITEN&#13;
Alvorens men aan wetgeving begint, vraagt men zich af aan welke eisen die moet&#13;
voldoen. Brussaard noemt een aantal. De probleemstelling moet, ook kwantitatief,&#13;
omlijnd zijn. We weten nog steeds niet waar het evenwicht ligt tussen het gebruik van&#13;
mest op het land en het onttrekken daaraan door het gewas.&#13;
Er moeten zo weinig mogelijk, ingrijpende, regels zijn. Zonder besef van de noodzaak&#13;
bij de betrokkenen leiden zij niet tot het gewenste resultaat (draagvlak). Zij moeten niet&#13;
één groep onevenredig zwaar belasten. Zij moeten in ons rechtsstelsel passen; de&#13;
ontwerpers hebben reeds hierdoor geen eenvoudige taak. Zij moeten uitvoerbaar zijn en&#13;
de uitvoering moet controleerbaar zijn. De invoering van de regels dient geleidelijk te&#13;
geschieden en zonder voortdurende veranderingen, dit laatste om immuniteit tegen&#13;
regelgeving te voorkomen.&#13;
HET DRAAGVLAK&#13;
Veel is te zeggen over het draagvlak, de maatschappelijke acceptatie van de feiten en de&#13;
erkenning van de noodzaak van ingrijpende maatregelen. Velen doen dat dan ook.&#13;
Draagvlak kan, aldus Van Schaik, ontstaan door voorlichting, subsidies van activiteiten&#13;
ten gunste van het milieu, heffingen, quoteringen, e.d. Het is zeer wel mogelijk dat de&#13;
veestapel zal moeten worden ingekrompen. Het van overheidswege suggeren dat zulks&#13;
niet nodig zal zijn, verzekert juist het ontbreken van draagvlak in de toekomst en is&#13;
dus zeer onverstandig. De aanwijzing van met fosfaat verzadigde grond wordt beperkt&#13;
tot een zesde van de werkelijk verzadigde oppervlakte, bemesting van mestarme&#13;
gronden wordt overwogen, te vrezen is voor gedoogsituaties en generale pardons in de&#13;
toekomst.&#13;
Bij het ontbreken van draagvlak bij de boeren is zeer weinig positiefs te verwachten&#13;
van regelgeving. In het uiterste geval zou Walsweer dan denken aan afschaffing van de&#13;
regels en daarmee aan de terugkeer van het marktmechanisme. Overigens is hij, anders&#13;
dan Brussaard, niet pessimistisch over de huidige draagvlakontwikkeling. Daarover is&#13;
mr. L.P. J. Mertens zelfs betrekkelijk enthousiast. Hij vermeldt een convenant in Brabant&#13;
dat tot vermindering van de mestproduktie met 70% in het jaar 2000 zal leiden en met&#13;
het oog daarop een investering van ƒ13 miljoen in Promest.&#13;
Mr. A. Kool refereert aan de milieugebeurtenissen in haar woonplaats Alphen aan den&#13;
Rijn. Zij ziet daar de angst van zowel de burgers als de overheid. Het probleem is echter&#13;
heel concreet. Voorlichting kan reeds veel goeds doen. Dat is wel zeker, vindt Walsweer,&#13;
die tevens denkt aan gerichte bedrijfsadviezen en aan tijdelijke subsidies.&#13;
Bedenkelijk is dat ook degenen die zeggen het milieu een goed hart toe te dragen, in&#13;
functie, bijvoorbeeld als advocaat, constructies bedenken om hun cliënten tegen&#13;
regelgeving terzake te behoeden. Hierop wijst mr. P.S.A. Overwater (zelf advocaat) en vervolgt dat het Ministerie van Landbouw zich de verwijten mag aantrekken die in&#13;
verband met het melkquotum zijn ontstaan. De Beschikking Superheffing heeft veel&#13;
verandering ondergaan, ten slotte verstrekte het Ministerie niet eens teksten. Onvergeeflijk&#13;
is dat de verhouding tussen partijen bij het einde van de pachtovereenkomst met&#13;
betrekking tot het quotum ongeregeld is gelaten, zodat de rechter een oplossing heeft&#13;
moeten verzinnen. Dit voorspelt weinig goeds voor het lot van het mestquotum bij het&#13;
einde van de pachtovereenkomst. J.L.M. Kapteijn merkt op dat de lid-staten ter zake de&#13;
vrijheid van regeling hadden en dat in andere landen de verhouding tussen partijen bij&#13;
het einde van de pachtovereenkomst met betrekking tot het melkquotum afwijkt van die&#13;
in ons land. Ter geruststelling kondigt Walsweer een regeling aan omtrent het&#13;
mestquotum bij het einde van de pachtovereenkomst bij afwezigheid van een overeenkomst&#13;
van partijen terzake.&#13;
De ultieme vraag wordt gesteld door Brussaard. Is het aanvaardbaar dat de noodzakelijke&#13;
maatregelen niet worden genomen door het gebrek aan draagvlak? Vooralsnog&#13;
is nog niet geheel uitgesloten dat de bedrijfstak, uitgedaagd door de noodzaak&#13;
milieuschade te voorkomen, tot niet vermoede inventiviteit komt. In ieder geval zou de&#13;
bedrijfstak moeten kunnen rekenen op een vriendelijke bejegening en met name niet het&#13;
gevoel moeten krijgen alleen tegenover de milieuproblematiek te staan.&#13;
ANALYTISCH OVERZICHT VAN DE REGELGEVING; SUGGESTIES&#13;
De complexiteit van de regeling, zo begint Drupsteen, is opmerkelijk; deregulering lijkt&#13;
ondenkbaar. Op het gebied van de formele wetgeving zien we de Wet bodembescherming,&#13;
de Meststoffenwet, de Hinderwet en de Afvalstoffenwet. De amvb's op&#13;
grond van art. 2a Hinderwet dragen verder bij tot de complexiteit. Een belangrijke&#13;
oorzaak daarvan ligt in de diversiteit van uitgangspunten bij de regelgeving. Zo moet&#13;
er ten minste afstemming of coördinatie zijn bij de verlening van vergunningen&#13;
voor hetzelfde werk op grond van een milieuwet, bij voorbeeld de Hinderwet, en een&#13;
andere wet, bij voorbeeld de Woningwet, Hinderwetvergunning en bouwvergunning&#13;
dus.&#13;
Binnen de milieuwetgeving zijn weer keuzeproblemen, bij voorbeeld tussen de&#13;
inrichting (Hinderwet) en de bodem (Wet bodembescherming), de inrichting (Hinderwet)&#13;
en de afvalstoffen (Afvalstoffenwet), de afvalstoffen (Afvalstoffenwet) en de&#13;
bodem (Wet bodembescherming). Tot dusverre maakt men gebruik van afstemmingsbepalingen&#13;
die inhouden dat een andere wet niet van toepassing is, voor zover de wet&#13;
in kwestie een regeling inhoudt terzake. De Wet algemene bepalingen milieuhygiëne&#13;
geeft de mogelijkheid keuzen te maken. De integratie moet niet gebaseerd zijn op&#13;
milieucompartimenten, maar op juridisch-bestuurlijke figuren en op inrichtingen, te&#13;
weten plannen, milieukwaliteitseisen, bepalingen omtrent financiën, algemene regels&#13;
voor inrichtingen, vergunningen en handhavingsmogelijkheden. En dan nog blijven&#13;
over afvalstoffen, voor het milieu schadelijke stoffen, en de bodem. Al hetgeen op de&#13;
inrichting betrekking heeft, zou in één complex moeten worden ondergebracht. De&#13;
voorrang voor het inrichtingsregime moet dan wel consequent worden doorgevoerd.&#13;
Interne coördinatie kan waar nodig het regime voor inrichtingen aanpassen aan dat voor de overblijvende gebieden. Maar dan zullen nog aanvullende regelingen nodig zijn met&#13;
het oog op bijzondere milieukwaliteit in bepaalde gebieden.&#13;
Milieuwetten werpen ook interne problemen op. Zo hebben sommige amvb's betrekking&#13;
op een categorie inrichtingen (bijvoorbeeld Besluit melkrundveehouderijen),&#13;
andere op een deel van de inrichting (bijvoorbeeld Besluit mestbassins, Besluit opslag&#13;
propaan). De opslag van ten minste een zekere hoeveelheid propaan maakt de inrichting&#13;
Hinderwetplichtig en het Besluit opslag propaan van toepassing. Het Besluit mestbassins&#13;
is niet van toepassing door de enkele opslag van mest, uit de inrichting zelf&#13;
afkomstig; daarvoor is een andere grond nodig. Het is Drupsteen duidelijk dat bij de&#13;
totstandkoming van de 2a-amvb's veel te weinig over een en ander is gedacht. De&#13;
politieke drijfveer verklaart het grote aantal van deze regelingen. Daarbij concentreerde&#13;
men zich enerzijds op het niveau van de normstelling en anderzijds op de afbakening&#13;
van de categorie. Zodoende kwam men aan moeilijke juridisch-bestuurlijke vragen als&#13;
er zijn ter zake van handhaving, overgangsrecht en samenloop met andere regelingen&#13;
niet toe. De juridische problemen zullen vermoedelijk niet uitblijven. De praktijk zal&#13;
echter in het algemeen wel redelijk uit de voeten kunnen. Waarschijnlijk zullen de&#13;
kennisgevingen niet al te vaak gedaan worden en het is dan nog de vraag of de gemeenten&#13;
actief zullen worden naar aanleiding van de kennisgevingen.&#13;
Inderdaad, de complexiteit van de regelgeving springt de wetenschapper Drupsteen&#13;
in het oog. Maar niet alleen hem, ook de praktische jurist Mertens. Deze noemt zijn werk&#13;
op dit gebied nu al niet of nauwelijks doenlijk en ziet zeer op tegen nog meer&#13;
regelgeving. Ook de uitvoerende overheden zal een en ander de moed wel in de&#13;
schoenen doen zinken.&#13;
RICHTLIJNEN EN AMVB'S&#13;
Ter vergadering wordt relatief veel commentaar geleverd op de Richtlijn Ammoniak en&#13;
Veehouderij 1991. Een dergelijke richtlijn is afkomstig van de minister en heeft&#13;
derhalve een geheel andere status dan een amvb die toch onder andere bij de Raad van&#13;
State aan serieus onderzoek is onderworpen. Niettemin wordt de genoemde richtlijn&#13;
gehandhaafd gelijk een wet; mr. D.W. Bruil kan hier geen goed woord voor vinden. De&#13;
rechter volgt de richtlijn op de voet, ook nu het Kroonberoep is vervangen door het&#13;
TWK-beroep. De verklaring ligt niet in de status van de richtlijn maar in de inhoud die&#13;
meer dan die van een amvb rekening houdt met bijzondere omstandigheden, met&#13;
plaatselijke verschillen. Daarom vindt Woldendorp de strenge hantering van de richtlijn&#13;
wel logisch; de algemene beginselen van behoorlijk bestuur zijn een garantie tegen&#13;
excessen. Volgens Mertens is zulks geenszins het geval. Aan de totstandkoming van de&#13;
richtlijn is geen of onvoldoende overleg met bedrijfsleven en VNG voorafgegaan, en de&#13;
Raad van State die slechts tot marginale toetsing is geroepen, past de richtlijn juist met&#13;
grote strengheid toe. Ook mr. W.J. Wolff noemt het voorafgaand overleg zeer onvoldoende,&#13;
terwijl Woldendorp dat tegenspreekt en de richtlijn een hulpmiddel voor de&#13;
gemeenten wil noemen. Op zijn beurt noemt Bruil het geval van een gemeente die -&#13;
bevoegdelijk - met motivering van de richtlijn was afgeweken; de Raad van State&#13;
vernietigde de beschikking. Het belang was deze discussie is, besluit Wolff, zeer relatief, omdat na de rechterlijke uitspraak de gemeente gewoonlijk de afgewezen situatie&#13;
gedoogt.&#13;
HINDERWETVERGUNNING; NON-USUS&#13;
Bij de beslissing over de aanvraag van een Hinderwet-vergunning wordt overwogen of,&#13;
gezien de gezamenlijke milieubelasting door bestaande bedrijven, nog plaats is voor die&#13;
van de aanvrager. Veelal wordt het verzoek dan afgewezen. Misschien maakt de&#13;
gemeente het zich zo wel te gemakkelijk, zeker indien de aanvrager door gebruik van&#13;
de nieuwste technieken relatief een zeer bescheiden vervuiler zou zijn.&#13;
De vergunning te hinderen vervalt indien de inrichting gedurende drie jaren niet&#13;
gebruikt is (art. 27 Hinderwet). Volgens Mertens interpreteren sommige gemeenten&#13;
deze bepaling onjuist en passen zij haar toe in het geval van onderbezetting van&#13;
veestallen.&#13;
GEDOOGBELEID EN LEGALISATIE&#13;
Maar al te vaak gedogen gemeenten een ongewenste milieusituatie. Ten slotte, vertelt&#13;
Mertens, gaan zij tot legalisatie van die toestand over. De verklaring van Woldendorp&#13;
is dat de benodigde amvb vaak veel te lang op zich laat wachten. Het gedoogverschijnsel&#13;
zal waarschijnlijk nog wel in omvang toenemen.&#13;
SANCTIES&#13;
Enkele sanctiemogelijkheden staan de overheid ter beschikking. Walsweer somt ze op:&#13;
bestuursdwang, dwangsom, waarborgsom en administratieve boete. De eerste twee&#13;
komen het meeste in aanmerking, de laatste twee kunnen bloot staan aan onverbindendverklaring&#13;
op grond van art. 6 Verdrag van Rome. In de fiscaliteit zijn goede&#13;
ervaringen opgedaan met de adminstratieve boete; daarom lijkt deze Bruil ook een goed&#13;
instrument in de mestwetgeving.&#13;
BEWIJSLAST&#13;
De omkering van de bewijslast ten aanzien van de afvoer van overschotmest van het&#13;
bedrijfis Mertens een doorn in het oog. De omkering maakt het de controleurs wel erg&#13;
gemakkelijk en lijkt uit te gaan van een negatieve instelling bij de boeren. Het zou juist&#13;
de taak van de AID of van de officier van Justitie moeten zijn te bewijzen dat de mest&#13;
bijvoorbeeld niet in het eigen bedrijf is gebruikt. Woldendorp brengt hier tegen in dat&#13;
eigenlijk niet van bewijs sprake is, doch van aannemelijk maken en dat een en ander zich&#13;
alleen voordoet bij boeren wier mestboekhouding niet in orde is. MINERALENBOEKHOUDING&#13;
De opvatting dat een mineralenboekhouding wegens onduidelijkheid en fraudegevoeligheid&#13;
niet geschikt zou zijn, gaat Van Schaik te ver. Men kan de fraudegevoeligheid&#13;
trachten te verminderen en de nadruk leggen op de voordelen van het&#13;
systeem, zoals de noodzakelijke medewerking van de ondernemers, de interne voorlichting&#13;
omtrent de mineralenuitstoot en de motivatie om die te beperken. Bewustwording&#13;
leidt immers tot vergroting van het draagvlak. Uiteraard komt nog heel wat kijken bij&#13;
deze boekhouding; spreker denkt onder andere aan gerichte voorlichting, financiële&#13;
ondersteuning en voordelen voor de boekhouders.&#13;
Ook Walsweer gaat in op het karakter van de boekhouding. Volgens sommigen zou&#13;
zij zelfcontrolerend zijn, maar dat geldt toch niet aan de input-zijde. Ook weer afgezien&#13;
van fraudegevoeligheid is een heffingsgrondslag bij stikstof moeilijk te formuleren. We&#13;
moeten tot 1992 wachten; dan zal, zo is met het parlement afgesproken, een volumebeleid&#13;
worden bepaald.&#13;
MESTVOLUMEBELEID&#13;
Van 1995 af zal een boer niet meer mest mogen produceren dan op zijn eigen grond kan&#13;
worden afgezet dan wel aan derden-gebruikers of aan mestverwerkingsinrichtingen&#13;
(Notitie mestbeleid 2e fase, op 27 juni 1990 aangeboden aan de Tweede Kamer). Met&#13;
het oog daarop hebben de boeren mestreferentiehoeveelheden per bepaalde data&#13;
opgegeven. Er is, zegt Walsweer, als gevolg van de stalbezetting in 1986 een latente&#13;
mestproduktie ontstaan; daarom zal een korting van 30% op de verhandelbare mestquota&#13;
worden toegepast. Hierin ziet mr. M. Brabers, anders dan Walsweer, een volumebeleid.&#13;
Er is immers een selectieve korting op de veestapel voorzien. Spreker keert&#13;
zich hiermee tegen Van Schaik die het doet voorkomen alsof de mestkraan open blijft.&#13;
Laatstgenoemde ziet ook wel de volumegevolgen van de voorgestelde maatregel, al zijn&#13;
deze indirect van aard. Hij blijft erbij dat de werkelijke maatregelen steeds veel te ver&#13;
in de toekomst worden geschoven.&#13;
ALGEMENE POLITIEVERORDENING EN MILIEU&#13;
Een modelbepaling van de VNG verbiedt het uitrijden van mest op zon- en feestdagen,&#13;
alsmede bij temperaturen hoger dan 25 graden Celsius. Drs. L.B. Dijkstra stelt de status&#13;
van deze bepaling aan de orde. De bepaling is, meent Walsweer, niet in de eerste plaats&#13;
bedoeld om de bodem te beschermen of om de Hinderwet uit te voeren. Sterker nog,&#13;
vindt Bruil, zij is met zowel de Wet bodembescherming als met de Hinderwet in strijd&#13;
en dient derhalve onverbindend te worden verklaard. Mertens hoopt dan ook dat de&#13;
bepaling aan een rechterlijke uitspraak zal worden onderworpen. AMVB MELKRUNDVEEHOUDERIJEN&#13;
De gemeenten hebben inzake de toepassing van de Hinderwet een eigen beleidsvrijheid,&#13;
erkend door de Raad van State, en zeker van toepassing op de verlening van vergunningen.&#13;
Dit betekent, meent Van Schaik, dat die vrijheid zich uitstrekt tot het intrekken van&#13;
vergunningen, mits binnen de grenzen gesteld door de wettelijke voorschriften en door&#13;
de algemene beginselen van behoorlijk bestuur.&#13;
Verder gaat Van Schaik in op het concept amvb melkrund veehouderij en. Hij erkent&#13;
het nut van zo'n 2a-amvb, doch verzet zich tegen een overgangsbepaling daarin dat een&#13;
generaal pardon zou inhouden. Waar gemeenten na 1981 nalatig zijn geweest bij&#13;
beslissingen over vergunningverlening rekening te houden met ecologische en landbouwschappelijke&#13;
schade, gevaar of hinder, zou een generaal pardon betekenen dat de&#13;
schadelijke verrichtingen onverminderd doorgaan. De gemeenten zouden juist vergunningen&#13;
moeten intrekken of alsnog daaraan de benodigde voorwaarden verbinden&#13;
dan wel de nog steeds ontbrekende vergunning, met voorwaarden, verlenen. In het&#13;
laatste geval komt de ondernemer soms in aanmerking voor een financiële compensatie.&#13;
HINDERWETVERGUNNING EN ONRECHTMATIGE DAAD&#13;
Een slager heeft, vertelt Drupsteen, een Hinderwetvergunning voor zijn koelinstallatie.&#13;
Deze veroorzaakt trillingen die de buren in het belendende woonhuis met name het&#13;
slapen bemoeilijken. De eigenaar van een erf mag aan eigenaars van andere erven geen&#13;
onrechtmatige hinder toebrengen, zoals door het verspreiden van rumoer, trillingen,&#13;
enz., zo citeert Van Mourik Boek 5, art. 37 NBW. De vraag is dus of gebruik van een&#13;
inrichting in overeenstemming met de aan een Hinderwetvergunning verbonden voorwaarden&#13;
een onrechtmatige daad kan zijn.&#13;
NABESCHOUWING VAN DE VERSLAGGEVER&#13;
Een probleem, in casu een milieuprobleem, wordt gedefinieerd, wetenschappelijk&#13;
verantwoorde rapporten worden opgesteld, alsmede normen. De grote politiek (Staten-&#13;
Generaal, ministers) komt tenslotte tot een, veelal ook door onafhankelijke juristen&#13;
aanvaard, antwoord op het maatschappelijke vraagstuk. De uitvoering komt in handen&#13;
van lagere overheden (G.S., B&amp;W), geassisteerd door hun ambtenaren. Er zijn controleurs,&#13;
opsporingsambtenaren, er zijn zelfs officieren van Justitie, speciaal belast met de&#13;
vervolging van milieudelicten. De tijd verstrijkt. Wie ontevreden is, wordt als querulant&#13;
aangemerkt. Ongunstige waarnemingen zijn slechts incidenten, het algemene beeld is&#13;
zonnig. Sommigen met opmerkingsgave, maar ook met kennis van zogenaamde&#13;
maatschappelijke realiteiten, zien maar zwijgen. We zijn inmiddels vele jaren verder en&#13;
dan wordt een zeer ernstige verontreiniging ontdekt. Een groot particulier bedrijf staat&#13;
in het licht der schijnwerpers, maar gelukkig wordt in zijn verlengde een kleine&#13;
onderneming aangetroffen. De ondernemer wordt gestraft en geruïneerd, tot paria&#13;
gedegradeerd en weer maakt tevredenheid zich van ons meester. Achteraf lijkt die ondernemer op de Oud-Testamentische zondebok. Besturen van gemeenten en provincies&#13;
blijken de opsporing van milieudelicten te hebben gesaboteerd, bijvoorbeeld&#13;
vanwege economische belangen (o.a. werkgelegenheid), eigen belast verleden, persoonlijke&#13;
relaties van bestuurders met directies van bedrijven, vrees voor schadeclaims,&#13;
zelfs omkoping van ambtenaren en bestuurders komt voor (milieu-officier van Justitie&#13;
mr. H.A.C. Smid, rijkspolitiefunctionaris G. Thissen, mr. Y. van der Meer, hoofd afdeling&#13;
milieucriminaliteit Recherche Informatie Dienst CRI n.a. v. Coupépolder te Alphen&#13;
aan den Rijn, NOS Laat 5 juni 1991, NRC/Handelsblad 6 juni en 8 juni 1991).&#13;
Controleurs die strafbare feiten hadden geconstateerd, werden door hun chef gedwongen&#13;
af te zien van proces-verbaal of zelfs gedwongen ontslag te nemen. Op de&#13;
ministeries had men wel weet van dit alles. Dit milieuschandaal blijkt geen incident te&#13;
zijn, doch onderdeel van een groter systeem. We herinneren ons de schendingen van de&#13;
visvangstquota. Het algemeen belang wordt op micro-niveau onvoldoende erkend&#13;
(overtreding, fraude), de collectiviteit dient ter afwenteling. We zien dit bij het milieu,&#13;
de veiligheid op het werk en in het wegverkeer, bij de gezondheid, alsmede bij de&#13;
toepassing van de WAO en het ontgaan van de fiscaliteit. De mens (de mensheid) faalt,&#13;
hij is een onderdeel van de natuur die hij wil beschermen maar in zijn diepere wezen toch&#13;
niet.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1991-08-01 00:00:00</published><modified>1991-08-01 00:00:00</modified><editiondate>1991-08-01</editiondate><htmlpath>https://denhollander.info/artikel/6210</htmlpath></article>
</articles></edition>