<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2002</searchword><id>5594</id><udhid>UDH:TvAR/5594</udhid><titel>Over rasbenamingen en (EG-)merkenrecht</titel><searchwords><searchword>TvAR 9/2002</searchword><searchword>UDH:TvAR/5594</searchword></searchwords><attachments><attachment><name>2002_nr 9_Artikel_Kooij.pdf</name><extention>pdf</extention><url>https://denhollander.info/download/5526/ci</url></attachment></attachments><inleiding>1. Inleiding&#13;
Sinds jaar en dag worden bij de handel in tuinbouwproducten diverse onderscheidingstekens&#13;
gebruikt. Ik zal vanmiddag vooral twee van die onderscheidingstekens&#13;
bespreken. In de eerste plaats zal ik aandacht besteden aan de rasbenaming die het&#13;
mogelijk maakt een plantenras, anders gezegd een cultivar, te identificeren. In de&#13;
tweede plaats komt het merk ter sprake, hetgeen een teken is dat de herkomst van&#13;
waren of diensten aanduidt.&#13;
De rasbenaming en het merk kunnen afzonderlijk of gezamenlijk bij het verhandelen&#13;
van plantaardig materiaal gebruikt worden. Maar de wijze waarop met name het&#13;
merk in deze context zo nu en dan wordt aangewend kan tamelijk onplezierige&#13;
consequenties hebben als gevolg van de regels neergelegd in het (nationale en internationale)&#13;
kwekersrecht en in het bijzonder het merkenrecht. We zullen een paar&#13;
gevallen die speciaal aandacht verdienen de revue laten passeren.</inleiding><content>2. Rasbenamingen&#13;
Veel regels met betrekking tot de rasbenaming zijn onder meer te vinden in de zg.&#13;
International Code of Nomenclature for Cultivated Plants,1 in de UPOV–Richtlijnen&#13;
voor de naamgeving van rassen2 en in de Richtsnoeren betreffende rasbenamingen&#13;
van de Raad van Bestuur van het Communautair Bureau voor Plantenrassen.3 Al deze&#13;
regels zijn in het leven geroepen om meer duidelijkheid te creëren bij allerlei handelstransacties&#13;
waarbij rasmateriaal betrokken is, verwarring te voorkomen en ook het&#13;
onderscheiden van rassen ten opzichte van elkaar te vergemakkelijken. Ik zal mij vanmiddag&#13;
beperken tot de rasbenaming in de context van het (internationale) kwekersrecht.&#13;
Eén van de eisen waaraan de aanvrager van een kwekersrecht voor een nieuw plantenras&#13;
moet voldoen, is dat hij een voorstel moet doen voor een rasbenaming. Deze&#13;
benaming moet geschikt zijn om het ras te identificeren, dat wil zeggen een naam te&#13;
geven onafhankelijk van de herkomst uit een bepaalde onderneming, en zij moet ook verschillen van een al bestaande benaming die op het grondgebied van een UPOVlidstaat&#13;
(of, ingeval van een communautair kwekersrecht, een UPOV- of EG-lidstaat)&#13;
een reeds bestaand ras van dezelfde of van een verwante soort aanduidt. Dus indien&#13;
bijv. ‘Floriade’ een officiële rasbenaming zou zijn voor een Picea-variëteit, zou het&#13;
tegelijkertijd een rasbenaming voor een ras van het gewas Calluna kunnen zijn, maar&#13;
niet voor een Pinus-ras, omdat ingevolge de eerder genoemde UPOV-richtlijnen&#13;
Picea en Pinus als verwante soorten worden beschouwd.&#13;
De rasbenaming mag niet uitsluitend uit cijfers bestaan, behalve wanneer dit (zoals&#13;
bijv. voor rassen van het gewas maïs) een gevestigd gebruik is. Daarnaast mag zij niet&#13;
misleidend zijn of verwarring wekken omtrent de karakteristieke eigenschappen, de&#13;
waarde of de identiteit van het ras of de identiteit van de kweker. ‘Pietersen’s Early&#13;
Yellow’ is dus als benaming voor een rode, laatbloeiende tulp van Jansen ongeschikt.&#13;
Een eenmaal geregistreerde rasbenaming wordt beschouwd als de soortaanduiding&#13;
van het ras, niet alleen gedurende de periode waarin het ras kwekersrechtelijk&#13;
beschermd is, maar ook na afloop daarvan. Dit betekent dus dat het ras moet worden&#13;
aangeduid door middel van de officiële rasbenaming, niet alleen door de houder van&#13;
het kwekersrecht of een eventuele licentiehouder, maar ook door ieder ander die&#13;
teeltmateriaal van het ras te koop aanbiedt of verhandelt. Dientengevolge mag de&#13;
houder van het kwekersrecht een eventueel identiek merkrecht niet gebruiken om te&#13;
verhinderen dat de benaming voor het ras wordt gebruikt. Overigens moet worden&#13;
benadrukt dat de kwekersrechtelijke regelingen het gebruik van de benaming alleen&#13;
verplicht stellen met betrekking tot het teeltmateriaal, en dus niet als het gaat om het&#13;
te koop aanbieden of verkopen van het geoogste product aan eindgebruikers, zoals&#13;
bijv. ingeval van snijbloemen of fruit. (Zie voor een en ander art. 20 UPOV 1991 en&#13;
artt. 17, 18 en 63 EG-verordening;4 zie ook artt. 18 e.v. Zaaizaad- en Plantgoedwet&#13;
(ZPW))&#13;
Bij wijze van hoofdregel zal een ras in alle lidstaten van de Unie tot bescherming&#13;
van kweekproducten onder één en dezelfde benaming moeten worden geregistreerd;&#13;
maar iedere nationale “Raad voor het Kwekersrecht” mag van oordeel zijn dat een&#13;
bepaalde, voorgestelde benaming in zijn land ongeschikt is, bijv. op taalkundige gronden.&#13;
Ook op dit punt zijn de regels zowel nationaal als internationaal vrijwel geheel&#13;
gelijkluidend.&#13;
In een aantal UPOV-lidstaten is onjuist gebruik van de rasbenaming een economisch&#13;
delict, waarop een boete of zelfs gevangenisstraf kan staan. De EG-verordening&#13;
maakt het daarnaast mogelijk (in artikel 94) correct gebruik van de benaming in&#13;
een civiele procedure af te dwingen en schadevergoeding te vorderen van degene die&#13;
de benaming in kwestie onjuist (of in het geheel niet) heeft gebruikt, waar dat wel had&#13;
gemoeten. Het belang van de rasbenaming wordt tenslotte onderstreept door de in&#13;
dezelfde verordening opgenomen bepaling (artikel 21, lid 2, onder b) dat het Bureau&#13;
in Angers in een bepaald geval het EG-kwekersrecht vervallen kan verklaren indien&#13;
de belanghebbende geen passende benaming voor het ras voorstelt. 3. Merken&#13;
Artikel 4 van de EG-Merkenverordening5 bepaalt dat een Gemeenschapsmerk de&#13;
waren of diensten van een onderneming moet kunnen onderscheiden, dat wil zeggen:&#13;
van de waren of diensten van een andere onderneming (en, indien gewenst, van andere&#13;
waren of diensten van dezelfde onderneming). Het merk kan worden gevormd door&#13;
alle tekens die vatbaar zijn voor grafische voorstelling, met name woorden, met inbegrip&#13;
van namen van personen, en verder onder meer tekeningen, letters, cijfers, vormen van&#13;
waren of van verpakking. Gelijkluidende regels zijn te vinden in de nationale merkenwetten&#13;
van de lidstaten van de EG. In het verband van de naamgeving van rassen&#13;
zijn vanzelfsprekend vooral de merken die uit één of meer woorden bestaan interessant.&#13;
Uit de zojuist gegeven definitie vloeit voort dat een merk, anders dan een rasbenaming,&#13;
niet bestemd is om een ras te identificeren door middel van een vaste generieke&#13;
aanduiding. Het gaat bij een merk om een onderscheidingsteken met betrekking tot&#13;
de herkomst van waren of diensten van een bepaalde onderneming. Het merk stelt&#13;
degene die een bepaald product te koop aanbiedt of verhandelt in staat dit product te&#13;
onderscheiden van identieke of soortgelijke producten van concurrenten. Wordt een&#13;
merk gebruikt door de kweker van een bepaald ras, dan kan door middel van dit&#13;
merk tegelijkertijd tot uitdrukking worden gebracht dat materiaal van dit ras, afkomstig&#13;
van déze kweker, van bijzondere kwaliteit is. Aldus kan een merk een zekere&#13;
hoeveelheid goodwill vertegenwoordigen. Het merk stelt voorts de gebruiker ervan&#13;
in staat zijn product voor reclamedoeleinden hanteerbaar te maken.&#13;
Een merk moet officieel gedeponeerd en vervolgens ingeschreven worden. Men&#13;
kan dit in één of meer landen afzonderlijk doen, maar ook in een groot aantal landen&#13;
tegelijkertijd door middel van een z.g. internationale aanvrage.6 Bovendien is het vanaf&#13;
1996 mogelijk door middel van één aanvrage een merk voor de hele EG te bemachtigen,&#13;
en wel bij het Gemeenschapsmerkenbureau7 in Alicante.&#13;
Is het merk eenmaal ingeschreven, dan zijn uitsluitend de houder van het merkrecht&#13;
en diens eventuele licentiehouders gerechtigd het merk in het economisch verkeer&#13;
te gebruiken; niemand anders mag het merk (of een teken dat daarmee overeenstemt)&#13;
op zijn eigen (identieke of soortgelijke) producten aanbrengen. Het merkrecht&#13;
heeft een geldigheidsduur van tien jaar, maar dit recht kan steeds opnieuw voor een&#13;
periode van nog eens tien jaar verlengd worden. Dientengevolge kan een merkrecht&#13;
veel langer geldig zijn dan een kwekersrecht.&#13;
Vaak wordt, zij het onverplicht, het teken R in cirkel (®) achter het merk geplaatst,&#13;
bijvoorbeeld op de verpakking of in advertenties, om aan te geven dat het merk officieel&#13;
is geregistreerd. Staat dit symbool dus achter een bepaalde plantenaanduiding,&#13;
dan zegt dit niets over eventuele kwekersrechtelijke bescherming (al wordt dit er in&#13;
de praktijk soms kennelijk wel mee bedoeld!) en geeft het ook niet aan dat het om een officiële rasbenaming gaat. Een vergelijkbaar internationaal geaccepteerd symbool&#13;
voor kwekersrechtelijk beschermd materiaal en/of voor een geregistreerde rasbenaming&#13;
bestaat (nog) niet.8&#13;
4. Gebruik van rasbenaming en merk naast elkaar&#13;
Als de merkhouder zijn merk wil gebruiken ter onderscheiding van een kwekersrechtelijk&#13;
beschermd ras, of ter onderscheiding van een ras dat niet beschermd is maar wel&#13;
een officiële rasbenaming heeft gekregen, dan is hij verplicht bij het te koop aanbieden&#13;
of verhandelen van teeltmateriaal van dat ras tevens de rasbenaming te vermelden (zie&#13;
bijv. art. 80 ZPW). Voor zover het gaat om beschermde rassen, zeggen het UPOVVerdrag&#13;
van 1991 (in art. 20 lid 8) en de EG-verordening inzake het kwekersrecht (in&#13;
art. 17 lid 1) slechts dat, indien een merk aan de rasbenaming wordt “toegevoegd”&#13;
(resp. daarmee wordt “verbonden”), de rasbenaming niettemin gemakkelijk herkenbaar&#13;
dient te zijn. Misschien kan men volhouden dat het merk in dit soort situaties de&#13;
rasbenaming niet geheel mag overschaduwen. De termen “toevoegen aan” en “verbinden&#13;
met”, beide een vertaling van het Engelse “to associate”, verschaffen op dit punt&#13;
geen eenduidigheid. Dit neemt niet weg dat met name in de sierteeltsector rassen dikwijls&#13;
onder een fantasierijke en in het oog springende merknaam worden verhandeld&#13;
terwijl de officiële rasbenaming niet of slechts in heel kleine lettertjes op label of verpakking&#13;
kan worden waargenomen. Voor zover het daarbij echter de verkoop aan&#13;
eindgebruikers betreft, bestaat hiertegen op zichzelf geen bezwaar (zie hiervoor&#13;
onder het kopje Rasbenamingen).&#13;
Naar mijn mening zou in dit verband met het oog op de handel in teeltmateriaal de&#13;
meeste duidelijkheid verkregen worden, als de volgorde van de verschillende rasaanduidingen&#13;
in prijslijsten, databanken, catalogi e.d. er steeds als volgt uit zou zien:&#13;
eerst de volledige botanische aanduiding, daarna, indien toepasselijk, de rasbenaming&#13;
[volgens de International Code (art. 17.7) kan deze tussen enkelvoudige aanhalingstekens&#13;
staan], en tenslotte, indien gewenst, een merk waaraan voor de duidelijkheid nog&#13;
het symbool ® kan worden toegevoegd. Men krijgt dan dus bijv. Rosa L. ‘Champion’&#13;
BART KIEWIET ®.&#13;
Hoe dit ook zij, vanwege het feit dat het merk in wezen alleen maar een herkomstaanduiding&#13;
is en het ras niet identificeert zoals hiervoor bedoeld, is het de merkhouder&#13;
in principe toegestaan verschillende rassen van hetzelfde gewas onder één en hetzelfde&#13;
merk te verhandelen.9 Evenzeer is denkbaar dat twee of meer merkhouders&#13;
materiaal van één specifiek ras onder hun eigen resp. merken aan de man brengen:&#13;
naast het zojuist gegeven rozenvoorbeeld is dus bijvoorbeeld ook het bestaan van&#13;
Rosa L. ‘Champion’ JAAP KRAS ® denkbaar. En ook verzet eigenlijk niets zich&#13;
ertegen dat een merkhouder materiaal van één en hetzelfde ras onder meer dan één&#13;
eigen merk in het verkeer brengt: te denken valt bijv. aan Rosa L. ‘Champion’&#13;
KIEWIET ®, Rosa L. ‘Champion’ BART ®, en/of Rosa L. ‘Champion’ BARTS&#13;
ROZEN ®. Zolang maar, in al deze gevallen, ook de rasbenaming consequent en herkenbaar wordt gebruikt, zal er m.i. geen verwarring kunnen ontstaan, omdat steeds&#13;
volkomen duidelijk is om welk ras het gaat.&#13;
5. Gebruik en verkeerd of riskant gebruik van merken&#13;
Tot zover ging alles goed. Problemen kunnen echter rijzen, indien een ras uitsluitend&#13;
onder een merknaam in het verkeer wordt gebracht, of indien twee of meer personen&#13;
verschillende merken gebruiken ter aanduiding van één en hetzelfde ras, zonder daarbij&#13;
tevens de rasbenaming te hanteren. Riskant is ook het plaatsen van het merk tussen&#13;
aanhalingstekens (waardoor het een rasbenaming lijkt), alsmede het verhandelen&#13;
door één persoon van materiaal van verschillende rassen onder één en hetzelfde merk,&#13;
wederom zonder vermelding van de diverse rasbenamingen. Over de mogelijkheid&#13;
dat één en dezelfde kweker een ras eerst onder het ene merk en vervolgens onder een&#13;
ander merk in het verkeer brengt, zonder vermelding van een rasbenaming, heb ik&#13;
dan nog niet eens gesproken. In dit soort gevallen worden de doelstellingen van het&#13;
internationale systeem met betrekking tot rasbenamingen gefrustreerd en treedt in de&#13;
handel verwarring op; daarnaast zijn bepaalde vormen van merkgebruik riskant voor&#13;
het voortbestaan van het merk zelf.&#13;
Ik heb een klein onderzoek ingesteld naar ingeschreven Gemeenschapsmerken en&#13;
ik laat u zo dadelijk graag een paar interessante (aanvragen om) Gemeenschapsmerken&#13;
zien, alle in klasse 31 van de Classificatie-overeenkomst van Nice,10 welke&#13;
klasse o.a. betrekking heeft op land- en tuinbouwproducten, levende planten en&#13;
bloemen. Maar eerst moeten we vaststellen dat op grond van de bepalingen van de&#13;
Gemeenschapsmerkenverordening diverse tekens niet kunnen worden ingeschreven,&#13;
en voorts dat in een aantal gevallen een reeds ingeschreven merk nietig of vervallen&#13;
kan worden verklaard. In dit verband betekent nietigheid, dat het merk geacht wordt&#13;
van de aanvang af geen rechtsgevolgen als bedoeld in de verordening te hebben&#13;
gehad. Vervallenverklaring betekent dat het merk geacht wordt vanaf de datum van&#13;
de vordering tot vervallenverklaring geen rechtsgevolgen als bedoeld in de verordening&#13;
te hebben gehad. Zo’n merk was dus aanvankelijk wél geldig (art. 54 EG-Merkenverordening,&#13;
hierna: Vo.).&#13;
In de eerste plaats weigert het Bureau de inschrijving van merken die uitsluitend&#13;
bestaan uit tekens of benamingen die in het normale taalgebruik of in het bona fide&#13;
handelsverkeer gebruikelijk zijn geworden (art. 7 lid 1 onder d Vo.). Deze regel geldt&#13;
ook indien de weigeringsgrond slechts in een deel van de Gemeenschap bestaat (art. 7&#13;
lid 2 Vo.). Is een merk in strijd met deze bepaling ingeschreven, dan kan het alsnog&#13;
nietig verklaard worden; hetzelfde geldt, als de aanvrager bij indiening van de aanvrage&#13;
te kwader trouw was (art. 51 lid 1 onder a) en b) Vo.).&#13;
In de tweede plaats worden de rechten van de houder van het Gemeenschapsmerk&#13;
vervallen verklaard, wanneer het merk door toedoen of nalaten van de merkhouder&#13;
tot de in de handel gebruikelijke benaming is geworden van een waar of dienst waarvoor&#13;
het ingeschreven is (art. 50 lid 1 onder b) Vo.). Wat het “toedoen” van de merkhouder&#13;
betreft zou in de context van de naamgeving van gewassen wellicht gedacht kunnen worden aan de situatie waarin de kweker bij de verhandeling van teeltmateriaal&#13;
van een bepaald ras uitsluitend een merk en dus niet de officiële rasbenaming vermeldt,&#13;
of zelfs het merk tussen aanhalingstekens plaatst, zoals bij de rasbenaming&#13;
gebruikelijk is.&#13;
Daarnaast worden de rechten van de merkhouder ook vervallen verklaard, wanneer&#13;
het merk als gevolg van het gebruik dat ervan wordt gemaakt door de merkhouder of&#13;
met zijn instemming, voor de waren of diensten waarvoor het ingeschreven is, het&#13;
publiek kan misleiden, met name over de soort, de kwaliteit of plaats van herkomst&#13;
van deze waren of diensten (art. 50 lid 1 onder c); vgl. art. 7 lid 1 onder g) Vo.). Te&#13;
denken valt bijvoorbeeld aan een merk dat aan het ras, waarvoor het wordt gebruikt,&#13;
ten onrechte bepaalde eigenschappen toeschrijft, die het ras in feite niet bezit, zoals&#13;
een bepaalde kleur van de bloem; “Pietersen’s Early Yellow” kan dus onder omstandigheden&#13;
ook merkenrechtelijk niet door de beugel.&#13;
Ook op dit punt zijn vrijwel identieke bepalingen opgenomen in de nationale&#13;
merkenwetten van de EG-lidstaten.&#13;
Laten we dan nu, gewapend met deze kennis, enkele bestaande en aangevraagde&#13;
Gemeenschapsmerken bekijken.&#13;
1) Aanvraagnummer 390807 heeft betrekking op MORREN’S JONAGORED.&#13;
Denkbaar is, dat een merk een bestanddeel zonder onderscheidend vermogen&#13;
inhoudt en de opneming van dat bestanddeel in het merk twijfel kan doen rijzen over&#13;
de omvang van de bescherming van het merk. Ingevolge art. 38 lid 2 Vo. kan het&#13;
Bureau in zo’n geval als voorwaarde voor inschrijving van het merk verlangen dat de&#13;
aanvrager verklaart geen beroep te zullen doen op het uitsluitende recht op dit&#13;
bestanddeel. Maar ook zonder een dergelijke disclaimer zal eenieder begrijpen dat het&#13;
gebruik van de aanduiding ‘Jonagored’ voor het bekende appelras niet door de&#13;
houder van dit merk kan worden belet. Een disclaimer zou overigens, gezien de richtlijnen&#13;
van het Bureau11, ook betrekking kunnen hebben op bepaalde waren of diensten,&#13;
ten aanzien waarvan de aanvrager kan verklaren dat het merk dáárvoor niet zal&#13;
worden gebruikt. Aanstonds, bij het volgende voorbeeld, zullen we echter zien dat&#13;
deze handelwijze niet geheel zonder merkenrechtelijke risico’s is.&#13;
Afgezien hiervan, kan een merk als zodanig niet gedeeltelijk nietig verklaard worden;&#13;
wel is het mogelijk, indien een bepaalde nietigheidsgrond slechts bestaat voor&#13;
een deel van de waren of diensten waarvoor het merk is ingeschreven, dit merk alleen&#13;
voor de betrokken waren of diensten nietig te verklaren (art. 51 lid 3 Vo.). Ik denk&#13;
echter niet dat dit laatste ten aanzien van dit merk mogelijk is, voor zover het om&#13;
waren in klasse 31 gaat. Het merk bestaat immers niet, van de aanvang af, uitsluitend&#13;
uit tekens of benamingen die in het handelsverkeer gebruikelijk zijn geworden (vgl.&#13;
art. 7, lid 1 onder d) Vo.).&#13;
Los hiervan zou dit merk, afhankelijk van de wijze waarop het in de praktijk&#13;
wordt gebruikt, de gebruikelijke benaming voor een appelras kunnen worden. Maar&#13;
m.i. is het niet waarschijnlijk dat dit zich spoedig zal voordoen, nu het eerste deel van&#13;
het merk onderscheidend is ten aanzien van de herkomst van de waren en door het&#13;
publiek ook aldus zal worden opgevat. 2) Aanvraagnummer 1067438 heeft betrekking op WINTER ROSE. Ook dit merk is&#13;
ingeschreven voor waren in klasse 31, echter “niet voor rozen”, een aardig voorbeeld&#13;
van een disclaimer als zojuist bedoeld. Afhankelijk van de omstandigheden van het&#13;
geval zou een benaming als deze aan de ene kant onderscheidend kunnen zijn, maar&#13;
aan de andere kant enigszins misleidend, in het bijzonder indien het publiek in de&#13;
veronderstelling zou verkeren dat het hier om rozen gaat en niet om een ander gewas.&#13;
Vervallenverklaring van het merkrecht (ex art. 50 lid 1 onder c) Vo.) ligt dan op de loer.&#13;
3) Aanvraagnummer 2343523 betreft HYPERICUM BRIGHT BLOSSOM. De&#13;
omschrijving van klasse 31 spreekt over “planten en delen van planten”, maar kennelijk&#13;
is het de bedoeling dit merk uitsluitend in verbinding met rassen van het gewas&#13;
Hypericum te gebruiken, wellicht zelfs maar één ras. Natuurlijk mag de term ‘Hypericum’&#13;
te allen tijde gebruikt worden voor planten die tot dit gewas behoren. En indien&#13;
de houder van het merk teeltmateriaal van het ras te koop aanbiedt of verhandelt zonder&#13;
vermelding van een eventuele rasbenaming, zou hij op termijn het risico kunnen&#13;
lopen dat het merkrecht vervallen verklaard wordt, ervan uitgaande dat het merk de&#13;
gebruikelijke benaming voor dit specifieke product is geworden.&#13;
4) Aanvraagnummer 507467 is gereserveerd voor EARLY RED ONE DELICIOUS.&#13;
Gezien de tekst van klasse 31 wordt dit merk in het bijzonder gebruikt met betrekking&#13;
tot appels en appelbomen. Ook dit teken zou heel wel als merk geschikt kunnen&#13;
zijn en dus als herkomstaanduiding dienst kunnen doen. Maar men hoeft m.i. geen&#13;
appelexpert te zijn om de indruk te krijgen dat dit de naam is van één specifiek ras,&#13;
waarvan de vruchten vroeg rijp zijn, een rode kleur hebben en misschien ongeveer&#13;
smaken als ‘Golden Delicious’. Dientengevolge zou ook in dit geval het gebruik van&#13;
het merk in plaats van een rasbenaming riskant kunnen zijn: het merkrecht kan vervallen&#13;
verklaard worden als het merk de gebruikelijke benaming voor een bepaald ras&#13;
is geworden. De introductie en een consequent gebruik van een “echte” rasbenaming&#13;
naast het merk kan het verval van het merkrecht voorkomen.&#13;
Twee andere voorbeelden van dit soort merken zijn nog de volgende.&#13;
5) Aanvraagnummer 2316172 met betrekking tot het merk BLACK GIANT, dat men&#13;
wil gebruiken, gezien de tekst van klasse 31, om pruimen van elkaar te onderscheiden.&#13;
6) Aanvraagnummer 2313278 met betrekking tot RED INTUITION, in het bijzonder&#13;
geregistreerd voor (naar ik aanneem: rode) rozen en rozenstruiken.&#13;
Zoals eerder opgemerkt, is het antwoord op de vraag of een merk onderscheidend&#13;
vermogen heeft voor een cultivar en dit vermogen ook gedurende vele jaren kan&#13;
behouden, in hoge mate afhankelijk van de omstandigheden van het geval. De hiervoor&#13;
genoemde merken kunnen daarom niet bij voorbaat veroordeeld worden. Er is&#13;
echter ten minste één belangrijk en actueel precedent.&#13;
In 1999 werd de woordcombinatie BOSKOOP-GLORY als Gemeenschapsmerk&#13;
ingeschreven voor waren in klasse 31 (aanvraagnummer 402354). De tekst van klasse 31&#13;
luidde: “Living plants, namely resistant hybrid dessert grape vines”. Een boomkweker&#13;
uit Boskoop, die deze specifieke druif al vele jaren teelde en wiens vader dit&#13;
ras destijds in ons land had geïntroduceerd, vorderde ten overstaan van het Bureau in Alicante de nietigverklaring van het merk. Samengevat kwam zijn betoog erop neer,&#13;
dat het merk uitsluitend bestond uit een benaming die in het bona fide handelsverkeer,&#13;
in het bijzonder in de tuinbouwsector, gebruikelijk was geworden. Bovendien,&#13;
zo stelde hij, was de houder van het merk zelf al jarenlang actief in de teelt van en&#13;
handel in druiven, zodat hij zijn merkaanvraag te kwader trouw had ingediend.&#13;
De boomkweker ondersteunde zijn vordering met talloze bewijsstukken, zoals&#13;
kopieën van krantenartikelen, van passages uit catalogi, van koopbriefjes en nota’s,&#13;
enz. De nietigheidsafdeling van het Bureau was uiteindelijk van oordeel, dat het&#13;
gepresenteerde bewijsmateriaal haar absoluut ervan had overtuigd dat ‘Boskoop-&#13;
Glory’ een generieke aanduiding was voor een bepaald druivenras, lang voordat de&#13;
aanvraag om het Gemeenschapsmerk werd ingediend. Het merk werd vervolgens nietig&#13;
verklaard op grond van het eerder genoemde art. 7 lid 1 onder d) Vo.; op de andere&#13;
nietigheidsgrond (aanvraag te kwader trouw ingediend) behoefde daarom naar de&#13;
mening van de nietigheidsafdeling niet meer te worden ingegaan.12&#13;
6. Conclusie&#13;
Ik hoop in het voorgaande duidelijk gemaakt te hebben, dat het van belang is voor de&#13;
identificatie van cultivars in de handel de officieel vastgestelde rasbenaming te gebruiken&#13;
(of, bij afwezigheid daarvan, de aanduiding van de botanische soort) bij het te&#13;
koop aanbieden of verhandelen van teeltmateriaal. Een dergelijk gebruik zorgt voor&#13;
de nodige duidelijkheid en voorkomt verwarring en teleurstelling. Ook het merk als&#13;
herkomstaanduiding vormt een belangrijk marketing instrument. Het merk zou echter&#13;
niet de rol van de rasbenaming moeten overnemen; in dat geval loopt het merk het&#13;
risico te worden nietig verklaard of, na verloop van tijd, in aanmerking te komen&#13;
voor vervallenverklaring.</content><legacyfootnotes>1. ICNCP of Cultivated Plant Code, waarvan de meest recente versie is gepubliceerd door P. Trehane e.a.&#13;
(1995); een gewijzigde tekst verschijnt binnenkort.&#13;
2. Zie doc.nr. UPOV/INF/12 Rev. d.d. 16 oktober 1987.&#13;
3. Zie de website van het Bureau: http://www.cpvo.fr.&#13;
4. Resp. het Internationaal Verdrag tot bescherming van kweekprodukten, zoals herzien op 19 maart 1991,&#13;
Trb. 1993, 153; Verordening (EG) nr. 2100/94 van de Raad inzake het communautaire kwekersrecht van&#13;
27 juli 1994, Pb. EG d.d. 1 september 1994, L227/1.&#13;
5. Verordening (EG) nr. 40/94 van de Raad inzake het Gemeenschapsmerk van 20 december 1993, Pb. EG&#13;
d.d. 14 januari 1994, L11/1.&#13;
6. Zie de Schikking van Madrid betreffende de internationale inschrijving van merken, zoals herzien op&#13;
14 juli 1967 (Trb. 1970, 186) en op 28 juni 1989 (Trb. 1990, 44).&#13;
7. Officieel (zie art. 2): Bureau voor harmonisatie binnen de interne markt (merken, tekeningen en modellen).&#13;
8. Vgl. P.A.C.E. van der Kooij, EIPR 2002, p. 1-2.&#13;
9. A fortiori is zulks toegestaan, indien het rassen van verschillende botanische soorten betreft, omdat de&#13;
enkele soortaanduiding dan mede kan helpen om verwarring te voorkomen.&#13;
10. Overeenkomst van Nice betreffende de internationale classificatie van waren en diensten ten behoeve&#13;
van de inschrijving van merken, zoals herzien op 13 mei 1977, Trb. 1978, 60.&#13;
11. Zie art. 8.13.2 van de Examination Guidelines d.d. 26 maart 1996, te raadplegen op de website van het&#13;
Bureau: http://oami.eu.int.&#13;
12. Uitspraak d.d. 8 juni 2001, nr. 102C 000402354/1, gepubliceerd op de in de vorige noot vermelde website.</legacyfootnotes><footnotes><footnote/></footnotes><auteurs>mr. P.A.C.E. van der Kooij</auteurs><published>2002-06-25 00:00:00</published><modified>2002-06-25 00:00:00</modified><editiondate>2002-06-25</editiondate><htmlpath>https://denhollander.info/artikel/5594</htmlpath></article>
</articles></edition>