<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>11/12</uitgave><aflevering>10</aflevering><searchword>TvAR 11/12/2020</searchword><id>16450</id><udhid>UDH:TvAR/16450</udhid><titel>Wijziging van het recht van erfpacht</titel><searchwords><searchword>TvAR 11/12/2020</searchword><searchword>UDH:TvAR/16450</searchword></searchwords><attachments><attachment><name>21386.pdf</name><extention>pdf</extention><url>https://denhollander.info/download/21386/ci</url></attachment></attachments><inleiding>&lt;p&gt;Naar aanleiding van een uitspraak van de voorzieningenrechter van de rechtbank Den Haag bespreekt de auteur of de vrijwillige wijziging van een bestaand erfpachtrecht hetzelfde is als de vestiging van een nieuw erfpachtrecht en behandelt de auteur in het kader van de rechterlijke wijziging de samenloop tussen art. 5:97 BW en art. 6:258 BW.&lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;Een wijziging van een erfpachtrecht kan zich in verschillende gedaantes voordoen. Ik geef twee voorbeelden.[2] Het is denkbaar dat de eigenaar of de erfpachter op een gegeven moment een wijziging van het erfpachtrecht wenst. De eigenaar en de erfpachter kunnen het erfpachtrecht vrijwillig wijzigen als zij het over de wijziging eens worden. Het is voorstelbaar dat de eigenaar en de erfpachter het over de wijziging niet eens worden. Zowel de erfpachter als de eigenaar kan een vordering tot wijziging van het erfpachtrecht instellen bij de rechter. Ik concentreer me in deze bijdrage op een aspect van de vrijwillige wijziging en op een aspect van de rechterlijke wijziging. Deze keuze zou enigszins arbitrair kunnen worden genoemd, maar een uitspraak van de voorzieningenrechter van de rechtbank Den Haag geeft mijns inziens aanleiding om juist deze twee aspecten in meer algemene zin te behandelen.[3] &lt;/p&gt;&lt;p&gt;Simpel weergegeven was de casus waar de voorzieningenrechter zich over moest buigen als volgt. Het Rijksvastgoedbedrijf geeft een onroerende zaak in erfpacht uit aan de exploitant van een akkerbouwbedrijf. De erfpachter wil op een gegeven moment zijn akkerbouwbedrijf verplaatsen en wenst – om deze verplaatsing te financieren – een zonnepark aan te (laten) leggen. Het erfpachtrecht kent echter een agrarische bestemming. De erfpachter wenst een wijziging van deze bestemming. Het Rijksvastgoedbedrijf en de exploitant van het akkerbouwbedrijf komen niet tot overeenstemming over de bestemmingswijziging. De erfpachter vordert bij de voorzieningenrechter medewerking van het Rijksvastgoedbedrijf aan een wijziging van de erfpachtbestemming.&lt;/p&gt;&lt;p&gt;Volgens de voorzieningenrechter kent de erfpachtovereenkomst geen bepaling op grond waarvan de bestemming kan worden gewijzigd en dient aldus een nieuwe overeenkomst te worden gesloten. In paragraaf 2 bespreek ik of partijen een erfpachtrecht kunnen wijzigen als het erfpachtrecht daaromtrent geen bepaling kent en of de vrijwillige wijziging van een erfpachtrecht hetzelfde is als de vestiging van een nieuw erfpachtrecht. De vordering tot medewerking aan een wijziging van de bestemming van het erfpachtrecht wordt (onder andere) gegrond op de redelijkheid en billijkheid. De redelijkheid en billijkheid komt als maatstaf in een rechterlijke wijzigingsbevoegdheid terug in art. 5:97 en art. 6:258 BW.[4] Deze artikelen kunnen van toepassing zijn op hetzelfde feitencomplex. In paragraaf 3 beantwoord ik de vraag of een rechtzoekende kan kiezen op welke regel hij een beroep doet. Die vraag naar samenloop is relevant, omdat de regels onderling van elkaar verschillen.[5] Ik sluit in paragraaf 4 af met een conclusie. &lt;/p&gt;&lt;h3&gt;2. Vrijwillige wijziging&lt;/h3&gt;&lt;p&gt;Een erfpachtrecht wordt doorgaans voor een lange(re) periode gevestigd.[6] Het is voorstelbaar dat in die periode de eigenaar of de erfpachter een wijziging van het erfpachtrecht wenst. De eigenaar en de erfpachter kunnen het erfpachtrecht vrijwillig wijzigen als zij het over de wijziging eens worden. Daarvoor is niet vereist dat het erfpachtrecht voorziet in de mogelijkheid van wijziging.[7] Uit de parlementaire geschiedenis blijkt dat in het stelsel van art. 3:98 BW ligt besloten dat de inhoud van een beperkt recht kan worden gewijzigd. Voor die wijziging gelden dezelfde vereisten als voor een vestiging of afstand van het beperkte recht.[8] De wijziging van een erfpachtrecht vereist aldus een wijzigingshandeling krachtens een geldige titel, verricht door een beschikkingsbevoegde. Zoals de vestiging van een erfpachtrecht doorgaans krachtens een overeenkomst plaatsvindt, kan dus ook de wijziging van een erfpachtrecht krachtens een (nadere) overeenkomst plaatsvinden. De wijzigingshandeling bestaat uit het inschrijven van een notariële wijzigingsakte in de openbare registers. &lt;/p&gt;&lt;p&gt;Stel: het Rijksvastgoedbedrijf sluit met een fruitteler een overeenkomst tot de vestiging van een erfpachtrecht. In deze ‘erfpachtovereenkomst’ worden de rechten en verplichtingen van partijen neergelegd. De overeenkomst vormt de titel voor de vestiging van het erfpachtrecht. Door de daadwerkelijke vestiging van het erfpachtrecht worden de rechten en verplichtingen die uit de overeenkomst voortvloeien ‘in een zakelijk jasje gestoken’.[9] De rechten en verplichtingen vloeien na de vestiging van het erfpachtrecht voort uit het erfpachtrecht, voor zover de rechten en verplichtingen niet in strijd zijn met de wet en voldoende verband houden met het wezen van het erfpachtrecht.[10] Een verplichting de onroerende zaak agrarisch in te richten is een bestemmingsverplichting die – door de vestiging van het erfpachtrecht – onderdeel wordt van het erfpachtrecht. &lt;/p&gt;&lt;p&gt;Partijen kunnen de rechten en verplichtingen die voortvloeien uit het erfpachtrecht – gelet op de memorie van antwoord bij art. 3:98 BW – wijzigen. De agrarische bestemming kan bijvoorbeeld plaatsmaken voor een kantoorbestemming.[11] Juridisch gezien is sprake van twee wijzigingen – een gedeeltelijke afstand gecombineerd met een aanvullende vestiging[12] – als de ene bestemming wordt ingeruild voor een andere bestemming. Wat eerst mocht, mag nu niet meer en wat eerst niet mocht, mag nu wel. In de eerste plaats is sprake van een beperking van de bevoegdheid van de erfpachter om de onroerende zaak volgens een agrarische bestemming in te richten. In het stelsel van art. 3:98 BW is dit een gedeeltelijke afstand van het erfpachtrecht. Zoals het teruggeven van alle bevoegdheden van de erfpachter aan de eigenaar een afstand van het gehele erfpachtrecht is, zo is het teruggeven van een enkele bevoegdheid van de erfpachter aan de eigenaar een afstand van de enkele bevoegdheid. In de tweede plaats is sprake van een toekenning van de bevoegdheid aan de erfpachter om de onroerende zaak volgens een kantoorbestemming in te richten. In het stelsel van art. 3:98 BW is dit een aanvullende vestiging van het erfpachtrecht. Zoals het toekennen van bevoegdheden aan de erfpachter door de eigenaar een vestiging van een erfpachtrecht is, zo is het toekennen van een enkele bevoegdheid na de vestiging een aanvullende vestiging. Of zoals Vonck het treffend samenvat: ‘[i]mmers, evenals bij de afstand en de vestiging beschikken beide partijen over – zij het een gedeelte daarvan – hun recht.’[13]&lt;/p&gt;&lt;p&gt;Het is niet nodig dat partijen zich ervan bewust zijn dat een dergelijke bestemmingswijziging een aanvullende vestiging in combinatie met een gedeeltelijke afstand is. De benadering is ‘enkel een juridische analyse (…) van hetgeen partijen’ beogen.[14] Het is een manier om de wijziging van het erfpachtrecht een plek te geven in het goederenrechtelijk systeem. Daardoor wordt echter wel duidelijk dat bij een wijziging die een aanvullende vestiging is, de eigenaar beschikkingsbevoegd moet zijn, terwijl bij een wijziging die een gedeeltelijke afstand is, de erfpachter beschikkingsbevoegd moet zijn. Als sprake is van een aanvullende vestiging en een gedeeltelijke afstand, zal zowel de eigenaar als de erfpachter beschikkingsbevoegd moeten zijn. &lt;/p&gt;&lt;p&gt;De wet of jurisprudentie geven geen (expliciet) antwoord op de vraag wat de gevolgen zijn van de wijziging van een erfpachtrecht. Als een agrarische bestemming wordt ingeruild voor een kantoorbestemming zijn er in feite twee mogelijkheden: de wijziging leidt tot voortzetting van het erfpachtrecht in gewijzigde vorm of de wijziging is in wezen de vestiging van een nieuw erfpachtrecht met een kantoorbestemming en leidt tot het al dan niet tenietgaan van het erfpachtrecht met de agrarische bestemming. De voorzieningenrechter van de rechtbank Den Haag oordeelde dat de erfpacht&lt;span class="italic"&gt;overeenkomst&lt;/span&gt; geen bepaling kende op grond waarvan de bestemming kon worden gewijzigd en dat aldus een nieuwe overeenkomst moest worden gesloten. De voorzieningenrechter bedoelt waarschijnlijk dat het erfpacht&lt;span class="italic"&gt;recht&lt;/span&gt; geen bepaling kent op grond waarvan de bestemming kan worden gewijzigd en dat aldus een nieuw erfpachtrecht moet worden gevestigd. Eerder gaf ik al aan dat voor de wijziging van een erfpachtrecht niet is vereist dat het erfpachtrecht een bepaling kent op grond waarvan de wijziging mogelijk is. Tevens meen ik dat een bestemmingswijziging van een erfpachtrecht naar geldend recht leidt tot voortzetting van het erfpachtrecht in gewijzigde vorm, zodat van de vestiging van een nieuw erfpachtrecht geen sprake is.[15] Dit volgt uit het stelsel van art. 3:98 BW en uit de memorie van antwoord bij dit artikel. Het is niet goed te verklaren waarom in het stelsel van art. 3:98 BW ligt besloten dat een erfpachtrecht ook kan worden gewijzigd als de wijziging in feite (altijd) neerkomt op de vestiging van een nieuw erfpachtrecht.[16] Het zou ook nutteloos zijn een beperkt recht ‘tot op de bodem af te breken om het recht vervolgens weer (…) op te bouwen.’[17] &lt;/p&gt;&lt;p&gt;Het rechtsgevolg van voortzetting van het erfpachtrecht in gewijzigde vorm heeft ook een belangrijk (praktisch) voordeel. Stel dat op het erfpachtrecht een hypotheekrecht rust en de hypotheekhouder met de wijziging van het erfpachtrecht instemt.[18] Als de wijziging van het erfpachtrecht leidt tot voortzetting van het erfpachtrecht in gewijzigde vorm, dan rust het hypotheekrecht na de wijziging op het gewijzigde erfpachtrecht. Er hoeft aldus geen nieuw hypotheekrecht te worden gevestigd. Als de wijziging van het erfpachtrecht in feite de vestiging van een nieuw erfpachtrecht met een kantoorbestemming inhoudt, dan rust het hypotheekrecht na de ‘wijziging’ niet op het nieuwe erfpachtrecht. Het hypotheekrecht moet opnieuw gevestigd worden en dat brengt (extra) kosten met zich. Daarnaast is onduidelijk of en hoe het oude erfpachtrecht is tenietgegaan als partijen een notariële wijzigingsakte inschrijven, waarbij juridisch gezien sprake is van een tenietgaan van het oude erfpachtrecht en de vestiging van een nieuw erfpachtrecht.[19] Als het oude erfpachtrecht teniet is gegaan vanwege afstand, dan geldt ingevolge art. 3:81 lid 3 BW dat de afstand niet ten nadele van de hypotheekhouder werkt. De hypotheekhouder kan dus het oude erfpachtrecht met de agrarische bestemming executeren, maar wenselijk is een dergelijke relatieve werking niet. Als het oude erfpachtrecht echter teniet is gegaan vanwege opzegging, dan geldt ingevolge art. 3:81 lid 1 sub a BW dat het hypotheekrecht teniet is gegaan. Die uitkomst is voor de hypotheekhouder nog nadeliger.&lt;/p&gt;&lt;h3&gt;3. Rechterlijke wijziging &lt;/h3&gt;&lt;p&gt;Als de eigenaar en de erfpachter het over een wijziging niet eens worden, kan een van hen een vordering tot wijziging instellen bij de rechter. In art. 5:97 lid 1 BW is de bevoegdheid van de rechter neergelegd een erfpachtrecht te wijzigen (of op te heffen) op vordering van de eigenaar of de erfpachter. Art. 5:97 BW wordt als een bijzondere toepassing (lex specialis) aangemerkt van art. 6:258 BW (lex generalis).[20] In art. 6:258 lid 1 BW is de bevoegdheid van de rechter neergelegd een overeenkomst te wijzigen (of te ontbinden) op vordering van een van de partijen. Art. 5:97 BW vertoont raakvlakken met art. 6:258 BW. Beide artikelen kenmerken zich door een bevoegdheid van de rechter, bestrijken het gebied van onvoorziene omstandigheden, noemen de maatstaf van de redelijkheid en billijkheid en geven de rechter ruimte voor een wijziging (of opheffing c.q. ontbinding) onder voorwaarden (ingevolge art. 5:97 lid 3 BW c.q. art. 6:260 lid 1 BW).[21] &lt;/p&gt;&lt;p&gt;Stel: het Rijksvastgoedbedrijf sluit met een tulpenkwekerij een overeenkomst tot de vestiging van een erfpachtrecht. Door de (daadwerkelijke) vestiging van het erfpachtrecht ontstaat een goederenrechtelijke rechtsverhouding tussen het Rijksvastgoedbedrijf en de tulpenkweker. Op die goederenrechtelijke rechtsverhouding is art. 5:97 BW toepasselijk. De tulpenkweker wenst bijvoorbeeld een verlaging van de canon gelet op de verliezen die de gehele sierteelt heeft geleden (en eventueel nog zal lijden) als gevolg van de coronacrisis of een (gedeeltelijke) bestemmingswijziging om de verliezen op een andere manier te kunnen compenseren. De tulpenkweker kan bij de rechter een wijziging van het erfpachtrecht vorderen op grond van art. 5:97 BW. Op de goederenrechtelijke rechtsverhouding is art. 6:258 echter ook toepasselijk. De toepasselijkheid van art. 6:258 BW is door de schakelbepaling van art. 6:216 BW uitgebreid tot andere meerzijdige vermogensrechtelijke rechtshandelingen. De vestiging van een beperkt recht, meer in het bijzonder de goederenrechtelijke overeenkomst, is een andere meerzijdige vermogensrechtelijke rechtshandeling.[22] De tulpenkweker kan bij de rechter dus ook een wijziging van het erfpachtrecht vorderen op grond van art. 6:216 jo. art. 6:258 BW.[23] &lt;/p&gt;&lt;p&gt;Stel: de tulpenkweker draagt het erfpachtrecht – tegelijk met zijn tulpenkwekerij – over aan een derde, bijvoorbeeld zijn zoon of dochter. Door de overdracht van het erfpachtrecht aan de zoon of dochter ontstaat een goederenrechtelijke rechtsverhouding tussen het Rijksvastgoedbedrijf en de zoon of dochter. Op die goederenrechtelijke rechtsverhouding is art. 5:97 BW toepasselijk. Op de goederenrechtelijke rechtsverhouding is echter ook art. 6:258 BW toepasselijk. Die toepasselijkheid kan in beginsel niet via de schakelbepaling van art. 6:216 BW lopen. Art. 6:216 BW vereist – zoals zojuist genoemd – een andere meerzijdige vermogensrechtelijke rechtshandeling. Tussen het Rijksvastgoedbedrijf en de zoon of dochter heeft echter de vestiging van het erfpachtrecht niet plaatsgevonden. Tussen hen heeft daarom geen andere meerzijdige vermogensrechtelijke rechts&lt;span class="italic"&gt;handeling &lt;/span&gt;plaatsgevonden.[24] Tussen hen bestaat echter wel een andere meerzijdige vermogensrechtelijke rechts&lt;span class="italic"&gt;verhouding, &lt;/span&gt;namelijk de goederenrechtelijke rechtsverhouding. Uit de parlementaire geschiedenis blijkt dat niet is gezegd dat buiten de door art. 6:216 BW aangegeven gevallen voor analogische toepassing geen plaats zou zijn.[25] De zoon of dochter kan bij de rechter dus ook een wijziging van het erfpachtrecht vorderen op grond van analogische toepassing van art. 6:216 jo. art. 6:258 BW.&lt;/p&gt;&lt;p&gt;Dat art. 5:97 BW en art. 6:258 BW op hetzelfde feitencomplex van toepassing kunnen zijn, roept de vraag naar samenloop op.[26] Die vraag is relevant, want de artikelen verschillen van elkaar. Zo kan een overeenkomst op grond van art. 6:258 lid 1 BW direct worden gewijzigd (of ontbonden), terwijl een erfpachtrecht op grond van art. 5:97 lid 1 BW pas kan worden gewijzigd (of opgeheven) indien vijfentwintig jaren na de vestiging van het erfpachtrecht zijn verlopen.[27] Stel dat met betrekking tot het erfpachtrecht van de tulpenkweker geen vijfentwintig jaren sinds de vestiging zijn verstreken, maar slechts twintig jaren. Een vordering tot wijziging van het erfpachtrecht op grond van art. 5:97 lid 1 BW kan om die reden niet worden toegewezen, maar geldt hetzelfde voor een vordering tot wijziging op grond van art. 6:216 jo. art. 6:258 lid 1 BW? De tekst van de wet staat aan toewijzing op grond van art. 6:258 lid 1 BW niet in de weg, maar het feit dat de wachttermijn van art. 5:97 lid 1 BW op die manier wordt omzeild mogelijk wel. &lt;/p&gt;&lt;p&gt;Daarnaast moeten derden met een beperkt recht op grond van art. 5:97 lid 3 BW in het geding worden geroepen voordat een vordering tot wijziging (of opheffing) van een erfpachtrecht toewijsbaar is. Denk aan een financier van de exploitant van de tulpenkwekerij die in ruil voor financiering een hypotheekrecht heeft verkregen op het erfpachtrecht. De vordering is daarnaast pas toewijsbaar als ook ten aanzien van de derde aan de maatstaf van de redelijkheid en billijkheid is voldaan. Art. 6:258 BW kent een dergelijke regel niet. Een vordering tot wijziging van het erfpachtrecht op grond van art. 5:97 lid 1 BW wordt slechts behandeld indien de derde in het geding is geroepen, maar geldt die eis ook voor een vordering tot wijziging op grond van art. 6:216 jo. art. 6:258 lid 1 BW? Op grond van de tekst van de wet niet, maar het feit dat de eis van art. 5:97 BW op die manier wordt omzeild staat aan toepassing van art. 6:258 BW mogelijk wel in de weg.&lt;/p&gt;&lt;p&gt;Van samenloop tussen art. 5:97 en art. 6:258 BW is overigens geen sprake als op een feitencomplex alleen art. 6:258 BW kan worden toegepast. Niet alle door partijen afgesproken bevoegdheden en verplichtingen worden inhoud van het erfpachtrecht en hebben goederenrechtelijke werking. Stel: de eigenaar van een onroerende zaak geeft een deel van zijn onroerende zaak in erfpacht uit aan een veehouderij. In de overeenkomst die ten grondslag ligt aan de vestiging van het erfpachtrecht én in de erfpachtakte wordt voor de erfverpachter de verplichting opgenomen om de sloot op zijn strook grond – die hij in onbezwaarde eigendom heeft gehouden – te behouden, zodat de veehouder overtollig grondwater kan afvoeren naar deze sloot. Een dergelijke verplichting zal geen onderdeel worden van de inhoud van het erfpachtrecht.[28] De eigenaar van de onroerende zaak kan geen beroep doen op art. 5:97 BW met als doel een wijziging van de verplichting, aangezien de verplichting geen onderdeel is van het erfpachtrecht en van een wijziging van het erfpachtrecht dus geen sprake is. De verplichting vloeit echter wel voort uit een overeenkomst. De eigenaar van de onroerende zaak kan een vordering tot wijziging van de verplichting dan baseren op art. 6:258 BW.[29] &lt;/p&gt;&lt;p&gt;Het uitgangspunt bij samenloop is dat een rechtzoekende kan kiezen op welke rechtsregel een beroep wordt gedaan.[30] Van exclusieve werking is volgens vaste jurisprudentie van de Hoge Raad slechts sprake indien ‘de wet dat voorschrijft of onvermijdelijk meebrengt.’[31] Zoals gezegd, wordt art. 5:97 BW in de literatuur aangemerkt als een bijzondere toepassing (lex specialis) van de algemene regel van art. 6:258 BW (lex generalis). Uit het feit dat er algemene en bijzondere regels bestaan, mag echter niet automatisch worden afgeleid dat de bijzondere regel ook de algemene regel opzijzet.[32] Het adagium ‘lex specialis derogat legi generali’ is dus niet per definitie van toepassing als sprake is van een lex specialis en een lex generalis. Onderzocht moet worden of exclusiviteit van art. 5:97 BW uit de rechtsregel blijkt of dat art. 5:97 BW dit onvermijdelijk meebrengt. &lt;/p&gt;&lt;p&gt;Uit art. 5:97 BW blijkt niet uitdrukkelijk van exclusiviteit ten opzichte van art. 6:258 BW. Het adagium ‘lex specialis derogat legi generali’ is mijns inziens met betrekking tot art. 5:97 en art. 6:258 BW echter wel juist, omdat de lex specialis beperkingen kent die de lex generalis niet kent. Een rechterlijk ingrijpen is bij erfpachtrechten uitgesloten gedurende de eerste vijfentwintig jaren na het ontstaan van het beperkte recht. Daarnaast houdt de regeling bij erfpachtrechten expliciet rekening met de belangen van derden met een beperkt recht. Voor exclusiviteit van art. 5:97 BW ten opzichte van art. 6:258 BW pleit dus dat de goederenrechtelijke regeling op bepaalde punten afwijkt van de verbintenisrechtelijke regeling. In de parlementaire geschiedenis bij art. 5:97 BW wordt expliciet aangegeven dat de beperkingen wenselijk zijn vanwege ‘de grotere stabiliteit die in zakenrechtelijke verhoudingen door partijen en derden mag worden verwacht.’[33] &lt;/p&gt;&lt;p&gt;Als aan art. 5:97 BW geen exclusiviteit toekomt ten opzichte van art. 6:258 BW, dan verliezen de beperkingen van art. 5:97 BW aan betekenis. Een wijziging van een erfpachtrecht dat twintig jaren geleden is gevestigd is niet mogelijk via art. 5:97 BW, maar wel via art. 6:216 jo. art. 6:258 BW, omdat art. 6:258 BW geen wachttermijn kent. Het zou echter indruisen tegen de gedachte achter invoering van de wachttermijn als die omzeild kan worden door een andere rechtsgrond aan te voeren voor de vordering tot wijziging. Een wijziging van een erfpachtrecht zonder een derde met een beperkt recht in het geding te roepen is niet mogelijk via art. 5:97 BW, maar wel via art. 6:216 jo. art. 6:258 BW, omdat art. 6:258 BW een dergelijke regel niet kent.[34] Het zou ook indruisen tegen de gedachte achter invoering van de regel uit art. 5:97 lid 3 BW als die regel omzeild kan worden door een andere rechtsgrond aan te voeren voor de vordering tot wijziging. Een rechter die wordt geconfronteerd met een vordering tot wijziging van het erfpachtrecht op grond van art. 6:216 jo. art. 6:258 BW moet de rechtsgrond aanvullen ingevolge art. 25 Rv. De rechter moet in plaats van art. 6:258 BW dus art. 5:97 BW toepassen.[35]&lt;/p&gt;&lt;h3&gt;4. Conclusie&lt;/h3&gt;&lt;p&gt;Ik sluit af met twee conclusies. Enerzijds dat de vrijwillige wijziging van de inhoud van een erfpachtrecht in het stelsel van art. 3:98 BW besloten ligt en anderzijds dat aan art. 5:97 BW exclusieve werking toekomt ten opzichte van art. 6:258 BW. Uit de eerste conclusie volgt dat een erfpachtrecht gewijzigd kan worden, ook als het erfpachtrecht daaromtrent geen bepaling kent en dat de wijziging van een erfpachtrecht (in beginsel) leidt tot voortzetting van het erfpachtrecht in gewijzigde vorm. Uit de tweede conclusie volgt dat een rechter die wordt geconfronteerd met een vordering tot wijziging van het erfpachtrecht op grond van art. 6:258 BW, de rechtsgrond moet aanvullen ingevolge art. 25 Rv. De rechter moet in plaats van art. 6:258 BW dus art. 5:97 BW toepassen.&lt;/p&gt;</content><legacyfootnotes/><footnotes><footnote>1 Mr. K. (Kirsten) Everaars is universitair docent Burgerlijk recht bij het Onderzoekcentrum Onderneming &amp; Recht (OO&amp;R) van de Radboud Universiteit.</footnote><footnote>2 In mijn nog te verschijnen proefschrift over de wijziging van beperkte rechten ga ik dieper in op de verschillende gedaantes van een wijziging van onder andere het erfpachtrecht.</footnote><footnote>3 Rb. Den Haag 16 juli 2019, ECLI:NL:RBDHA:2019:7094, &lt;span class="italic"&gt;TvAR&lt;/span&gt; 2019/8003 (afl. 10) m.nt. H.A. Verbakel-van Bommel. De uitspraak van de voorzieningenrechter van de rechtbank Den Haag vormt de aanleiding voor mijn keuze, maar mijn bijdrage heeft niet specifiek betrekking op die uitspraak. Ik abstraheer met andere woorden van de concrete feiten die aanleiding gaven tot de uitspraak van de voorzieningenrechter van de rechtbank Den Haag.</footnote><footnote>4 Een wijziging van een erfpachtrecht door de rechter vindt plaats bij een constitutieve rechterlijke uitspraak. Daarvoor is in een kort geding geen plaats. Vgl. HR 6 april 2012, ECLI:NL:HR:2012:BV6727, &lt;span class="italic"&gt;NJ &lt;/span&gt;2012/234, r.o. 3.4 met betrekking tot art. 6:258 BW.</footnote><footnote>5 Het antwoord op de vraag kan partijen helpen bij het inrichten van hun eis of verweer en biedt ook de rechter inzicht in hoe om te gaan met de verschillende rechtsgronden. Zie A.G. Castermans &amp; H.B. Krans, &lt;span class="italic"&gt;Samenloop&lt;/span&gt; (Monografieën BW A21), Deventer: Wolters Kluwer 2019/1: ‘Het resultaat van dat onderzoek [naar samenloop, toevoeging] is eerst en vooral een methode die partijen helpt bij het inrichten van hun eis of verweer (…).’</footnote><footnote>6 Zie ook &lt;span class="italic"&gt;Parl. Gesch. BW Boek 5&lt;/span&gt; 1981, p. 322 (MvA II): ‘Enerzijds wordt erfpacht gewoonlijk voor lange tijd gevestigd (…).’ Om te voorkomen dat de bepalingen van pacht van overeenkomstige toepassing zijn, is het van belang een erfpachtrecht te vestigen voor bepaalde tijd met een duur die langer is dan vijfentwintig jaren. Zie art. 7:399d BW.</footnote><footnote>7 In mijn nog te verschijnen proefschrift bespreek ik de verschillen tussen een onvoorziene en een voorziene wijziging. De bespreking in deze bijdrage van de vrijwillige wijziging gaat uit van een onvoorziene wijziging.</footnote><footnote>8 &lt;span class="italic"&gt;Parl. Gesch. BW Boek 3&lt;/span&gt; 1981, p. 406 (MvA II). Zie ook art. 24 Kadasterwet en &lt;span class="italic"&gt;Parl. Gesch. BW Inv. 3, 5 en 6 Kadasterwet &lt;/span&gt;1990, p. 138 (MvT).</footnote><footnote>9 H.C.F. Schoordijk, ‘Over de scheidslijn tussen goederen- en verbintenissenrecht’, &lt;span class="italic"&gt;NJB 1992&lt;/span&gt;, afl. 37, p. 1205.</footnote><footnote>10 Zie S.E. Bartels &amp; A.A. Van Velten, &lt;span class="italic"&gt;Mr. C. Assers Handleiding tot de beoefening van het Nederlands Burgerlijk Recht. 5. Zakenrecht, Eigendom en beperkte rechten,&lt;/span&gt; Deventer: Wolters Kluwer 2017/216 en 217.</footnote><footnote>11 Op grond van art. 5:89 lid 2 BW mag de erfpachter zonder toestemming van de eigenaar niet een andere bestemming aan de zaak geven. Het geven van toestemming is een eenzijdige rechtshandeling die mijns inziens niet de inhoud van het erfpachtrecht wijzigt. Een toestemming heeft in het goederenrechtelijk systeem geen derdenwerking. Vgl. onder andere G.E. van Maanen, ‘Leidt publicatie van rechtsfeiten in de openbare registers tot derdenwerking?, &lt;span class="italic"&gt;WPNR &lt;/span&gt;1996/6208, p. 53-54; S.E. Bartels, &lt;span class="italic"&gt;Ja, dat is goed. Beschouwingen over toestemming en derdenwerking&lt;/span&gt; (oratie Utrecht) 2006, p. 12 e.v.; T.H.D. Struycken, &lt;span class="italic"&gt;De numerus clausus in het goederenrecht&lt;/span&gt; (diss. Nijmegen), Deventer: Kluwer 2007, p. 653-656 en C. Spierings, &lt;span class="italic"&gt;De eenzijdige rechtshandeling&lt;/span&gt; (diss. Nijmegen), Deventer: Wolters Kluwer 2016/367. Anders echter onder andere R.J.J. van Acht, &lt;span class="italic"&gt;Burenrecht &lt;/span&gt;(diss. Nijmegen), Deventer: Kluwer 1990, p. 128 e.v.; E.B. Rank-Berenschot, &lt;span class="italic"&gt;Over de scheidslijn tussen goederen- en verbintenissenrecht&lt;/span&gt; (diss. Leiden), Deventer: Kluwer 1992, p. 121 e.v.; F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 185 e.v.; H.J. Snijders &amp; E.B. Rank-Berenschot, &lt;span class="italic"&gt;Goederenrecht&lt;/span&gt;, Deventer: Wolters Kluwer 2017/184 en W.H.M. Reehuis &amp; A.H.T. Heisterkamp, &lt;span class="italic"&gt;Pitlo. Het Nederlands burgerlijk recht. Deel 3. Goederenrecht&lt;/span&gt;, Deventer: Wolters Kluwer 2019/567.</footnote><footnote>12 In de literatuur wordt aangenomen dat de wijziging van een beperkt recht een aanvullende vestiging, een gedeeltelijke afstand of een combinatie van beide is. Zie onder andere F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 192-193 en S.E. Bartels &amp; A.A. Van Velten, &lt;span class="italic"&gt;Mr. C. Assers Handleiding tot de beoefening van het Nederlands Burgerlijk Recht. 5. Zakenrecht, Eigendom en beperkte rechten,&lt;/span&gt; Deventer: Wolters Kluwer 2017/218a. Vgl. E.F. Verheul, ‘Wijziging van een eigendomsvoorbehoud’, &lt;span class="italic"&gt;WPNR &lt;/span&gt;2019/7262, p. 853.</footnote><footnote>13 F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 193.</footnote><footnote>14 Zie E.F. Verheul, ‘Wijziging van een eigendomsvoorbehoud’, &lt;span class="italic"&gt;WPNR &lt;/span&gt;2019/7262, p. 851 in het kader van de wijziging van een eigendomsvoorbehoud.</footnote><footnote>15 In de literatuur wordt aangenomen dat de wijziging van een beperkt recht leidt tot voortzetting van het beperkte recht in gewijzigde vorm. Zie onder andere A. Steneker, &lt;span class="italic"&gt;Pandrecht&lt;/span&gt; (Monografieën BW B12a), Deventer; Kluwer 2012/16; S.E. Bartels &amp; A.A. Van Velten, &lt;span class="italic"&gt;Mr. C. Assers Handleiding tot de beoefening van het Nederlands Burgerlijk Recht. 5. Zakenrecht, Eigendom en beperkte rechten,&lt;/span&gt; Deventer: Wolters Kluwer 2017/218a en H.D. Ploeger &amp; H. Bounjouh, &lt;span class="italic"&gt;Erfpacht en opstal &lt;/span&gt;(Monografieën BW B28), Deventer: Wolters Kluwer 2019/55. In mijn nog te verschijnen proefschrift bespreek ik wanneer van een voortzetting niet meer gesproken kan worden.</footnote><footnote>16 Ook als de rechter op grond van art. 5:97 BW een erfpachtrecht wijzigt is sprake van een voortzetting van het beperkte recht in gewijzigde vorm.</footnote><footnote>17 De auditu S.E. Bartels, ‘Wijziging of vernieuwing van beperkte rechten’, &lt;span class="italic"&gt;Voordracht voor de Van der Grintenkring&lt;/span&gt; d.d. 9 november 2009.</footnote><footnote>18 En aparte vraag is of de hypotheekhouder de wijziging van het erfpachtrecht tegen zich moet laten werken als hij met de wijziging niet instemt. In mijn nog te verschijnen proefschrift ga ik daar nader op in.</footnote><footnote>19 Zie ook K.J.H. Hoofs, ‘Leidt wijziging van de canon tot een nieuw erfpachtsrecht? Noot bij HR 5 februari 2010, nr. 07/11382’. &lt;span class="italic"&gt;NTBR &lt;/span&gt;2011/21, par. 4, voetnoot 13.</footnote><footnote>20 Zie A.A. van Velten, &lt;span class="italic"&gt;Privaatrechtelijke aspecten van onroerend &lt;/span&gt;goed, Deventer: Wolters Kluwer 2018/12.10; C.J.J.M. Stolker, in: &lt;span class="italic"&gt;T&amp;C Burgerlijk Wetboek&lt;/span&gt;, art. 5:97 BW 2020, aant. 1; F.J. Vonck, in: &lt;span class="italic"&gt;GS Zakelijke rechten&lt;/span&gt;, art. 5:97 BW 2020, aant. 1.7 en Rb. Den Haag 14 september 2017, ECLI:RBDHA:2017:10451, r.o. 4.5. Zie ook &lt;span class="italic"&gt;Parl. Gesch. BW Boek 5&lt;/span&gt; 1981, p. 322 (MvA II).</footnote><footnote>21 Ik beperk me in deze bijdrage tot de samenloopproblematiek. Voor een bespreking van (onder andere) art. 5:97 BW verwijs ik naar F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 223 e.v. en K. Everaars, ‘De goederenrechtelijke imprévision-regeling: vuistregels voor de rechtspraktijk’, &lt;span class="italic"&gt;WPNR &lt;/span&gt;2015/7059. Zie F.J. Vonck, in: &lt;span class="italic"&gt;GS Zakelijke rechten&lt;/span&gt;, art. 5:97 BW 2020, aant. A7 voor een verwijzing naar meer relevante literatuur.</footnote><footnote>22 Zie onder andere J.E. Fesevur, ‘Redelijkheid en billijkheid in het Nederlandse goederenrecht’, in: S.E. Bartels &amp; J.M. Milo (red.), &lt;span class="italic"&gt;Open normen in het goederenrecht&lt;/span&gt;, Den Haag: Boom Juridische uitgevers 2000, p. 27; T.H.D. Struycken, ‘Erfpacht en de redelijkheid en billijkheid in het goederenrecht’, &lt;span class="italic"&gt;NTBR&lt;/span&gt; 2000/3, p. 91, voetnoot 8; J.E. Fesevur, ‘Redelijkheid en billijkheid in het goederenrecht; de rechter reeds lang op het goede spoor’, &lt;span class="italic"&gt;WPNR &lt;/span&gt;2002/6472, p. 32; F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 172-173; H.J. Snijders &amp; E.B. Rank-Berenschot, &lt;span class="italic"&gt;Goederenrecht&lt;/span&gt;, Deventer: Wolters Kluwer 2017/91; S.E. Bartels &amp; A.A. Van Velten, &lt;span class="italic"&gt;Mr. C. Assers Handleiding tot de beoefening van het Nederlands Burgerlijk Recht. 5. Zakenrecht, Eigendom en beperkte rechten,&lt;/span&gt; Deventer: Wolters Kluwer 2017/2a en W.H.M. Reehuis &amp; A.H.T. Heisterkamp, &lt;span class="italic"&gt;Pitlo. Het Nederlands burgerlijk recht. Deel 3. Goederenrecht&lt;/span&gt;, Deventer: Wolters Kluwer 2019/36 en 645.</footnote><footnote>23 Zie ook P. Kemp, ‘De (on)mogelijkheden van wijziging van de erfpachtvoorwaarden’, &lt;span class="italic"&gt;Vastgoedrecht &lt;/span&gt;2012/4, p. 97.</footnote><footnote>24 Zie ook T.H.D. Struycken, ‘Erfpacht en de redelijkheid en billijkheid in het goederenrecht’, &lt;span class="italic"&gt;NTBR&lt;/span&gt; 2000/3, p. 92.</footnote><footnote>25 &lt;span class="italic"&gt;Parl. Gesch. BW Boek 6&lt;/span&gt; 1981, p. 837 (TM). Zie onder andere ook J.E. Fesevur, ‘Redelijkheid en billijkheid in het Nederlandse goederenrecht’, in: S.E. Bartels &amp; J.M. Milo (red.), &lt;span class="italic"&gt;Open normen in het goederenrecht&lt;/span&gt;, Den Haag: Boom Juridische uitgevers 2000, p. 27; J.E. Fesevur, ‘Redelijkheid en billijkheid in het goederenrecht; de rechter reeds lang op het goede spoor’, &lt;span class="italic"&gt;WPNR &lt;/span&gt;2002/6472, p. 32 en F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 172-173. Vgl. bijvoorbeeld ook de conclusie van A-G De Vries Lentsch-Kostense, nr. 8 bij HR 26 maart 1999, &lt;span class="italic"&gt;NJ &lt;/span&gt;1999/446.</footnote><footnote>26 Zie A.G. Castermans &amp; H.B. Krans, &lt;span class="italic"&gt;Samenloop&lt;/span&gt; (Monografieën BW A21), Deventer: Wolters Kluwer 2019/1-2.</footnote><footnote>27 F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 224&lt;span class="superscript"&gt; &lt;/span&gt;pleit overigens voor afschaffing van de wachttermijn. Zie ook F.J. Vonck, ‘Eenzijdige wijzigingsbevoegdheden in erfpachtvoorwaarden’, in: L.C.A Verstappen &amp; F.J. Vonck (red.), &lt;span class="italic"&gt;Naar een verbeterde vastgoedketen, &lt;/span&gt;Den Haag: Boom Juridische uitgevers 2015, p. 65-68. Anders: W. Snijders, ‘Reactie’, in: L.C.A Verstappen &amp; F.J. Vonck (red.), &lt;span class="italic"&gt;Naar een verbeterde vastgoedketen, &lt;/span&gt;Den Haag: Boom Juridische uitgevers 2015, p. 69-71.</footnote><footnote>28 Als de blooteigendom van de strook grond wordt overgedragen aan een derde, dan is een derde aan die verplichting niet gebonden, terwijl dat wel het geval zou zijn als de verplichting onderdeel wordt van het erfpachtrecht. De verplichting kan bij overdracht van de blooteigendom van de strook grond niet worden gebaseerd op het recht van erfpacht, omdat de derde niet de positie als erfverpachter heeft overgenomen. Vgl. W.M. Kleijn, ‘Annotatie bij HR 16 maart 1977’, &lt;span class="italic"&gt;NJ &lt;/span&gt;1977/399 en F.J. Vonck, &lt;span class="italic"&gt;De flexibiliteit van het recht van erfpacht &lt;/span&gt;(diss. Groningen), Den Haag: Boom Juridische uitgevers 2013, p. 153.</footnote><footnote>29 Een rechter die wordt geconfronteerd met een vordering tot wijziging van de verplichting op grond van art. 5:97 BW, moet de rechtsgrond aanvullen ingevolge art. 25 Rv. De rechter moet in plaats van art. 5:97 BW dus art. 6:258 BW toepassen.</footnote><footnote>30 Zie onder andere A.G. Castermans &amp; H.B. Krans, &lt;span class="italic"&gt;Samenloop&lt;/span&gt; (Monografieën BW A21), Deventer: Wolters Kluwer 2019/3 en 8; HR 14 juni 2002, &lt;span class="italic"&gt;NJ &lt;/span&gt;2003/112, m.nt. J. Hijma (Bramer/Hofman Beheer) en HR 15 juni 2007, &lt;span class="italic"&gt;NJ &lt;/span&gt;2007/621, m.nt. K.F. Haak (Fernhout/Essent).</footnote><footnote>31 Zie onder andere HR 15 november 2002, &lt;span class="italic"&gt;NJ &lt;/span&gt;2003/48, m.nt. J.B.M. Vranken (AVO/Petri) en HR 15 juni 2007, &lt;span class="italic"&gt;NJ &lt;/span&gt;2007/621, m.nt. K.F. Haak (Fernhout/Essent).</footnote><footnote>32 Zie C.J.H. Brunner, &lt;span class="italic"&gt;Beginselen van &lt;/span&gt;samenloop, Arnhem: Gouda Quint 1984, p. 14-16 en A.G. Castermans &amp; H.B. Krans, &lt;span class="italic"&gt;Samenloop&lt;/span&gt; (Monografieën BW A21), Deventer: Wolters Kluwer 2019/5.</footnote><footnote>33 &lt;span class="italic"&gt;Parl. Gesch. BW Boek 5&lt;/span&gt; 1981, p. 322 (MvA II). Zie ook &lt;span class="italic"&gt;Parl. Gesch. BW Boek 5&lt;/span&gt; 1981, p. 275 (TM) met betrekking tot de regeling van onvoorziene omstandigheden in het kader van erfdienstbaarheden.</footnote><footnote>34 Een wijziging door de rechter via art. 6:258 BW zou – zonder dat de derde in het geding is geroepen – geen werking hebben jegens de derde, maar dat neemt niet weg dat art. 5:97 BW die consequentie juist voorkomt. Vgl. F.J. Vonck, ‘Eenzijdige wijzigingsbevoegdheden in erfpachtvoorwaarden’, in: L.C.A Verstappen &amp; F.J. Vonck (red.), &lt;span class="italic"&gt;Naar een verbeterde vastgoedketen, &lt;/span&gt;Den Haag: Boom Juridische uitgevers 2015, p. 67.</footnote><footnote>35 Zie bijvoorbeeld rb. Amsterdam 29 mei 2013, ECLI:NL:RBAMS:2013:6476. Ook is denkbaar dat de angel uit de samenloopvraag wordt gehaald door de strenge elementen van art. 5:97 BW toe te passen in het kader van een vordering via art. 6:258 BW. Dat leidt tot dezelfde uitkomst. Vgl. A.G. Castermans &amp; H.B. Krans, ‘Samenloop en de toegang tot de rechter’, in: A.G. Castermans e.a. (red.),&amp;nbsp;&lt;span class="italic"&gt;Ex libris Hans Nieuwenhuis&lt;/span&gt;, Deventer: Kluwer 2009, p.&amp;nbsp;160; F.B. Bakels, ‘Aspecten van samenloop (II)’,&amp;nbsp;&lt;span class="italic"&gt;WPNR&lt;/span&gt;&amp;nbsp;2009/6797, p. 359; T.F.E. Tjong Tjin Tai, ‘Effectiviteitsbeginsel en nationaal privaatrecht’,&amp;nbsp;&lt;span class="italic"&gt;WPNR&lt;/span&gt;&amp;nbsp;2011/6901, p. 791; A.G. Castermans &amp; H.B. Krans, &lt;span class="italic"&gt;Samenloop&lt;/span&gt; (Monografieën BW A21), Deventer: Wolters Kluwer 2019/9 en P. Kemp, ‘De (on)mogelijkheden van wijziging van de erfpachtvoorwaarden’, &lt;span class="italic"&gt;Vastgoedrecht &lt;/span&gt;2012/4, p. 97.</footnote></footnotes><auteurs>mr. K. Everaars</auteurs><published>2020-12-29 15:25:56</published><modified>2020-12-29 17:28:16</modified><editiondate>2020-12-29</editiondate><htmlpath>https://denhollander.info/artikel/16450</htmlpath></article>
</articles></edition>