<edition><articles><article><jaar>2022</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2022</searchword><id>17264</id><udhid>UDH:TvAR/17264</udhid><titel>Stikstofrechten bestaan niet</titel><searchwords><searchword>TvAR 5/2022</searchword><searchword>UDH:TvAR/17264</searchword></searchwords><attachments><attachment><name>22272.pdf</name><extention>pdf</extention><url>https://denhollander.info/download/22272/ci</url></attachment></attachments><inleiding/><content>&lt;p&gt;In het artikel 'Stikstofrechten: gouden bergen of gebakken lucht?' stelde ik (RL) als eerste vraag: wat zijn stikstofrechten eigenlijk?[2] Dit in vervolg op twee eerdere artikelen in dit tijdschrift,[3] die vooral gingen over stikstofrechten in relatie tot pacht.&lt;/p&gt;
&lt;h2&gt;&lt;span&gt;1. &lt;/span&gt; Inleiding&lt;/h2&gt;
&lt;p&gt;De vraag 'wat zijn stikstofrechten eigenlijk?' is niet gemakkelijk te beantwoorden, zeker als men als titel aan dit artikel meegeeft dat zij niet bestaan. Vastgesteld kan worden dat het begrip in het (agrarisch) taalgebruik en in de praktijk is ingeburgerd. Men kan stikstofrechten kopen en verkopen,[4] men kan ze (ver)leasen, stikstofrechten kunnen vervallen, kortom er wordt over gesproken als waren het zaken of rechten. Vervolgens kan worden vastgesteld dat, in tegenstelling tot bijvoorbeeld fosfaatrechten, varkensrechten en pluimveerechten, die in de Meststoffenwet zijn gedefinieerd en geregeld, stikstofrechten niet in wet- of regelgeving zijn gedefinieerd. Ook vallen zij niet onder de broeikasgasemissierechten uit de Wet milieubeheer.[5]&lt;/p&gt;
&lt;h2&gt;&lt;span&gt;2. &lt;/span&gt;Vergunningen&lt;/h2&gt;
&lt;p&gt;Het begrip 'stikstofrechten' is eigenlijk vooral ontstaan door de werking van de Wet natuurbescherming, en dan met name bij het verschijnsel saldering. De gedachte is dat natuurvergunningen het recht inhouden om een bepaalde depositie van stikstof op een Natura 2000-gebied te veroorzaken en dat dit recht zou kunnen worden verkocht. Om te beginnen moet worden opgemerkt dat misschien wel de helft van de Nederlandse veehouderijen niet beschikt over een natuurvergunning. Hun status is gebaseerd op een milieuvergunning, een melding op grond van een AMvB[6] en misschien hier en daar zelfs nog wel een Hinderwetvergunning. Ook aan die vergunningen zouden 'stikstofrechten' kunnen worden ontleend. Zij gelden voor een bepaald aantal dieren in een bepaald stalsysteem en leiden zo immers tot legale deposities.[7] Een tweede opmerking betreft de vergunningen zelf. In de praktijk werden voorheen wel vergunningen verleend waarin een emissie- of depositieplafond werd vastgesteld. Tegenwoordig doen vergunningverleners dat meestal niet meer: er wordt een vergunning verleend voor een bepaalde activiteit en onder bepaalde voorwaarden. Als men beseft dat de vergunde activiteiten vanzelfsprekend leiden tot een bepaalde, te berekenen en ook berekende emissie en vervolgens tot een bepaalde depositie, dan maakt deze andere werkwijze niet zoveel uit. De AbRvS heeft het als volgt verwoord:&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;&lt;em&gt;"Hierbij is van belang dat bij het verlenen van een Wnb-vergunning niet een bepaalde stikstofemissie of stikstofdepositie wordt vergund, maar bepaalde activiteiten."&lt;/em&gt;&lt;em&gt;[8]&lt;/em&gt;&lt;/em&gt;&lt;/p&gt;
&lt;/blockquote&gt;
&lt;p&gt;Men kan meteen al wel constateren dat deze 'stikstofrechten' niet afzonderlijk van de vergunningen kunnen worden overgedragen.&lt;/p&gt;
&lt;h2&gt;&lt;span&gt;3. &lt;/span&gt;Een vergunning kan ook zijn vervallen of worden ingetrokken&lt;/h2&gt;
&lt;p&gt;Op grond van het oude artikel 27 van de Hinderwet verviel een milieuvergunning van rechtswege, onder meer in geval de inrichting drie achtereenvolgende jaren buiten werking was geweest. Aangezien dit van rechtswege vervallen tot op de dag van vandaag van belang kan zijn voor het bepalen van wat wij dan maar even de 'bestaande rechten' zullen noemen, is daarover nog een zeer ruime beschouwing opgenomen op Infomil,[9] met vermelding van jurisprudentie. Artikel 17 verviel met de inwerkingtreding van de Wet milieubeheer in 1990. In artikel 8.18 van die wet was bepaald dat de vergunning voor een inrichting vervalt, indien de inrichting niet binnen drie jaar nadat de vergunning onherroepelijk is geworden, is voltooid en in werking gebracht. In de huidige Wet algemene bepalingen omgevingsrecht (Wabo) is het van rechtswege vervallen verdwenen. Wel moet of kan het bevoegd gezag de vergunning intrekken (art. 2.33; zie ook art. 3.25 Wm).[10] Een natuurvergunning kan eveneens worden ingetrokken.[11] Dat gebeurt eigenlijk (te) weinig. Toen het Programma Aanpak Stikstof van kracht was, bestond er bij veel provincies geen grote prioriteit voor het intrekken van 'lege' vergunningen, d.w.z. vergunningen waarop geen vee meer werd gehouden. Extern salderen was toen immers niet toegestaan.[12] Na de uitspraken van de Afdeling van mei 2019 was salderen wel weer mogelijk en kwamen ineens al die lege vergunningen op de markt. Ook als een veehouderij zijn 'stikstofrechten' verkoopt, wordt de vergunning ingetrokken, dan gaat het dus om externe saldering. Het is overigens vreemd dat in de Hoodlijnenbrief[13] over de stikstofaanpak wel over onteigening wordt gesproken, maar het intrekken van vergunningen zelfs niet als optie aan de orde komt.&lt;/p&gt;
&lt;h2&gt;&lt;span&gt;4. &lt;/span&gt;Saldering&lt;/h2&gt;
&lt;p&gt;Lezing van het door mij (RL) eerder aangehaalde artikel van Van de Stappen en Pasveer[14] is zeker nu nog buitengewoon leerzaam, om een aantal redenen:&lt;/p&gt;
&lt;ul&gt;
&lt;li&gt;De overdracht van ammoniakrechten, wat wij nu externe saldering noemen, was in de wet geregeld. Artikel 8 van de Interimwet ammoniak en veehouderij bepaalde:&lt;/li&gt;
&lt;/ul&gt;
&lt;blockquote class="custom-blockquote"&gt;
&lt;p&gt;&lt;em&gt;&lt;em&gt;"In het plan (het ammoniakreductieplan) kan worden bepaald dat voor veehouderijen een daarbij aangegeven hogere waarde geldt dan ingevolge de artikelen 4 tot en met 7 is toegestaan, indien in onmiddellijke samenhang daarmee de ammoniakdepositie die wordt veroorzaakt door een andere veehouderij, door intrekking of wijziging van de vergunning voor die veehouderij met het oog op het geheel of gedeeltelijk buiten werking stellen daarvan op verzoek van degene die die veehouderij drijft, zodanig vermindert dat de totale ammoniakdepositie op de in de betrokken gemeenten gelegen voor verzuring gevoelige gebieden afneemt en de totale ammoniakemissie van de veehouderijen in de betrokken gemeenten daalt. "&lt;/em&gt;&lt;/em&gt;&lt;/p&gt;
&lt;/blockquote&gt;
&lt;ul&gt;
&lt;li&gt;De genoemde ammoniakreductieplannen bevatten vaak een reductiepercentage voor deposities en emissies – bij de transactie – van soms wel 50%. Dit leidde jarenlang tot een enorme reductie van de ammoniakuitstoot. Dat is de reden dat Wim van Opbergen van de Werkgroep Behoud de Peel nog met weemoed spreekt over dit systeem.[15]&lt;/li&gt;
&lt;/ul&gt;
&lt;p&gt;Op te merken valt dat deze wet niet sprak over ammoniakrechten, terwijl de term destijds ook volop ingeburgerd was en gehanteerd werd, ook in salderingsovereenkomsten. Het ging echter ook toen om saldering, waarbij de ene vergunning – toen nog de milieuvergunning – werd ingetrokken ten behoeve van de andere. Als men dus op basis van een vergelijking van stikstofrechten met ammoniakrechten tot de conclusie zou willen komen dat stikstofrechten bestaan, dan is daarvoor geen historisch-juridische grond voorhanden. Ammoniakrechten bestonden namelijk eigenlijk ook niet. Saldering vindt ook nu weer volop plaats, zij het dat de Afdeling daarvoor ernstige belemmeringen heeft opgeworpen.[16] Externe saldering is eigenlijk de enige mogelijkheid voor veehouderijen om te ontwikkelen.[17] Bij de regelingen voor saldering van de provincies wordt evenmin gesproken over de overdracht van stikstofrechten. Artikel 6 van de provinciale beleidsregels salderen heeft het over de verlening van een natuurvergunning voor de saldo-ontvangende activiteit en de intrekking van de toestemming voor de saldo-gevende activiteit. Ook hier geen spoor van 'rechten'. In dit artikel gaan wij niet in op de extra eisen die de provincies stellen aan saldering (bijvoorbeeld afroming, feitelijk aanwezige dieren, etc.) en ook niet op de procedures die de provincies hanteren.[18] Bij de huidige saldering is het eigenlijk niet anders dan bij de saldering onder de oude Interimwet: de ene vergunning wordt ingetrokken en vervolgens mag de andere (uitbreidings)vergunning worden verleend, zodat bij dat laatste project 'per saldo' geen toename van de depositie plaatsvindt. Daarbij is wel essentieel dat – ten eerste – de natuurvergunning voor de saldo-ontvanger pas verleend kan worden als de vergunning voor de saldogever is ingetrokken en – ten tweede – dat er een directe samenhang is tussen de intrekking van de ene en de verlening van de andere vergunning. Die samenhang moet blijken uit een tussen de twee partijen gesloten overeenkomst of uit het intrekkingsbesluit.&lt;/p&gt;
&lt;h2&gt;&lt;span&gt;5. &lt;/span&gt;Hoe zit het civielrechtelijk?&lt;/h2&gt;
&lt;p&gt;Het verhandelen van 'stikstofrechten' veronderstelt een overdracht van rechten van de ene naar de andere partij. De wet bepaalt dat je goederen kunt verkrijgen door overdracht.[19] De wet kwalificeert vermogensrechten als goed.[20] De vraag is dus of stikstofrechten een vermogensrecht zijn. Daarvoor moeten stikstofrechten:&lt;/p&gt;
&lt;ol&gt;
&lt;li class=""&gt;Overdraagbaar zijn, of;&lt;/li&gt;
&lt;li class=""&gt;Ertoe strekken stoffelijk voordeel te verschaffen, of;&lt;/li&gt;
&lt;li class=""&gt;Verkregen zijn in ruil voor verstrekt of in het vooruitzicht gesteld stoffelijk voordeel.[21]&lt;/li&gt;
&lt;/ol&gt;
&lt;h2&gt;&lt;span&gt;6. &lt;/span&gt;Kun je stikstofrechten overdragen?&lt;/h2&gt;
&lt;p&gt;De eerste vraag die moet worden beantwoord, is of stikstofrechten overdraagbaar zijn. Uit rechtspraak van de Hoge Raad volgt dat vergunningen (althans, het recht tot gebruik ervan) een overdraagbaar (vermogens)recht zijn.[22] Maar geldt dat ook voor rechten die uit de vergunning voortvloeien? Het Hof Arnhem-Leeuwarden oordeelde eerder dat varkensrechten overdraagbare vermogensrechten zijn.[23] De reden daarvoor is dat de wet de overdracht van varkensrechten expliciet toestaat. Een wettelijke grondslag voor de overdracht van stikstofrechten ontbreekt echter. Dat suggereert dat stikstofrechten niet overdraagbaar zijn.&lt;/p&gt;
&lt;p&gt; &lt;/p&gt;
&lt;p&gt;Vooralsnog heeft alleen de Rechtbank Gelderland zich voorzichtig uitgelaten over de vraag of een natuurvergunning een vermogensrecht is.[24] De rechtbank oordeelt dat de natuurvergunning 'waarschijnlijk een vermogensrecht is', hetgeen niet veel zekerheid biedt. De rechtbank zegt verder  niets over daaruit voortvloeiende (stikstof)rechten.&lt;/p&gt;
&lt;p&gt; &lt;/p&gt;
&lt;p&gt;Een uitspraak van de pachtkamer van de Rechtbank Noord-Nederland lijkt de mogelijkheid van overdracht van stikstofrechten tegen te spreken.[25] De rechtbank oordeelt namelijk dat stikstofrechten niet kunnen worden vergeleken met het melkquotum en fosfaatrechten. Deze rechten waren wel overdraagbaar. Verder oordeelt de rechtbank dat afsplitsing van rechten die voortvloeien uit de natuurvergunning haaks staat op het systeem van de Wet natuurbescherming. Ook dit oordeel lijkt de overdraagbaarheid van stikstofrechten tegen te spreken.&lt;/p&gt;
&lt;p&gt; &lt;/p&gt;
&lt;p&gt;Zelfs de Afdeling heeft zich uitgelaten over de civielrechtelijke aspecten van overdraagbaarheid van emissierechten. In een uitspraak van 29 juni 2016 oordeelt de Afdeling dat de vraag of emissierechten civielrechtelijk kunnen worden overgedragen geen rol speelt bij de beoordeling of aan de voorwaarden voor externe saldering is voldaan.[26] Als men ervan uitgaat dat stikstofrechten niet bestaan, valt hier geen speld tussen te krijgen. Als er geen sprake is van stikstofrechten, valt er immers niets over te dragen. Dat is in lijn met de toelichting op de provinciale beleidsregels, waarin staat dat de hiervoor al genoemde directe samenhang kan volgen uit een overeenkomst tussen partijen waarin is opgenomen dat de toestemming (deels) wordt ingetrokken ten gunste van de saldo-ontvangende activiteit. Ook hier wordt met geen woord over stikstofrechten gerept.&lt;/p&gt;
&lt;p&gt; &lt;/p&gt;
&lt;p&gt;In een uitspraak van 21 maart 2012 oordeelt de Afdeling verder dat de (toenmalige) Natuurbeschermingswet 1998 geen grondslag biedt voor de overdracht van natuurvergunningen.[27] De Afdeling trok toen de conclusie dat natuurvergunningen niet overdraagbaar zijn volgens de regels van het civiele recht.[28] Daaruit zou je kunnen afleiden dat eventuele rechten die uit de vergunning voortvloeien eveneens niet civielrechtelijk overdraagbaar zijn. Hoewel de civiele rechter zich er nog niet over heeft uitgelaten, spreekt het ontbreken van een wettelijke grondslag tegen overdraagbaarheid van de rechten.&lt;/p&gt;
&lt;h2&gt;&lt;span&gt;7. &lt;/span&gt;Stoffelijk voordeel&lt;/h2&gt;
&lt;p&gt;De vervolgvraag is of stikstofrechten ertoe strekken de rechthebbende stoffelijk voordeel te verschaffen. Ook daarover is bij ons beste weten nog geen rechtspraak gewezen. In de literatuur wordt wel het standpunt ingenomen dat 'aan het bestuursrecht ontleende bevoegdheden die een zekere geldwaarde vertegenwoordigen (vergunningen e.d.) als vermogensrechten [kunnen] worden beschouwd.'[29] De vraag is echter ook in dit geval of dat ook geldt voor uit de vergunning voortvloeiende rechten. Daarbij kan van belang zijn dat de natuurvergunning er (in ieder geval in beginsel) niet toe strekt om de vergunninghouder stoffelijk voordeel te verschaffen, maar om een plan of project toe te staan. Ook op de vraag of stikstofrechten kunnen zijn verkregen in ruil voor verstrekt of in het vooruitzicht gesteld stoffelijk voordeel heeft de rechtspraak (nog) geen antwoord gegeven.&lt;/p&gt;
&lt;h2&gt;&lt;span&gt;8. &lt;/span&gt;Kun je eigenaar zijn van stikstofrechten?&lt;/h2&gt;
&lt;p&gt;De wet bepaalt verder dat eigendom overdraagbaar is, tenzij de wet of de aard van het recht zich daartegen verzet.[30] De volgende vraag is dus of je eigenaar kunt zijn van stikstofrechten. De Rechtbank Den Haag beantwoordde deze vraag eerder ontkennend en oordeelt dat vergunde emissierechten (zoals stikstofrechten) geen eigendom zijn.[31] Dat is in lijn met rechtspraak van onder meer de Hoge Raad en het Europese Hof voor de Rechten van de Mens (EHRM) over varkensrechten. De Hoge Raad oordeelde dat varkensrechten geen eigendom zijn in de zin van artikel 1 EP EVRM.[32] De rechten moeten steeds in verband met de overige bedrijfsmiddelen worden beschouwd, aldus de Hoge Raad. Het EHRM oordeelde dat varkensrechten geen zelfstandige door het eigendomsrecht beschermde rechten zijn, omdat de nationale rechter het bestaan ervan niet heeft aangenomen.[33] Je kunt dus waarschijnlijk geen eigenaar zijn van stikstofrechten. Toch worden stikstofrechten met enige regelmaat overgedragen in daartoe strekkende overeenkomsten.&lt;/p&gt;
&lt;h2&gt;&lt;span&gt;9. &lt;/span&gt;Overeenkomsten&lt;/h2&gt;
&lt;p&gt;Er heeft geen uitgebreid onderzoek plaatsgevonden naar in omloop zijnde overeenkomsten.[34] Wel hebben wij er drie beoordeeld, waarover het volgende valt op te merken:&lt;/p&gt;
&lt;ul&gt;
&lt;li&gt;De eerste overeenkomst dateert van december 2020 en dan is nog veel onzeker. De partijen nemen in aanmerking dat "Partijen verwachten dat Verkoper komt te beschikken over het recht althans een vergunning (in welke vorm dan ook) om  stikstof c.q. ammoniak uit te stoten (hierna: de Rechten)". De overeenkomst is getiteld "koopovereenkomst inzake ammoniakrechten." De essentie van de overeenkomst: "Verkoper verkoopt aan Koper, gelijk Koper bij voorbaat koopt van Verkoper 760 bruto kilogram rechten" en "zodra de Rechten in (..) het leven zijn geroepen zal Verkoper de Rechten leveren aan c.q. doen overgaan op Koper, waaronder bijvoorbeeld begrepen het intrekken van de vergunning(en) op grond van de Wet Natuurbescherming ten bate van Koper." Eigenlijk is alleen de laatste zinsnede to-the-point, zij het dat het weer beperkt is tot de Natuurvergunning. Belangrijk is dat niet duidelijk is voor welk project de "Rechten" worden ingezet. De provincie zou deze overeenkomst alleen daarom al niet kunnen accepteren. Opvallend in de overeenkomst is tenslotte nog dat de Rechten (althans de prijs) worden uitgedrukt in "kilogram Ammoniak uitstoot". Iemand anders zal dan kennelijk de berekening naar depositie moeten uitvoeren en ook nog eens voor de twee partijen.&lt;/li&gt;
&lt;/ul&gt;
&lt;ul&gt;
&lt;li&gt;De tweede overeenkomst betreft een summier concept van de provincie Gelderland, met als extraatje een sloopverplichting van de gebouwen (…) "waarvan de N-emissie wordt overgedragen aan de koper". De aanhef van deze overeenkomst luidt: "In aanmerking nemende: - dat verkoper zijn activiteiten op de locatie ……… beëindigt; -dat verkoper de N-emissie van deze activiteiten wenst over te dragen aan koper, die koper wenst over te nemen ten behoeve van de aanvraag van een vergunning Wet natuurbescherming voor de activiteiten van koper". Ook hier dus "emissie", terwijl het uiteindelijk gaat om 'depositie'. Van emissierechten is (terecht) geen sprake, wel van 'overdracht'.&lt;/li&gt;
&lt;/ul&gt;
&lt;ul&gt;
&lt;li&gt;De derde overeenkomst is getiteld "Overeenkomst ammoniakrechten", partijen worden wel aangeduid als 'koper' en 'verkoper'.  De overeenkomst gaat dan verder: "In aanmerking nemende dat – verkoper in het kader van het Activiteitenbesluit over een geldige milieutoestemming en Wnb besluit (…) beschikt voor het houden van (…) vleeskuikens, (…) melkkoeien en (…) jongvee en is voornemens zij veehouderijtak geheel te beëindigen ; - met deze verandering de ammoniakemissie afneemt ((…) kg) en deze vrijkomende ammoniak gebruikt wordt voor saldering in het kader van de Wet natuurbescherming en ten goede komt aan het aan het bedrijf van de Koper, gelegen (…) t.b.v. de oprichting van de nieuwe locatie". Tot zover prima. Verreweg de beste overeenkomst. Helaas gaat het dan vervolgens toch weer over 'de rechten': "Verkoper verklaart te hebben verkocht aan Koper en Koper verklaart te hebben gekocht van Verkoper een hoeveelheid verplaatsbare ammoniakrechten: (…) kg."&lt;/li&gt;
&lt;/ul&gt;
&lt;p&gt;Moeten we uit deze overeenkomsten nu afleiden dat stikstofrechten toch wel bestaan? Wat ons  betreft niet.[35] De enige conclusie die wij kunnen trekken, is dat de praktijk blijk geeft van enig juridisch onvermogen om de salderingsovereenkomst vorm te geven. Dat zal de reden zijn dat vrijwel steeds over 'koop', 'rechten' en 'aantallen kilogrammen NH₃ (ammoniak)' wordt gesproken. Deze constatering levert juridische risico's op. De vraag is immers wat je in dergelijke gevallen nu precies koopt of least. De vervolgvraag is (onder meer) hoe je dergelijke overeenkomsten moet nakomen. Genoeg voer voor juridische discussie en lastige (uitleg)vragen als men het ons vraagt.&lt;/p&gt;
&lt;p&gt; &lt;/p&gt;
&lt;p&gt;Als men ons zou vragen hoe het dan wel moet, geven wij het volgende in overweging:&lt;/p&gt;
&lt;ul&gt;
&lt;li&gt;(saldogever) verplicht zich het (…) plan/project te beëindigen en mee te werken aan het intrekken van de toestemmingen (vergunningen) die daarvoor waren verleend. De verlaging van de emissie (…) die daarvan het  gevolg is kan door (saldo-ontvanger) in het kader van de externe saldering worden ingezet bij de verkrijging van een natuurvergunnning voor het project (…)&lt;/li&gt;
&lt;li&gt;(saldo-ontvanger) verplicht aan (saldogever) te betalen een bedrag van (…).&lt;/li&gt;
&lt;/ul&gt;
&lt;p&gt;Het gaat dus in feite om de belofte van de saldogever dat hij voor bepaalde of onbepaalde tijd, al dan niet deels, geen gebruik meer zal maken van de toestemming om een bepaald plan of project uit te voeren. Die belofte kan door de saldo-ontvanger worden ingezet voor een ontwikkeling. Daarbij is van belang om af te spreken welk deel van een plan of project wordt beëindigd. Uiteraard zijn er dan nog vele bedingen extra mogelijk, bijvoorbeeld voor het geval er weer eens door overheid of rechter een stok in het wiel wordt gestoken. Er kan veel mis gaan.&lt;/p&gt;
&lt;h2&gt;&lt;span&gt;10. &lt;/span&gt;Verleasen&lt;/h2&gt;
&lt;p&gt;Wie dacht dat je alleen auto's, cv-ketels of koffieautomaten kunt leasen, vergist zich. Ook melkquotum kon worden verleased,[36] terwijl de term nu ook bij stikstof aan de orde is. In de provinciale beleidsregels salderen[37] wordt het begrip verleasen zelfs expliciet genoemd:&lt;/p&gt;
&lt;blockquote class="custom-blockquote"&gt;
&lt;p&gt;&lt;em&gt;&lt;em&gt;"verleasen: extern salderen waarbij de feitelijk gerealiseerde capaciteit van de saldogevende activiteit tijdelijk geheel of gedeeltelijk tijdelijk aantoonbaar buiten gebruik wordt gesteld, ten behoeve van de verlening van een natuurvergunning voor een tijdelijke depositie gedurende een beperkte vooraf afgebakende periode. (art. 1, onder r)"&lt;/em&gt;&lt;/em&gt;&lt;/p&gt;
&lt;/blockquote&gt;
&lt;p&gt;Ook hier blijkt het te gaan om het tijdelijk buiten gebruik stellen van een activiteit ten behoeve van het tijdelijk vergunnen van een andere activiteit. Artikel 6a van de beleidsregels geeft vervolgens de nadere regels aan. Met leasen in de gebruikelijke juridische zin van het woord heeft het allemaal niet zo veel te maken, laat staan dat daaruit het bestaan van 'stikstofrechten' zou kunnen worden afgeleid. Dat termen in het dagelijks spraakgebruik zijn ingeburgerd, betekent nog niet dat zij ook werkelijk bestaan.[38]&lt;/p&gt;
&lt;h2&gt;&lt;span&gt;11. &lt;/span&gt;Pacht&lt;/h2&gt;
&lt;p&gt;E.H.M. Harbers lijkt er in het hiervoor genoemde artikel zonder meer van uit te gaan dat bij de verlening van een natuurvergunning stikstofrechten worden toegekend, die dan ook kunnen worden overgedragen. Wij hopen te hebben laten zien dat stikstofrechten niet bestaan. Bij de saldering gaat het steeds om de depositie.[39] De vergunning van de saldo-gevende activiteit wordt dus aangepast of (tijdelijk) ingetrokken ten behoeve van een uitbreiding van de saldo-ontvangende activiteit.&lt;/p&gt;
&lt;p&gt;Ook in  pachtsituaties gaat het er dus om dat, als de pachter 'stikstofrechten' wil verkopen, daarvoor een vergunning zal moeten worden ingetrokken. De vraag is dus of een pachter wanprestatie pleegt als de vergunning voor de inrichting – of dat nu een milieuvergunning of een natuurvergunning is[40] – is komen te vervallen. Het is belangrijk om dit te benoemen: het gaat niet om het verkopen van rechten, maar om het geheel of gedeeltelijk laten vervallen of laten intrekken van een vergunning (natuurvergunning of milieuvergunning). Wij kennen er geen rechtspraak over, maar het lijkt ons  nauwelijks  voor discussie vatbaar dat het (laten) vervallen van een vergunning een ernstige wanprestatie oplevert. De veehouderij kan immers niet meer worden geëxploiteerd. Een nieuwe natuurvergunning kan waarschijnlijk nooit meer of alleen tegen zeer hoge kosten worden verkregen. Bij een tijdelijke intrekking van de vergunning kan men nog twijfelen. In zo'n geval zou immers de exploitatie na de afgesproken termijn weer gewoon kunnen worden voortgezet. Toch denken wij dat verpachters ook dan een grote kans maken bij een ontbindingsvordering, evenals dat bij tijdelijke onderverpachting het geval zou zijn.&lt;/p&gt;
&lt;h2&gt;&lt;span&gt;12. &lt;/span&gt;Slot&lt;/h2&gt;
&lt;p&gt;De conclusie is dat stikstofrechten niet bestaan.[41] Bij saldering gaat het, als gezegd, om intrekking van de ene en verlening van een andere vergunning. Ook vergunningen zijn niet overdraagbaar, tenminste niet los van de inrichting waarvoor zij zijn verleend. Met deze conclusie wordt niet ontkend dat vergunningen waarde hebben. Elke taxateur zal tegenwoordig nagaan of een agrarisch bedrijf beschikt over de nodige vergunningen. Ontbreken die, dan is het bedrijf niets of veel minder waard. De waarde zit hem dan  dus niet zo zeer in de vergunning als zodanig, maar in de waardevermindering van het bedrijf. In pachtzaken zal een verpachter die waardevermindering als schadevergoeding claimen. Hoe dan ook is het zinvol om bij dergelijke transacties goed na te denken over wijze waarop een en ander op papier worden gezet, omdat de (ver)koop of (ver)lease van stikstofrechten de lading niet dekt en kan leiden tot lastige juridische vragen en geschillen. Iets zegt ons dat het laatste nog niet is gezegd over dit onderwerp.&lt;/p&gt;
&lt;p&gt; &lt;/p&gt;
&lt;p&gt; &lt;/p&gt;
&lt;p&gt; &lt;/p&gt;</content><legacyfootnotes/><footnotes><footnote>1 &lt;p&gt;Willem Bruil was bijzonder hoogleraar agrarisch recht aan de Rijksuniversiteit Groningen. Rico Ligtvoet is advocaat bij Hekkelman advocaten in Nijmegen.&lt;/p&gt;</footnote><footnote>2 &lt;p&gt;&lt;em&gt;TvAR&lt;/em&gt; 2021/12.&lt;/p&gt;</footnote><footnote>3 &lt;p&gt;E.H.M. Harbers, 'Stikstofrechten en pacht, een eerste gedachte', &lt;em&gt;TvAR&lt;/em&gt; 2021/3; F. Gietema-van der Heide, 'Geen recht op stikstofrechten voor de pachter', &lt;em&gt;TvAR&lt;/em&gt; 2021/5.&lt;/p&gt;</footnote><footnote>4 &lt;p&gt;Zie bijvoorbeeld &lt;a href="https://allesoverstikstof.nl/stikstofrechten/"&gt;https://allesoverstikstof.nl/stikstofrechten/&lt;/a&gt; (17 mei 2022). Daar zijn ook te koop 'stalderingsmeters' en 'sloopvolume'. Zie ook: &lt;a href="https://quotamel.nl/stikstofrechten/"&gt;https://quotamel.nl/stikstofrechten/&lt;/a&gt; waar gesproken wordt over stikstofdepositierechten (17 mei 2022).&lt;/p&gt;</footnote><footnote>5 &lt;p&gt;Wet milieubeheer, hoofdstuk 16. Deze regels vormen een implementatie van Richtlijn 2003/87/EG tot vaststelling van een regeling voor de handel in broeikasgasemissierechten binnen de Gemeenschap. In deze Richtlijn is een emissierecht ook gedefinieerd: „emissierecht": overeenkomstig de bepalingen van deze richtl?n overdraagbaar recht om, uitsluitend teneinde aan de eisen van deze richtl?n te voldoen, gedurende een bepaalde periode één ton kooldioxide-equivalent uit te stoten.&lt;/p&gt;</footnote><footnote>6 &lt;p&gt;Ik laat deze figuur verder buiten beschouwing. Complexer is die wel, omdat deze toestemming niet kan worden ingetrokken, zie art. 6, derde lid, Provinciale Beleidsregels salderen.&lt;/p&gt;</footnote><footnote>7 &lt;p&gt;Men zou zelfs wel kunnen beweren dat natuurvergunningen aflopende vergunningen zijn (net als de bouwvergunningen onder de oude Woningwet). Men heeft een vergunning nodig om een plan of project te realiseren, niet om een inrichting te exploiteren. Dat is anders bij een milieuvergunning (omgevingsvergunning milieu) die ook vereist is voor het "in werking hebben" van een inrichting. Zie art. 2.1 Wet algemene bepalingen omgevingsrecht.&lt;/p&gt;</footnote><footnote>8 &lt;p&gt;ABRvS 18 november 2020, ECLI:NL:RVS:2020:2760; &lt;em&gt;TvAR&lt;/em&gt; 2021/8044, m.nt. P.P.A. Bodden.&lt;/p&gt;</footnote><footnote>9 &lt;p&gt;&lt;a href="https://www.infomil.nl/onderwerpen/landbouw/systematiek/omgevingsvergunning/vroegere-regelgeving/wanneer-verviel-0/"&gt;https://www.infomil.nl/onderwerpen/landbouw/systematiek/omgevingsvergunning/vroegere-regelgeving/wanneer-verviel-0/&lt;/a&gt; (26 januari 2022).&lt;/p&gt;</footnote><footnote>10 &lt;p&gt;In de Omgevingswet is de mogelijkheid daartoe opgenomen in artikel 5.40, tweede lid, onder b, Ow.&lt;/p&gt;</footnote><footnote>11 &lt;p&gt;Artikel 5.4 Wet natuurbescherming.&lt;/p&gt;</footnote><footnote>12 &lt;p&gt;Artikel 5.5 Wet natuurbescherming.&lt;/p&gt;</footnote><footnote>13 &lt;p&gt;&lt;em&gt;Kamerstukken II&lt;/em&gt; 2021/22, 33576, nr. 265.&lt;/p&gt;</footnote><footnote>14 &lt;p&gt;Pacht en ammoniakrechten, &lt;em&gt;TvAR &lt;/em&gt;1997/6.&lt;/p&gt;</footnote><footnote>15 &lt;p&gt;Zie overigens over het uitkleden van het ammoniakbeleid (en het geurbeleid): V.R. Wösten (dezelfde!) en A.K.M. van Hoof - Veehouderij, milieubeleid en regeldruk, TvAR 2009/11.&lt;/p&gt;</footnote><footnote>16 &lt;p&gt;Om die reden heeft bijvoorbeeld de Provincie Overijssel de saldering opgeschort; zie: &lt;a href="https://www.overijssel.nl/loket/vergunning-ontheffing-melden/milieu-natuur/wet-1/@QKH/overijssel-werkt-verdere-onderbouwing-extern/"&gt;https://www.overijssel.nl/loket/vergunning-ontheffing-melden/milieu-natuur/wet-1/@QKH/overijssel-werkt-verdere-onderbouwing-extern/&lt;/a&gt; (1 juni 2022).&lt;/p&gt;</footnote><footnote>17 &lt;p&gt;Zie: D.W. Bruil – Stikstofcrises, &lt;em&gt;TvAR&lt;/em&gt; 2022/4.&lt;/p&gt;</footnote><footnote>18 &lt;p&gt;Een aantal provincies (bijvoorbeeld Overijssel) vraagt vooraf een melding van een voorgenomen saldering. Zie art. 6, zesde lid Provinciale Beleidsregels salderen.&lt;/p&gt;</footnote><footnote>19 &lt;p&gt;Artikel 3:80 lid 1 jo. lid 3 BW.&lt;/p&gt;</footnote><footnote>20 &lt;p&gt;Artikel 3:1 BW.&lt;/p&gt;</footnote><footnote>21 &lt;p&gt;Artikel 3:6 BW.&lt;/p&gt;</footnote><footnote>22 &lt;p&gt;HR 16 mei 1997, ECLI:NL:HR:1997:AG7234.&lt;/p&gt;</footnote><footnote>23 &lt;p&gt;Hof Arnhem-Leeuwarden 7 januari 2014, ECLI:NL:GHARL:2014:40.&lt;/p&gt;</footnote><footnote>24 &lt;p&gt;Rb. Gelderland 6 november 2018, ECLI:NL:RBGEL:2018:4770.&lt;/p&gt;</footnote><footnote>25 &lt;p&gt;Pk. Rb. Noord-Nederland 4 mei 2021, ECLI:NL:RBNNE:2021:1799.&lt;/p&gt;</footnote><footnote>26 &lt;p&gt;ABRvS 29 juni 2016, ECLI:NL:RVS:2016:1817.&lt;/p&gt;</footnote><footnote>27 &lt;p&gt;ABRvS 21 maart 2012, ECLI:NL:RVS:2012:BV9525.&lt;/p&gt;</footnote><footnote>28 &lt;p&gt;Overdracht van de vergunning door wijziging van de tenaamstelling achtte de Afdeling wel mogelijk. Zie in dat verband ook ECLI:NL:RVS:2022:234; TvAR 2022/8090 m.nt. T. Rötscheid.&lt;/p&gt;</footnote><footnote>29 &lt;p&gt;&lt;em&gt;Asser/Mijnssen, De Haan &amp;amp; Van Dam 3-I&lt;/em&gt; 2006/3.&lt;/p&gt;</footnote><footnote>30 &lt;p&gt;Artikel 3:83 lid 1 BW.&lt;/p&gt;</footnote><footnote>31 &lt;p&gt;Rb. Den Haag 15 juli 2020, ECLI:NL:RBDHA:2020:6375.&lt;/p&gt;</footnote><footnote>32 &lt;p&gt;HR 16 november 2001, ECLI:NL:HR:2001:AD5493.&lt;/p&gt;</footnote><footnote>33 &lt;p&gt;EHRM 30 april 2013, zaaknr. 37265/10 (&lt;em&gt;Lohuis e.a./Nederland&lt;/em&gt;).&lt;/p&gt;</footnote><footnote>34 &lt;p&gt;Joachim Tuenter (Locis Adviseurs) heeft inzage gegeven in drie overeenkomsten.&lt;/p&gt;</footnote><footnote>35 &lt;p&gt;Zo zal ook niemand die een overeenkomst "Pacht Snackbar" onder ogen krijgt beweren dat daarop titel 7.5 BW van toepassing is.&lt;/p&gt;</footnote><footnote>36 &lt;p&gt;In feite was op basis van de regeling sprake van tijdelijke overdracht. Ook bij melkquotum heeft men zich trouwens het hoofd gebroken over de vraag: wat is dat nu eigenlijk?&lt;/p&gt;</footnote><footnote>37 &lt;p&gt;&lt;a href="https://www.bij12.nl/wp-content/uploads/2021/12/Beleidsregels-salderen-oktober-2021.pdf%20(17"&gt;https://www.bij12.nl/wp-content/uploads/2021/12/Beleidsregels-salderen-oktober-2021.pdf (17&lt;/a&gt; mei 2022)&lt;/p&gt;</footnote><footnote>38 &lt;p&gt;Zie bijvoorbeeld voor het begrip 'geboortetrust': Rechtbank Midden-Nederland 11-02-2022, ECLI:NL:RBMNE:2022:577&lt;/p&gt;</footnote><footnote>39 &lt;p&gt;Of emissie, die dan vertaald moet worden naar depositie.&lt;/p&gt;</footnote><footnote>40 &lt;p&gt;Of zelfs een toestemming op basis van een AmVB.&lt;/p&gt;</footnote><footnote>41 &lt;p&gt;Het voelt ook enigszins vreemd dat men een recht op vervuiling zou hebben dat ook nog eens overdraagbaar is. Zoals gezegd is er wel een voorbeeld: de verhandelbare emissierechten. Ook dat systeem staat wel aan kritiek bloot. Zie T.J. Thurlings - Verhandelbare emissierechten in broeikasgassen (Deventer 2017).&lt;/p&gt;</footnote></footnotes><auteurs>mr. D.W. Bruil en mr. R. Ligtvoet</auteurs><published>2022-07-04 10:19:47</published><modified>2022-07-04 11:11:50</modified><editiondate>2022-07-04</editiondate><htmlpath>https://denhollander.info/artikel/17264</htmlpath></article>
</articles></edition>