<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1990</searchword><id>6224</id><udhid>UDH:TvAR/6224</udhid><titel>Kwekersrecht in ontwikkeling</titel><searchwords><searchword>TvAR 6/1990</searchword><searchword>UDH:TvAR/6224</searchword></searchwords><attachments><attachment><name>1990_nr 6_Artikel_Kras.pdf</name><extention>pdf</extention><url>https://denhollander.info/download/6018/ci</url></attachment></attachments><inleiding>Op 3 mei 1990 promoveerde mr. P.A.C.E. van der Kooij tot doctor aan de Rijksuniversiteit&#13;
Leiden op het proefschrift getiteld 'Kwekersrecht in ontwikkeling'.&#13;
In een lijvige pil van 451 pagina's 'treft de lezer de uitkomsten aan van een onderzoek&#13;
naar de oorsprong van het kwekersrecht, naar de inhoud en de betekenis van&#13;
een aantal hedendaagse wettelijke bepalingen op dat terrein...'&#13;
Na J. van Harreveld, 1934, 'Bescherming van den kwekerseigendom' met een warm&#13;
pleidooi voor een kwekersrechtregeling, verscheen van P.A. Verhulst in 1947 'Kwekersrecht'&#13;
met een scherpe juridische analyse. Nu dan dit nieuwe proefschrift over&#13;
het kwekersrecht. Een rechtsgebied dat buiten een relatief kleine groep betrokkenen,&#13;
en dan nog veelal niet-juristen doch techneuten, nauwelijks de aandacht krijgt die&#13;
het verdient en voor een goede rechtsontwikkeling hard nodig is.</inleiding><content>Deze studie komt op een mooi tijdstip. Naar verwachting zal in het voorjaar 1991&#13;
een internationale diplomatieke conferentie worden gehouden te Genève tot herziening&#13;
van het internationale kwekersrechtverdrag, de Union internationale pour la&#13;
protection des obtentions végétables, kortweg Upov-verdrag genoemd.&#13;
In het kader van de integratie van de EG per 1 januari 1993 zijn voorstellen in&#13;
Brussel in bespreking ter regeling van de biotechnologische vindingen (genetic engeneering)&#13;
en van een EG-regeling kwekersrecht. Nog voor dit zomerreces worden&#13;
beslissingen verwacht in Brussel.&#13;
Ten onrechte zwijgt het proefschrift over sommige problemen. Er zijn nog immer&#13;
EG-landen die geen kwekersrecht kennen en, wellicht nog erger, het kwekersrechtregime&#13;
verschilt van land tot land. Zo zijn vele gewassen slechts in een beperkt aantal&#13;
landen beschermbaar, verschillen tijdstippen van aanvang en beëindiging en verschilt&#13;
de beschermingsomvang nog wel eens voor wat betreft de periode tussen aanvraag&#13;
en verlening en de verlening zelf. Daarbij komt dat het vooronderzoek, dat&#13;
plaatsvindt alvorens tot verlening wordt overgegaan tijdrovend en kostbaar is en de&#13;
onderlinge samenwerking tussen de Upov-lidstaten nogal te wensen overlaat. Enfin,&#13;
over de laatste stand van zaken verwijs ik de geïnteresseerde lezer naar het mei-nummer&#13;
van Agrarisch Recht alwaar gerapporteerd wordt over de studiemiddag kwekersrecht&#13;
van 13 februari jl. van de Vereniging voor Agrarisch Recht.&#13;
Evenals dat bij andere intellectuele eigendomsrechten het geval is, is dus ook het&#13;
kwekersrecht sterk internationaal georiënteerd. Op grond van de internationale ontwikkelingen zal dan uiteindelijk ook de hoognodige aanpassing van de nationale&#13;
Zaaizaad- en Plantgoedwet (ZPW) moeten plaatsvinden.&#13;
Slechts fragmentarisch besteedt deze studie aandacht aan de buitenlandse regelingen&#13;
van enkele willekeurige landen.&#13;
In de inleiding merkt de auteur op dat het onderzoek vrijwel uitsluitend betrekking&#13;
heeft gehad op de materiële vereisten voor en de omvang van de kwekersrechtelijke&#13;
bescherming.&#13;
In de hoofdstukken 'Onderscheidbaarheid' (hfdst. V), 'Homogeniteit' (hfdst.&#13;
VI), 'Bestendigheid' (hfdst. VII) en 'Nieuwheid' (hfdst. VIII) worden deze vereisten&#13;
besproken. Met hoofdstuk IX 'De inhoud van het uitsluitend recht' vormen deze&#13;
hoofdstukken de kern van de studie. De schrijver zit helemaal in de materie hetgeen&#13;
de schrijftrant en leesbaarheid van deze hoofdstukken ten goede komt.&#13;
Op een paar punten zal ik kort ingaan.&#13;
Het object van het kwekersrecht is een ras. Een ras moet aan vijf eisen voldoen&#13;
om kwekersrechtelijk te kunnen worden beschermd. Een ras dient onderscheidbaar,&#13;
homogeen, bestendig en nieuw te zijn en dient te worden voorzien van een&#13;
naam.&#13;
Op het moment van indiening van een aanvrage tot verlening van kwekersrecht&#13;
dient een ras zich 'door een of meer van belang zijnde eigenschappen duidelijk (te&#13;
onderscheiden) van elk ander ras, waarvan het bestaan op dat tijdstip algemeen bekend&#13;
is ongeacht of de oorsprongvariatie, die het zijn aanzijn heeft gegeven, op&#13;
kunstmatige of natuurlijke wijze is ontstaan; art. 29,l,a ZPW jo art. 6,l,a Upov&#13;
Verdrag.'&#13;
Hier tonen Verdrags- en wettekstschrijvers zich van hun beste zijde. (Let hierbij&#13;
ook op het subtiele 'aanzijn' in wet- en verdragstekst.) Elke lezer ziet hier de tekstschrijver&#13;
bij stralend weer wat landerig over zijn juridische akker gaan om jurisprudentie&#13;
te zaaien, om daarmee de voedselvoorziening en dus de belangstelling van ten&#13;
minste enige advocaten veilig te stellen.&#13;
Voor de niet juridisch geschoolden onder de lezers kan ik de ZPW als prozastuk&#13;
aanbevelen. Naast artikel 29 in zijn geheel nemen ook de artikelen in afdeling III&#13;
vrij onverwachte wendingen en is de ontknoping in hfdst. VI van de wet 'Het verkeer&#13;
met teeltmateriaal' ronduit verbluffend te noemen. Dat de onderzoeker dit deel&#13;
van de ZPW, als zijnde een totaal andere regeling, buiten het onderzoek heeft gelaten&#13;
is daarmee verklaard.&#13;
Artikel 29 verschaft voldoende basis voor een arrest van de Hoge Raad, Hoblanche&#13;
HR 17 september 1982, NJ 1983, 44 met noot van L.W.H. Een Franse en een Nederlandse&#13;
kweker wisselden teeltmateriaal van begonia's uit, de Nederlandse kweker&#13;
vroeg kwekersrecht hetgeen hem werd verleend. De Franse kweker had reeds in&#13;
Frankrijk voor de indiening van de Nederlandse aanvraag teeltmateriaal in omloop&#13;
gebracht. Een van de vragen die de Hoge Raad in dit arrest beantwoordt is wat verstaan&#13;
moet worden onder 'ander ras'; te weten elk ras dat gekweekt is door een ander&#13;
dan dat van de aanvrager. P.A. Verhulst schreef overigens al in 1947 dat het&#13;
begrip ras in het Kwekersbesluit een onlichamelijke zaak is.&#13;
Naar aanleiding van de problematiek dat twee kwekers een zelfde ras ontwikkelen doet Van der Kooij de aardige suggestie de kweker die niet of te laat een aanvrage&#13;
indient de status van 'voorgebruiker' te verlenen. Gewezen wordt dan op artikel 32&#13;
ROW en Section 112 Plant Variety Protection Act bevattende de 'Grandfather&#13;
Clause'.&#13;
Ook de vragen wat is 'een of meer van belang zijnde', wat is 'duidelijk' worden via&#13;
jurisprudentie-onderzoek naar de beschikkingen van de Raad voor het Kwekersrecht&#13;
goed behandeld door de promovendus: als het ene ras zich door ten minste één eigenschap&#13;
van het andere ras onderscheidt is er al gauw een basis voor bescherming.&#13;
Hoe groot moet dan de afstand tussen rassen zijn? Hier noemt Van der Kooij de&#13;
suggestie om een puntensysteem naar belangrijkheid van eigenschappen in te voeren.&#13;
Onbesproken blijft echter de in Upov-verband besproken suggestie per gewas&#13;
de belangrijkste tien tot vijftien commerciële kenmerken vast te stellen en slechts op&#13;
die kenmerken nieuwe rassen te laten vooronderzoeken.&#13;
HOMOGENITEIT EN BESTENDIGHEID&#13;
Homogeniteit en bestendigheid zijn twee nauw met elkaar samenhangende eisen. De&#13;
planten van een ras moeten homogeen zijn, dat wil zeggen onderling niet te grote&#13;
verschillen vertonen. Tevens moet een ras bestendig zijn. Daarmee wordt bedoeld&#13;
dat de planten van een ras in de loop van hun vermeerderingen blijven beantwoorden&#13;
aan hun omschrijving.&#13;
Controle op de bestendigheid bij aanvrage van een kwekersrecht is een zeer tijdrovende&#13;
en voor sommige gewassen nauwelijks realistische eis. In dit verband heb ik&#13;
er in het verleden voor gepleit artikel 54 ZPW in dier voege aan te passen dat een&#13;
kwekersrecht ook nietig verklaard kan worden als niet voldaan blijkt te zijn aan de&#13;
bestendigheids- en homogeniteitseis.&#13;
Terecht wijst Van der Kooij op het onderscheid tussen nietigverklaring en vervallenverklaring;&#13;
Van der Kooij pleit voor de sanctie vervallen ver klaring. De waarheid&#13;
lijkt hier in het midden te liggen. Blijkt een ras na verloop van tijd niet bestendig&#13;
te zijn dan is niet voldaan aan de formele bestendigheidseis: sanctie nietigheid. Blijkt&#13;
na enige jaren de bestendigheid terug te lopen of voldoet de kweker niet aan zijn&#13;
instandhoudingsplicht dan is de vervallenverklaring een sanctiemogelijkheid.&#13;
NIEUWHEID&#13;
Nieuwheid heeft zelfstandige betekenis naast onderscheidbaarheid, elk ras dient op&#13;
het moment van aanvrage nieuw te zijn en onderscheidbaar. Nieuw wil dan zeggen&#13;
dat op en voor het tijdstip van indiening van een aanvraag geen teeltmateriaal in het&#13;
verkeer mag zijn gebracht.&#13;
Aan de hand van de studie naar de uitspraken van de Raad voor het Kwekersrecht&#13;
toont Van der Kooij aan dat de Raad iedere zweem van commerciële handeling van&#13;
de aanvrager afstraft. EEN ABSOLUUT NIET-ZAKELIJK RECHT&#13;
Zoals hierboven reeds geconstateerd komen deze kernbegrippen uit het kwekersrecht&#13;
doorwrocht aan bod.&#13;
Vanuit historisch perspectief, vaak zelfs in chronologische volgorde, wordt een&#13;
uitstekend overzicht gegeven naar rechts- en wetsgeschiedenis. Zeer gedetailleerd is&#13;
relevante bestaande jurisprudentie nageplozen.&#13;
Het karakter van het kwekersrecht wordt nauwelijks besproken. Als dan gesproken&#13;
wordt over de motieven, beter dunkt mij te spreken over de rechtsgronden,&#13;
van het kwekersrecht dan spreekt de billijkheid c.q. de beloning van de kweker&#13;
een rol. Doorslaggevend in het spanningsveld algemeen belang — uitsluitend&#13;
recht is echter het algemeen belang, ook wel 'utiliteitsoverwegingen' genoemd.&#13;
Het is in het algemeen maatschappelijk belang kweekwerk te stimuleren via het&#13;
onder voorwaarden verlenen van een tijdelijk exclusief verhandelingsrecht aan de&#13;
kweker.&#13;
De verkrijging van dit recht geschiedt op originaire wijze. Kwekersrecht is een vrij&#13;
nieuw recht. Met het kwekersoog voor mutanten, kun je dus absolute overdraagbare,&#13;
overerfbare rechten vestigen (art. 48 lid 2 ZPW) op eigen bedrijf, maar ook op&#13;
dat van een ander en in de vrije natuur. In het kader van Upov- en wetsaanpassing&#13;
wordt nog wel gepleit, ook door de promovendus voor invoering van een afhankelijk&#13;
kwekersrecht. De praktijk zal naar mijn mening leren dat hiermee een deur naar&#13;
vele conflicten wordt geopend, gezien de nu reeds opgedane ervaringen met mutanten-,&#13;
bandbreedtediscussies en al dan niet van belang zijnde eigenschappendiscussies.&#13;
Het hele kwekersrecht als deel van het vermogen blijft onbesproken. Nu weet ik&#13;
nog niet of een notaris, bij een openbare veiling bijvoorbeeld ex 1223 BW van een&#13;
bedrijf waarop zich kwekersrechtelijk beschermd teeltmateriaal bevindt toestemming&#13;
moet hebben van de kwekersrechthouder. Om twee redenen denk ik van niet.&#13;
Tenminste door natrekking zal de desbetreffende tuinder wiens bedrijf wordt verkocht&#13;
veelal wel eigenaar zijn van het teeltmateriaal. Op de tweede plaats is het recht&#13;
van de kwekersrechthouder veelal uitgeput ex artikel 40, 4 ZPW.&#13;
RASBESCHERMING&#13;
De rasbescherming als vijfde formele eis voor kwekersrechtverlening blijft buiten&#13;
beschouwing, omdat het 'geheel los staat van het gekweekte ras als zodanig en met&#13;
het eigenlijke veredelen niets van doen heeft' schrijft Van der Kooij op pagina 65.&#13;
Dit slaat natuurlijk nergens op.&#13;
De relatie kwekersrecht - merkrecht, kwekersrechtnaam - merk is een uiterst belangrijke&#13;
actuele discussie, nationaal en internationaal, ook in het kader van het&#13;
dubbelverbod. Het onduidelijke rasbegrip dat de ZPW hanteert, niet in art. 2 zoals&#13;
de auteur als schijnbare tegenstelling met een eerdere opmerking mijnerzijds constateert,&#13;
maar wel in bijvoorbeeld de art. 18, 29 (waar de Hoge Raad eraan te pas kwam&#13;
aan te geven wat een 'ander ras' is, zie boven), en 95 ZPW. Het hele procesrecht blijft onbesproken. De woorden 'rassenregister' noch 'raad'&#13;
komen in het zakenregister voor. Hoe nu te handelen indien kwekers, eigen kwekersrechtelijke&#13;
beschermde rassen exporteren naar bedrijven in landen die niet bij de&#13;
Upov zijn aangesloten zoals de Zuidamerikaanse landen terwijl deze landen vervolgens&#13;
het eindprodukt naar Nederland 're-exporteren'? Hebben deze kwekersrechthouders&#13;
dan niet hun recht verwerkt, door zelf teeltmateriaal te exporteren naar die&#13;
landen, om te ageren tegen de importen? Het zal mede afhangen van de voorwaarden&#13;
waaronder is geëxporteerd. Doch het proefschrift beantwoordt deze vragen niet.&#13;
BIOTECHNOLOGIE&#13;
Slechts summier wordt aandacht besteed aan de biotechnologie en de invloed op de&#13;
relatie kwekersrecht — octrooirecht met als argument dat elders in ons land onderzoek&#13;
wordt verricht dat deze materie betreft. Jammer is het wel. Over dit onderwerp&#13;
is de belangrijkste discussie in het kwekersrecht gaande en het is de hoofdreden tot&#13;
aanpassing van het Upov-verdrag.&#13;
SLOT&#13;
De belangrijkste kernbegrippen in de huidige Zaaizaad- en Plantgoed wet onderscheidbaarheid,&#13;
homogeniteit, bestendigheid en nieuwheid zijn voortreffelijk onderzocht&#13;
en afdoende behandeld in dit proefschrift. Ik hoop dat de handelseditie&#13;
van dit proefschrift een artikelenregister bevat.</content><legacyfootnotes/><footnotes><footnote/></footnotes><auteurs>Mr. J.N. Kras, mba</auteurs><published>1990-06-01 00:00:00</published><modified>1990-06-01 00:00:00</modified><editiondate>1990-06-01</editiondate><htmlpath>https://denhollander.info/artikel/6224</htmlpath></article>
</articles></edition>