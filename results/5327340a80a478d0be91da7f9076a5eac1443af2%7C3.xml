<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1994</searchword><id>6037</id><udhid>UDH:TvAR/6037</udhid><titel>Teeltpacht naar Belgisch recht: seizoenpacht</titel><searchwords><searchword>TvAR 3/1994</searchword><searchword>UDH:TvAR/6037</searchword></searchwords><attachments><attachment><name>1994_nr 3_Artikel_deHoog.pdf</name><extention>pdf</extention><url>https://denhollander.info/download/5846/ci</url></attachment></attachments><inleiding>1. INLEIDING&#13;
In Nederland vindt op dit moment een discussie plaats over een voorstel tot wijziging van&#13;
de Pachtwet , waarin onder anderen invoering van teeltpacht als bijzondere pachtvorm&#13;
aan de orde is. Deze is in het voorstel neergelegd in artikel 70f lid 1 t/m 4, waarin wordt&#13;
bepaald dat de bepalingen van de artikelen 2, tweede lid, 3-8, 12-15, 18, 19, 36-49a, 54,&#13;
en 56a-56i niet van toepassing zijn op pachtovereenkomsten betreffende los land:&#13;
a. waarvan partijen dat in de pachtovereenkomst hebben bepaald;&#13;
b. die zijn aangegaan voor de duur van ten hoogste één jaar;&#13;
c. die zijn aangegaan voor teelten waarvoor vruchtwisseling noodzakelijk is, en&#13;
d. waarbij overigens is voldaan aan het bepaalde in het tweede en derde lid.&#13;
Artikel 70f lid 2 bepaalt dat de teeltpachtovereenkomst door een der partijen ter registratie&#13;
aan de grondkamer wordt gezonden; anders dan bij reguliere pachtovereenkomsten&#13;
is goedkeuring door de grondkamer niet vereist nu artikel 2 lid 2 niet van toepassing is.&#13;
Op het voorstel is inmiddels de nodige kritiek geleverd.2 De kritiek richt zich in beginsel&#13;
niet tegen het instituut teeltpacht zelf. Flexibilisering van het grondgebruik met het&#13;
oog op de mogelijkheden van vruchtwisseling wordt in het algemeen wenselijk geacht.&#13;
Met name is in de kritiek aangegeven dat de regeling in de voorgestelde vorm de mogelijkheid&#13;
tot ontduiking op grote schaal in zich draagt en in feite een bedreiging betekent&#13;
voor het reguliere pachtsysteem.&#13;
Sedert 1988 bestaat in België een pachtvorm die qua opzet en doel vergelijkbaar is met&#13;
het Nederlandse teeltpachtvoorstel: de seizoenpacht. De vormgeving van de Belgische&#13;
seizoenpacht zou wellicht een rol kunnen spelen in de discussie over de uiteindelijke&#13;
vormgeving van de Nederlandse teeltpacht. Om deze reden is het zinvol de Belgische seizoenpacht&#13;
nader te beschouwen en het Nederlandse voorstel te vergelijken met het Belgische&#13;
systeem.</inleiding><content>2. DE BELGISCHE SEIZOENPACHT&#13;
De wettelijke regeling van de seizoenpacht in België is opgenomen in artikel 2 Belgische&#13;
Pachtwet. De op seizoenpacht betrekking hebbende bepaling luidt: De bepalingen van deze afdeling zijn niet van toepassing:&#13;
(...)&#13;
2° op de overeenkomsten waarvan het voorwerp een duur van minder dan één jaar in zich sluit en&#13;
waardoor de exploitant van gronden en weiden, na de voorbereidings- en bemestingswerkzaamheden&#13;
te hebben uitgevoerd, het genot daarvan voor een bepaalde landbouwteelt aan een derde afstaat&#13;
tegen betaling;3&#13;
(...)&#13;
Uit deze omschrijving blijkt dat aan een aantal voorwaarden dient te zijn voldaan voordat&#13;
een overeenkomst als een seizoenpachtovereenkomst kan worden gekwalificeerd. Ten eerste&#13;
moet het gaan om overeenkomsten met een duur van minder dan één jaar. Overeenkomsten&#13;
met een duur van één jaar of langer, derhalve ook die met betrekking tot meerjarige teelten,&#13;
vallen niet onder het seizoenpacht-regime. De periode waarbinnen seizoenpachtovereenkomsten&#13;
kunnen worden gesloten, is onbegrensd: partijen kunnen onbeperkt elkaar opvolgende&#13;
seizoenpachtovereenkomsten met betrekking tot hetzelfde object sluiten.&#13;
Een tweede voorwaarde is dat de (seizoen)verpachter de voorbereidings- en bemestingswerkzaamheden&#13;
zelf dient te hebben uitgevoerd, dan wel deze voor zijn rekening en&#13;
onder zijn verantwoordelijkheid door derden heeft laten uitvoeren.&#13;
Een volgende voorwaarde is dat het afstaan van het gebruik dient plaats te vinden voor&#13;
een bepaalde landbouwteelt; een algemene ingebruikgeving ter uitoefening van de landbouw&#13;
maakt de pachtovereenkomst tot een reguliere. De teelt waarvoor de seizoenpachtovereenkomst&#13;
wordt gesloten dient derhalve nadrukkelijk te zijn overeengekomen.&#13;
Ten slotte dienen het voorwerp van de seizoenpachtovereenkomst te zijn gronden of&#13;
weiden. Verpachting van gebouwen afzonderlijk op basis van een seizoenpachtovereenkomst&#13;
is niet mogelijk.4 Op zich is het niet goed voorstelbaar op welke wijze seizoenpacht&#13;
van weiden mogelijk kan zijn: er is in dat geval immers geen in gebruik geven voor een&#13;
bepaalde teelt. Niettemin worden in België op grote schaal weidegronden in seizoenpacht&#13;
uitgegeven.&#13;
Als algemene voorwaarde geldt dat er sprake dient te zijn van een ingebruikgeving tegen&#13;
betaling: zonder betaling is er geen sprake van pacht en derhalve ook niet van enige&#13;
specifieke vorm daarvan.&#13;
Een belangrijke beperking van de seizoenpachtovereenkomst is gelegen in de hoedanigheid&#13;
van de verpachter: deze dient zelf exploitant van de gronden en weiden te zijn.&#13;
Hij zal zelf een landbouwbedrijf dienen te exploiteren, hetzij als hoofdberoep, hetzij als&#13;
nevenberoep. Is aan deze voorwaarde niet voldaan en aan alle andere voorwaarden wel,&#13;
dan is er geen sprake van een seizoenpachtovereenkomst doch van een reguliere pachtovereenkomst.&#13;
Is er eenmaal sprake van een seizoenpachtovereenkomst, dan heeft dat tot gevolg dat&#13;
de gehele Belgische Pachtwet niet van toepassing is. In zoverre dient de seizoenpacht te&#13;
worden onderscheiden van pseudo-seizoenpacht, waarbij de grond voor één seizoen in gebruik is afgestaan en waarbij alle werkzaamheden - ook de voorbereidings- en bemestingswerkzaamheden&#13;
- door de pachter zijn uitgevoerd. Een dergelijke overeenkomst is&#13;
geen seizoenpacht doch een reguliere pachtovereenkomst waarop vanzelfsprekend de bepalingen&#13;
van de Pachtwet gewoon van toepassing zijn.&#13;
Tot slot enkele opmerkingen over de bewijsrechtelijke aspecten van seizoenpacht. Bij een&#13;
geschil over de vraag of een tussen partijen gesloten overeenkomst als seizoenpacht moet&#13;
worden gekwalificeerd kent het Belgisch recht een beperkte bewijsvoering in die zin dat&#13;
beide partijen het bestaan van de seizoenpachtovereenkomst slechts kunnen bewijzen&#13;
door middel van een geschrift. Bewijs door getuigen is niet toegelaten; slechts de eed kan&#13;
worden opgedragen aan de partij die het bestaan van de seizoenpachtovereenkomst ontkent.&#13;
De bewijspositie ligt anders wanneer de seizoenpachtovereenkomst reeds op enigerlei&#13;
wijze ten uitvoer is gebracht. Dit laatste spreekt voor zich, nu de rechtsvraag in dat&#13;
geval niet is of er sprake is van een seizoenpachtovereenkomst op zich, doch of er sprake&#13;
is van een seizoenpachtovereenkomst of een reguliere pachtovereenkomst.&#13;
Artikel 3 lid 1 Belgische Pachtwet bepaalt onder meer dat degene die een landeigendom&#13;
exploiteert bij ontstentenis van een schriftelijke pachtovereenkomst het bewijs van&#13;
het bestaan van de pachtovereenkomst en van de pachtvoorwaarden kan leveren door alle&#13;
middelen, met inbegrip van getuigen en vermoedens, alsmede door voorlegging van een&#13;
bewijs van persoonlijk aanbod van betaling waartegen de verpachter niet heeft gereageerd&#13;
door een oproeping in verzoening voor de bevoegde vrederechter binnen zes maanden na&#13;
het aanbod. Uit de redactie van artikel 3 lid 1 blijkt dat deze bevoegdheid toekomt aan degene&#13;
die een landeigendom exploiteert; met landeigendom wordt bedoeld het gepachte.&#13;
Aan de nog niet exploiterende pachter en aan de verpachter komt deze bevoegdheid derhalve&#13;
niet toe. Ten aanzien van het leveren van tegenbewijs geldt, dat degene die dit dient&#13;
te leveren dezelfde bewijsmiddelen kan aanwenden als degene die het bewijs dient te leveren.&#13;
Is de pachter bevoegd bewijs te leveren door middel van getuigen en vermoedens,&#13;
dan heeft de verpachter bij het leveren van tegenbewijs deze bevoegdheid eveneens.&#13;
3. ENKELE RECHTSVERGELIJKENDE ASPECTEN&#13;
Wanneer wij het Nederlandse wetsvoorstel met betrekking tot de teeltpacht vergelijken&#13;
met de reeds bestaande Belgische seizoenpacht, dan is een aantal verschillen en overeenkomsten&#13;
aan te wijzen. Deze betreffen met name de aard van de overeenkomst, de rechtsgevolgen&#13;
daarvan, de hoedanigheid van partijen en hun bewijsrechtelijke positie.&#13;
3.1. Aard van de overeenkomst&#13;
Zoals hiervoor is aangegeven, wordt de seizoenpachtovereenkomst gedefinieerd als een&#13;
overeenkomst waarvan het voorwerp een duur van minder dan één jaar in zich sluit en&#13;
waardoor de exploitant van gronden en weiden, na de voorbereidings- en bemestingswerkzaamheden&#13;
te hebben uitgevoerd, het genot daarvan voor een bepaalde landbouwteelt&#13;
aan een derde afstaat tegen betaling. De Nederlandse teeltpachtovereenkomst wordt omschreven als een overeenkomst die&#13;
is aangegaan voor de duur van ten hoogste één jaar voor teelten waarvoor vruchtwisseling&#13;
noodzakelijk is, en waarvan partijen in de pachtovereenkomst hebben bepaald dat er sprake&#13;
is van een teeltpachtovereenkomst. Als bijkomende voorwaarde geldt dat de&#13;
teeltpachtovereenkomst door een der partijen ter registratie aan de grondkamer wordt gezonden.&#13;
Uit voorgaande omschrijvingen blijkt ten eerste dat tussen beide overeenkomsten een&#13;
verschil bestaat met betrekking tot de wijze van totstandkomen ervan. In het Nederlandse&#13;
wetsvoorstel is bepaald dat partijen uitdrukkelijk dienen te zijn overeengekomen dat het&#13;
regime van de teeltpacht op de door hen gesloten overeenkomst van toepassing is. Bij de&#13;
seizoenpacht ontbreekt een dergelijke bepaling. Wanneer aan de constitutieve vereisten&#13;
voor seizoenpacht is voldaan, is er ook per definitie sprake van seizoenpacht, ongeacht of&#13;
partijen terzake iets zijn overeengekomen. Het Belgische systeem is op dit punt derhalve&#13;
vergelijkbaar met de wijze van toepassing van artikel 1 lid ld Nederlandse Pachtwet.&#13;
Een tweede punt van verschil is het noodzaaksvereiste. In het Nederlandse teeltpachtvoorstel&#13;
geldt als constitutief vereiste dat de overeenkomst dient te zijn aangegaan voor&#13;
teelten waarvoor vruchtwisseling noodzakelijk is. In de Belgische seizoenpacht geldt&#13;
slechts dat de overeenkomst een bepaalde landbouwteelt tot onderwerp dient te hebben.&#13;
De noodzaak met betrekking tot de vruchtwisseling ontbreekt hierin derhalve. De Belgische&#13;
regeling geeft op dit punt althans formeel ruimere mogelijkheden dan de Nederlandse.&#13;
Of dat bij ongewijzigde invoering van het teeltpachtvoorstel ook in de praktijk het&#13;
geval zal zijn, is de vraag. Ik kom daarop bij de bewijsrechtelijke aspecten terug.&#13;
Het noodzaaksvereiste heeft overigens de vraag doen ontstaan bij wie de noodzaak&#13;
dient te bestaan: bij de verpachter - voor zover deze zelf een landbouwbedrijf exploiteert&#13;
- of bij de pachter. Inmiddels heeft de minister aangegeven dat uitsluitend bedoeld is&#13;
de noodzaak van vruchtwisseling bij de pachter.5&#13;
Een volgend punt van verschil is de betrokkenheid van partijen bij de bewerking van&#13;
de grond. In het Nederlandse teeltpachtvoorstel is daaromtrent geen bepaling opgenomen.&#13;
Bij de seizoenpacht geldt evenwel als constitutief vereiste dat de verpachter de voorbereidings-&#13;
en bemestingswerkzaamheden zelf dient te hebben uitgevoerd, dan wel deze voor&#13;
zijn rekening en onder zijn verantwoordelijkheid door derden heeft laten uitvoeren. Met&#13;
deze voorwaarde vertoont de seizoenpacht materieel een sterke gelijkenis met hetgeen in&#13;
Nederland bekend staat onder de naam 'zaaiklaar verhuren van land'. Aangenomen mag&#13;
worden dat met het stellen van deze voorwaarde een drempelwerking ten aanzien van het&#13;
sluiten van seizoenpachtovereenkomsten wordt beoogd. Op de bewijsrechtelijke component&#13;
van deze voorwaarde kom ik hieronder terug.&#13;
3.2. Partijen&#13;
Wellicht het belangrijkste verschil tussen het teeltpachtvoorstel en seizoenpacht is gelegen&#13;
in de aard van partijen, althans van die van de verpachter. Bij seizoenpacht is het een&#13;
constitutief vereiste dat de verpachter exploitant van gronden en weiden dient te zijn. Seizoenpacht&#13;
kan derhalve slechts gesloten worden tussen agrarische ondernemers - voor zover&#13;
deze gronden en weiden exploiteren! - onderling. Ondanks aandringen vanuit het Nederlandse parlement ontbreekt in het teeltpachtvoorstel tot nu toe een dergelijke beperking.&#13;
Op het eerste gezicht lijkt het verschil uit te maken of aan de verpachter wel of niet de&#13;
eis wordt gesteld dat hij de hoedanigheid van exploitant van landbouwgronden bezit. In&#13;
de praktijk zal dit onderscheid waarschijnlijk niet van wezenlijk belang zijn: grotere verpachters&#13;
kunnen indien zij dat nodig achten immers vrij gemakkelijk overgaan tot het zelf&#13;
exploiteren van landbouwgronden. In Nederland gebeurt dat reeds.7 In België wordt als&#13;
regel gehanteerd dat degene die de voorbereidings- en bemestingswerkzaamheden uitvoert&#13;
reeds uit hoofde daarvan als exploitant moet worden aangemerkt.&#13;
3.3. Rechtsgevolgen&#13;
De rechtsgevolgen van de Belgische seizoenpacht zijn onder meer dat de Belgische&#13;
Pachtwet en de Belgische Wet tot Beperking van de Pachtprijzen niet van toepassing&#13;
zijn. In het Nederlandse teeltpachtvoorstel wordt slechts een gedeelte van de Nederlandse&#13;
Pachtwet niet van toepassing verklaard: de artikelen 2, tweede lid, 3-8, 12-15, 18, 19, 36-&#13;
49a, 54 en 56a-56i.&#13;
Globaal gesproken betreft dit de goedkeuring door de grondkamer, de bepalingen betreffende&#13;
de pachtprijs en de periodieke herziening daarvan, de verlenging, de indeplaatsstelling&#13;
en het voorkeursrecht van de pachter. Voor het overige blijft de Pachtwet van&#13;
toepassing. Zeker nu het in Nederland om overeenkomsten met een duur van ten hoogste&#13;
één jaar gaat, zal dat in de praktijk betekenen dat de Pachtwet op teeltpacht niet van toepassing&#13;
is.&#13;
3.4. Bewijsrechtelijke aspecten&#13;
Bewijsrechtelijk is er een verschil tussen seizoenpacht en het teeltpachtvoorstel. Het bewijs&#13;
van het bestaan van een teeltpachtovereenkomst kan worden geleverd met alle wettelijke&#13;
bewijsmiddelen. Behalve geschriften zijn dit onder meer getuigen. In het Belgische&#13;
recht ligt dit anders: zoals ik hiervoor reeds aangaf is bij een geschil over de vraag of een&#13;
tussen partijen gesloten overeenkomst als seizoenpacht moet worden gekwalificeerd de&#13;
bewijsvoering beperkt tot het bewijs door middel van een geschrift of zonodig door middel&#13;
van de aan de partij die het bestaan van de seizoenpachtovereenkomst ontkent opgedragen&#13;
eed.&#13;
Het is de vraag wat de praktische gevolgen zijn van een dergelijk systeem van bewijsvoering.&#13;
Aangenomen mag worden dat in de meeste gevallen waarin een geschil bestaat&#13;
tussen partijen, de belangrijkste rechtsvraag zal zijn of de gesloten overeenkomst wellicht&#13;
niet als seizoenpacht - en in de Nederlandse situatie als teeltpacht - moet worden gekwalificeerd.&#13;
Met andere woorden: het zal niet gaan om de vraag of een bepaalde overeenkomst&#13;
moet worden gekwalificeerd als een seizoenpachtovereenkomst, doch of een&#13;
formeel als seizoenpachtovereenkomst gesloten overeenkomst in werkelijkheid een reguliere pachtovereenkomst is. Het bewijs van dit laatste kan zonodig wel met behulp van getuigen&#13;
en vermoedens worden geleverd.&#13;
De bewijsrechtelijke aspecten spelen derhalve een belangrijke rol waar het gaat om een&#13;
geschil met betrekking tot de kwalificatie van de aard van de pachtovereenkomst. Het&#13;
gaat in dat geval overigens om de belangen van beide partijen: die van de verpachter die&#13;
geconfronteerd wordt met een pachter die tracht een gesloten seizoen- of teeltpachtovereenkomst&#13;
te doen kwalificeren als een reguliere pachtovereenkomst en die van de pachter&#13;
die geconfronteerd wordt met een verpachter die tracht langs de weg van de seizoen- of&#13;
teeltpacht de werking van de Pachtwet te ontgaan.&#13;
Ik heb reeds eerder9 aangegeven dat de bewijsrechtelijke positie van degene die onder&#13;
het Nederlandse systeem een ten onrechte als teeltpacht gekwalificeerde pachtovereenkomst&#13;
sluit in feite een onmogelijke is. Het zou in een dergelijk geval immers gaan om&#13;
een overeenkomst die formeel wel doch materieel niet aan de constitutieve vereisten van&#13;
een teeltpachtovereenkomst voldoet. De eerste taak van de pachter zal zijn het leveren van&#13;
het bewijs dat aan een van de constitutieve vereisten niet is voldaan. Het vereiste dat daarvoor&#13;
het meest in aanmerking komt, is dat de overeenkomst moet zijn aangegaan voor&#13;
teelten waarvoor vruchtwisseling noodzakelijk is. Slaagt hij in dit bewijs, dan zal hij vervolgens&#13;
aannemelijk moeten maken dat de verpachter van het niet-voldoen aan het vereiste&#13;
op de hoogte was. Aangenomen mag worden dat in de meeste gevallen het leveren van dit&#13;
laatste bewijs niet mogelijk zal blijken te zijn. De oorzaak hiervan is dat in het Nederlandse&#13;
teeltpachtvoorstel het vereiste nader ingevuld dient te worden door de pachter.&#13;
Niet-invulling daarvan wordt dan ook aan diens zijde zichtbaar. De link met de verpachter&#13;
is in de meeste gevallen niet te concretiseren. De gevolgen van niet-invulling ervan zullen&#13;
derhalve in die gevallen redelijkerwijs niet aan de verpachter toegerekend kunnen worden.&#13;
In het geval van seizoenpacht ligt de situatie anders. Voorwaarde in dat geval is slechts&#13;
dat de grond uitgegeven wordt voor een bepaalde teelt. Daarnaast ligt het verrichten van&#13;
de voorbereidende werkzaamheden geheel binnen de invloedssfeer van de verpachter. In&#13;
deze omstandigheden is een conflict over de invulling van de constitutieve vereisten minder&#13;
goed denkbaar.&#13;
4. CONCLUSIE&#13;
Geconcludeerd kan worden dat de uitgangspunten van seizoenpacht en teeltpacht aansluiten&#13;
bij de huidige ontwikkelingen in de landbouw, met name waar het gaat om het verruimen&#13;
van vruchtwisselingsmogelijkheden en extensiveren van teelten. Het systeem van de&#13;
seizoenpacht lijkt daarvoor redelijk bruikbaar en is daarvoor overigens ook in hoofdzaak&#13;
bedoeld. De mogelijkheid dat zich over de aard van de overeenkomst een geschil voordoet,&#13;
lijkt voldoende beperkt.&#13;
Het Nederlandse teeltpachtsysteem is op zich eveneens bruikbaar, doch de thans voorgestelde&#13;
wettelijke regeling brengt een ruime mogelijkheid tot ontduiking van de pachtrechtelijke&#13;
regels met zich mee. Het in het Nederlandse voorstel opgenomen&#13;
noodzakelijkheidsvereiste is in de relatie tussen partijen nagenoeg niet te controleren. De pachter die wil trachten een eenmaal gesloten teeltpachtovereenkomst te doen kwalificeren&#13;
als een reguliere pachtovereenkomst kan op vrij eenvoudige wijze het niet voldaan&#13;
zijn aan het noodzakelijkheidsvereiste aanvoeren. Daar staat tegenover dat nu de verpachter&#13;
niet gehouden is enige substantiële bijdrage te leveren in het kader van het totstandkomen&#13;
van de teeltpachtovereenkomst - anders dan bij seizoenpacht is hij niet gehouden tot&#13;
het verrichten van de voorbereidende werkzaamheden - het voor hem erg gemakkelijk&#13;
wordt onder de naam van teeltpacht feitelijk regulier te verpachten. Daarmee ontstaat het&#13;
gevaar van een verdringing van de reguliere pacht van los land door middel van een eenvoudige&#13;
ontduiking van de Pachtwet via teeltpacht.&#13;
Twee mogelijke aanpassingen van het huidige teeltpachtvoorstel zouden dit wellicht&#13;
kunnen tegengaan. Ten eerste de preventieve toetsing door de grondkamer. Bij seizoenpacht&#13;
ontbreekt dit element vanzelfsprekend nu het Belgische pachtrecht een dergelijke&#13;
toetsing niet kent. Door middel van het vereiste van goedkeuring door de grondkamer in&#13;
plaats van de thans voorgestelde registratie zou de beoordeling van de noodzakelijkheid&#13;
preventief door een objectieve derde, de grondkamer, plaatsvinden. De grondkamer zou&#13;
in dat geval tevens de mogelijkheid hebben de algemene belangen van de landbouw bij de&#13;
goedkeuring te betrekken. Te denken valt daarbij aan het tegengaan van te hoge teeltfrequenties:&#13;
bijvoorbeeld wanneer percelen gedurende een langere periode per jaar voor de&#13;
aardappelteelt aan verschillende pachters worden verpacht.&#13;
Daarnaast kan men denken aan een aanpassing van de positie van de verpachter. In&#13;
aansluiting op de seizoenpacht zou men ook bij teeltpacht de verplichting kunnen opnemen&#13;
het land zaaiklaar ter beschikking te stellen. De hiervoor gesignaleerde 'vlucht in het&#13;
agrarisch ondernemerschap' daargelaten, zal daarnaast mogelijk een groot deel van het&#13;
oneigenlijk gebruik van teeltpacht kunnen worden voorkomen door in navolging van de&#13;
seizoenpacht ook bij teeltpacht de voorwaarde te stellen dat de verpachter agrarisch ondernemer&#13;
is en hij de voorbereidings- en bemestingswerkzaamheden zelf dient uit te voeren.&#13;
De uiteindelijke conclusie is dat de Nederlandse wetgever er goed aan zou doen de wettelijke&#13;
regeling van de Belgische seizoenpacht bij het teeltpachtvoorstel te betrekken, en dit&#13;
wellicht op de hiervoor aangegeven wijze in Belgische zin aan te passen.</content><legacyfootnotes>1. TK 22 705 (1991-1992 e.v.)&#13;
2. Zie onder meer mijn preadvies: Ontwikkelingen in het pachtrecht: een laveren tussen Skylla en Charibdis?,&#13;
Agrarisch recht 1992, p. 270-311.&#13;
3. De Franse tekst luidt: Ne sont pas soumis aux dispositions de la présante section:&#13;
(...)&#13;
2° les conventions dont 1'objet implique une durée d'occupation inférieure a un an et par lesquelles 1'exploitant&#13;
de terres et de paturages, après avoir effectué les traveux de préparation et de fumure, en accorde,&#13;
contre paiement, la jouissance a un tiers pour une culture déterminée; (...)&#13;
4. H. d'Udekem d'Acoz en I. Snick (De Pachtovereenkomst (Larcier, 2e druk), aantekening 61) zijn van me&#13;
ning dat ten aanzien van gebouwen die zich op de verpachte gronden en weiden bevinden en die noodzake&#13;
lijk zijn voor de exploitatie daarvan, anders moet worden geoordeeld: deze zouden wel het voorwerp van&#13;
seizoenpacht kunnen zijn.&#13;
5. Memorie van antwoord, TK 1993-1994, 22 705, nr. 6.&#13;
6. Voorlopig verslag, TK 1992-1993, 22 705, nr. 5.&#13;
7. Bijvoorbeeld het verzekeringsconcern Amev, dat onder meer de Ambachtsheerlijkheid Cromstrijen exploi&#13;
teert.&#13;
8. Anders dan in Nederland worden in België de pachtnormen niet vastgesteld bij uitvoeringsbesluit doch bij&#13;
wet.&#13;
9. Zie noot 1.</legacyfootnotes><footnotes><footnote/></footnotes><auteurs>Mr. drs. P.A. de Hoog</auteurs><published>1994-03-01 00:00:00</published><modified>1993-06-28 00:00:00</modified><editiondate>1994-03-01</editiondate><htmlpath>https://denhollander.info/artikel/6037</htmlpath></article>
</articles></edition>