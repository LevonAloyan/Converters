<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2015</searchword><id>12426</id><udhid>UDH:TvAR/12426</udhid><titel>Waterkwaliteit en gewasbeschermingsmiddelen in het nieuwe gewasbeschermingsmiddelenrecht</titel><searchwords><searchword>TvAR 9/2015</searchword><searchword>UDH:TvAR/12426</searchword></searchwords><attachments><attachment><name>17575.pdf</name><extention>pdf</extention><url>https://denhollander.info/download/17575/ci</url></attachment></attachments><inleiding>&lt;h2&gt;Inleiding&lt;/h2&gt;&#13;
&lt;p&gt;De laatste jaren heeft een behoorlijke verbouwing plaatsgevonden van de regelgeving ten aanzien van gewasbeschermingsmiddelen. Nadat in Nederland in 2007 de Bestrijdingsmiddelenwet 1962 was vervangen door de Wet gewasbeschermingsmiddelen en biociden (hierna: Wgb) is vervolgens het grootste deel van die wet vervangen door twee Europese verordeningen. In dit artikel zal de vraag aan de orde komen of deze veranderingen naar verwachting veel invloed zullen hebben op de wijze waarop het oppervlaktewater wordt beschermd tegen de negatieve gevolgen van het gebruik van gewasbeschermingsmiddelen. De wijze waarop dit gebeurt, heeft in de afgelopen decennia een eigen vorm gekregen doordat zowel waterkwaliteitsbeheerders als drinkwaterbedrijven zich ingespannen hebben om met inzet van allerlei middelen, van onderzoek tot en met het voeren van juridische procedures en het uitvaardigen van regelgeving die bescherming meer inhoud te geven. &lt;br /&gt;Hieronder komt eerst kort aan de orde hoe het gebruik van gewasbeschermingsmiddelen gereguleerd is in Nederland en Europa. Vervolgens komt aan de orde hoe binnen dat kader de waterkwaliteit wordt beoordeeld en of naar verwachting de recente wijzigingen in het gewasbeschermingsrecht invloed zullen hebben op de huidige manier van doen.&lt;/p&gt;</inleiding><content>&lt;h3&gt;1. Waterkwaliteit en gewasbeschermingsmiddelen sinds 1990[2]&lt;/h3&gt;&#13;
&lt;p&gt;In Nederland speelt de bescherming van oppervlaktewater al sinds het opkomen van de milieuwetgeving in de tweede helft van de vorige eeuw een bijzondere rol, die samenhangt met de aanwezigheid van veel oppervlaktewater, dat overal in de openbare ruimte doordringt. Nadat de verontreiniging door huishoudelijk en industrieel afvalwater tegen het eind van de vorige eeuw onder controle was gekomen, kwam de verontreiniging vanuit &amp;lsquo;diffuse bronnen&amp;rsquo; volop in beeld. Vooral de landbouw bleek fors bij te dragen aan de overschrijding van waterkwaliteitsnormen, waarbij het ging om meststoffen en gewasbeschermingsmiddelen. Deze laatste werden ook in toenemende mate beschouwd als een bedreiging voor de kwaliteit van het drinkwater. De regulering van het gebruik van gewasbeschermingsmiddelen vond in die tijd plaats op grond van de Bestrijdingsmiddelenwet 1962. De wijze waarop waterkwaliteit doorwerkte in deze wet hield naar de mening van waterkwaliteitsbeheerders en drinkwaterbedrijven onvoldoende rekening met wat in werkelijkheid gebeurde. Voor waterkwaliteitsbeheerders was dit aanleiding om, daartoe mede aangezet door juridische procedures van milieuorganisaties, met eigen regelgeving te komen op grond van de Wet verontreiniging oppervlaktewateren.[3] In dezelfde periode ondernamen ook drinkwaterbedrijven pogingen bij de toelating van gewasbeschermingsmiddelen meer aandacht te krijgen voor de drinkwaternorm, hetgeen resulteerde in een uitspraak van de rechter waarin werd bepaald dat deze norm bij de toelating moest worden meegewogen.[4] In deze uitspraak kwam een centraal probleem aan de orde, dat in feite nog steeds speelt bij de beoordeling van de invloed die gewasbeschermingsmiddelen hebben op de oppervlaktewaterkwaliteit. Dit is het ontbreken van een voldoende realistisch model om in te schatten welke mate van verontreiniging van het oppervlaktewater ontstaat door een bepaalde toepassing. Mede onder invloed van deze uitspraak en het grote aantal metingen door waterkwaliteitsbeheerder die overschrijding van waterkwaliteitscriteria lieten zien, is langzaam maar zeker in de toelating steeds meer ruimte gekomen voor het gebruik van meetgegevens[5] en is meer samenwerking ontstaan tussen waterkwaliteitsbeheerders, drinkwaterbedrijven en het College voor de toelating van gewasbeschermingsmiddelen en biociden (hierna: Ctgb) om deze gegevens bruikbaar te maken voor de beoordeling van toepassingen van gewasbeschermingsmiddelen.[6]&lt;/p&gt;&#13;
&lt;h3&gt;2. De regulering van het gebruik van Gewasbeschermingsmiddelen in Nederland en Europa&lt;/h3&gt;&#13;
&lt;p&gt;Het gebruik van gewasbeschermingsmiddelen wordt gereguleerd door zowel nationale als Europese regelgeving. De belangrijkste rol in dit samenstel van regels speelt inmiddels Verordening (EG) Nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad (verder de &amp;lsquo;Gewasbeschermingsverordening&amp;rsquo;). Op grond van deze Gewasbeschermingsverordening wordt in twee stappen bepaald of een gewasbeschermingsmiddel in lidstaten van de Europese Unie op de markt mag worden gebracht, voor welk doel het mag worden toegepast en welke voorschriften bij de toepassing van een middel gelden. Centraal staat een verbod een gewasbeschermingsmiddel toe te passen dat niet voor dat specifieke gebruik is toegelaten. Wat een gewasbeschermingsmiddel in de zin van de Gewasbeschermingsverordening is wordt in art. 2 bepaald. Kort gezegd zijn dit middelen die bestemd zijn voor het beschermen van planten of plantaardige producten tegen schadelijke organismen, het be&amp;iuml;nvloeden van levensprocessen van planten en het bewaren van plantaardige producten. Een gewasbeschermingsmiddel kan alleen worden toegelaten als de belangrijkste stoffen die het bevat op Europees niveau zijn goedgekeurd. De Gewasbeschermingsverordening noemt als zulke stoffen &amp;lsquo;werkzame stoffen&amp;rsquo;, &amp;lsquo;beschermstoffen&amp;rsquo; en &amp;lsquo;synergisten&amp;rsquo;. De belangrijkste hiervan zijn de &amp;lsquo;werkzame stoffen&amp;rsquo;, gedefinieerd in art. 2, lid 2 van de Gewasbeschermingsverordening als &amp;lsquo;stoffen, met inbegrip van micro-organismen, met een algemene of specifieke werking tegen schadelijke organismen of op planten, delen van planten of plantaardige producten&amp;rsquo;. Dit zijn over het algemeen de bestanddelen van een gewasbeschermingsmiddel die bepalend zijn voor de risico&amp;rsquo;s die het gebruik met zich meebrengt voor gebruikers en de omgeving.&lt;/p&gt;&#13;
&lt;p&gt;Omdat het belangrijkste deel van de regelgeving inmiddels in de Gewasbeschermingsverordening te vinden is, bevat de Nederlandse Wet gewasbeschermingsmiddelen en biociden hoofdzakelijk regels die van belang zijn voor de uitvoering van de verordening, zoals het aanwijzen van het Ctgb als bevoegde instantie om een belangrijk deel van het in de verordening bepaalde uit te voeren.&lt;/p&gt;&#13;
&lt;p&gt;Behalve de Gewasbeschermingsverordening wordt het gebruik van gewasbeschermingsmiddelen ook nog geregeld op grond van de Europese richtlijn 2009/128/EG.[7] Deze richtlijn draagt de lidstaten op om actieplannen op te stellen met als doel de risico&amp;rsquo;s van het gebruik van gewasbeschermingsmiddelen te verminderen, regelmatig verslag uit te brengen over de resultaten van die plannen, in bepaalde gebieden zoals openbaar toegankelijke parken en natuurgebieden het gebruik te be&amp;euml;indigen of te minimaliseren en te bewerkstelligen dat waar mogelijk &amp;lsquo;ge&amp;iuml;ntegreerde gewasbescherming&amp;rsquo; wordt toegepast. Dat laatste betekent een wijze van telen waarin een optimaal evenwicht wordt gevonden tussen economische belangen van de landbouw en het inzetten van gewasbeschermingsmethodes die het milieu zo min mogelijk belasten, zoals bijvoorbeeld het inzetten van mechanische methoden of biologische bestrijding van plagen in plaats van chemische middelen. Verder bevat de richtlijn voorschriften over opleidingen voor handelaren en professionele gebruikers van gewasbeschermingsmiddelen. Deze &amp;lsquo;Richtlijn duurzaam gebruik&amp;rsquo; is in Nederland ge&amp;iuml;mplementeerd door middel van een aantal bepalingen in de Wet gewasbeschermingsmiddelen en biociden (hierna: Wgb) en het daarop gebaseerde Besluit gewasbeschermingsmiddelen en biociden (hierna: Bgb). Zo bevat art. 81a Wgb de verplichting een nationaal actieplan op te stellen en is in de art. 26 Bgb en de daarop gebaseerde bijlage 3 bij het Bgb[8] een aantal voorschriften gegeven die tot doel hebben de toepassing van ge&amp;iuml;ntegreerde gewasbescherming te bevorderen. Om dit laatste te bereiken moet iedere professionele gebruiker van gewasbeschermingsmiddelen een &amp;lsquo;gewasbeschermingsmonitor&amp;rsquo; bijhouden, waarin hij een aantal gegevens moet opnemen waarmee hij laat zien op welke wijze hij inhoud heeft gegeven aan de &amp;lsquo;beginselen van goede gewasbeschermingspraktijken&amp;rsquo;, door onder meer de keuze van uitgangsmateriaal, vruchtwisselingsplan, toepassing van beslissingssystemen voor de toepassing van gewasbeschermingsmiddelen, toepassing van biologische, fysische en mechanische gewasbeschermingsmaatregelen en op welke wijze de keuze voor de toepassing van bepaalde middelen heeft plaatsgevonden. Behalve in Wgb en Bgb wordt het gebruik van gewasbeschermingsmiddelen ook nog gereguleerd in het Activiteitenbesluit[9], in het kader van de regulering van agrarische activiteiten in afdeling 3.5. Zo zijn in dit besluit in de art. 3.78 tot en met 3.83 verplichtingen opgenomen om teeltvrije zones aan te houden langs oppervlaktewater en om bepaalde (spuit)technieken toe te passen. Deze regeling in het Activiteitenbesluit is een voortzetting van de regels die aanvankelijk waren opgenomen in het Lozingenbesluit open teelten. Het belangrijkste instrument bij de regulering van de toepassing van gewasbeschermingsmiddelen is en blijft ondanks de groeiende aandacht voor &amp;lsquo;beginselen van goede gewasbeschermingspraktijken&amp;rsquo; vooralsnog echter de toelating. Zonder toelating mag een gewasbeschermingsmiddel niet op de markt gebracht of gebruikt worden en ook is het niet toegestaan een middel anders te gebruiken dan volgens de voorschriften die bij de toelating gegeven zijn. De toelating vindt in feite in twee stappen plaats. In de eerste plaats wordt op Europees niveau beoordeeld of een &amp;lsquo;werkzame stof&amp;rsquo;, &amp;lsquo;beschermstof&amp;rsquo; of &amp;lsquo;synergist&amp;rsquo; mogen voorkomen in gewasbeschermingsmiddelen die in lidstaten van de Unie gebruikt worden. Na een toetsing van de toelaatbaarheid van een stof wordt deze door middel van een Goedkeuringsverordening goedgekeurd (art. 13 Gewasbeschermingsverordening). Deze Goedkeuringsverordening bevat onder meer een aantal aanwijzingen omtrent het toegestane gebruik en risico&amp;rsquo;s waarmee rekening gehouden moet worden bij de nationale toelating (art. 6 Gewasbeschermingsverordening). De volgende stap is dat voor een gewasbeschermingsmiddel waarin &amp;eacute;&amp;eacute;n of meer van de op grond van de verordening goedgekeurde stoffen is verwerkt, een nationale toelating wordt aangevraagd. Pas wanneer die verleend is kan een gewasbeschermingsmiddel daadwerkelijk in een lidstaat in de handel worden gebracht of toegepast.&lt;/p&gt;&#13;
&lt;p&gt;Ondanks veel aanvullingen en stroomlijning is de kern van deze regelgeving nog steeds niet heel verschillend van het systeem van regulering dat in Nederland in 1965 werd ingevoerd met de Bestrijdingsmiddelenwet en in de halve eeuw daarna steeds verder is uitgebouwd. Dit systeem was ook terug te vinden in de Europese Richtlijn 91/414/EEG, die sinds begin jaren &amp;rsquo;90 van de vorige eeuw het gewasbeschermingsrecht harmoniseerde. Bij de beoordeling van de toelaatbaarheid van een stof en vervolgens een gewasbeschermingsmiddel handelt het in het bijzonder over de vraag of verwacht kan worden dat bij gebruik van een gewasbeschermingsmiddel (of de stof verwerkt in een middel) wordt voldaan aan de eisen die zijn opgenomen in art. 4 van de Gewasbeschermingsverordening. In de bijlagen bij de verordening, waar het gaat om de bij de beoordeling van de toelaatbaarheid toe te passen criteria, is nauwkeurig uitgewerkt welke gegevens moeten worden ingediend in het kader van een aanvraag, welke aspecten aan de orde moeten komen bij de beoordeling daarvan en hoe deze dient plaats te vinden. Voor dat laatste is in het bijzonder bijlage VI van belang die de zogenaamde &amp;lsquo;Uniforme Beginselen&amp;rsquo; bevat. Deze bijlage bestond al als bijlage van de Richtlijn 91/414/EEG en is ongewijzigd verhuisd naar de bijlagen bij de Gewasbeschermingsverordening. Aangezien deze bijlagen bij de Gewasbeschermingsverordening op zich nog niet volstrekte duidelijkheid bieden is sinds het tot stand komen van deze Uniforme beginselen een toenemend aantal &amp;lsquo;Guidance Documents&amp;rsquo; of &amp;lsquo;Richtsnoeren&amp;rsquo; verschenen met voorschriften ten aanzien van toe te passen methodes bij het verzamelen van gegevens en de beoordeling daarvan. Deze documenten worden vastgesteld door de Europese Commissie, die zich daarbij laat adviseren door het Permanent comit&amp;eacute; voor de voedselketen en de diergezondheid.[10] In de loop van de tijd is een aantal Europese richtsnoeren vastgesteld. Ten aanzien van de in te dienen gegevens zijn in 2013 zijn twee verordeningen vastgesteld. Verordening (EG) nr. 283/2013 heeft betrekking op een aanvraag voor Europese goedkeuring van een actieve stof en verordening (EG) nr. 284/2013 op de nationale toelating[11]. Dit zijn omvangrijke regelingen, die op zich ook weer verwijzen naar gedetailleerde modellen. Op grond van deze verordeningen publiceert de commissie sindsdien overzichten van de methodes en richtsnoeren die bij de uitvoering van de verordeningen van toepassing zijn. Voor het eerst is dat gebeurd in 2013.&lt;/p&gt;&#13;
&lt;p&gt;In de art. 8 tot en met 9 van het Besluit gewasbeschermingsmiddelen en biociden is nader voorgeschreven hoe een aanvraag voor een toelating nationaal moet worden beoordeeld. Indien mogelijk verwijzen deze bepalingen naar een specifieke beoordelingsmethode. Indien een Europees richtsnoer een methode noemt, heeft deze echter voorrang boven de nationaal voorgeschreven methode. Voor een aantal onderwerpen heeft het college nog enige vrijheid. Op grond van art. 8f van het Besluit gewasbeschermingsmiddelen en biociden kan het college voor de beoordeling van het risico voor vogels, zoogdieren, niet-doelwitarthropen, niet-doelwitplanten en oppervlaktewater dat bestemd is voor de productie van drinkwater zelf driftcijfers vaststellen. Drift is de hoeveelheid gewasbeschermingsmiddel dat bij een bespuiting direct in het oppervlaktewater terechtkomt. De omvang van de drift is bij de beoordeling van het risico voor waterorganismen in de praktijk een belangrijk aspect, omdat de geschatte omvang hiervan bepalend is voor de concentratie die in het oppervlaktewater wordt verwacht door een bepaalde toepassing. Modellen om andere routes van belasting van het oppervlaktewater te berekenen, zoals uitspoeling, afspoeling en atmosferische depositie ontbreken vooralsnog, in ieder geval voor de Nederlandse situatie. Art. 9 Bgb bepaalt in meer algemene zin dat, indien vastgestelde beoordelingsmethodes ontbreken, het college op grond van wetenschappelijke inzichten kan oordelen aan de hand van de Uniforme Beginselen in Bijlage VI bij de Gewasbeschermingsverordening, voor zover dat volgens hem mogelijk is.&lt;/p&gt;&#13;
&lt;p&gt;Het Ctgb heeft al deze voorschriften verwerkt in twee &amp;lsquo;Evaluation Manuals&amp;rsquo;, die regelmatig worden aangepast. Deze bevatten de voorschriften ten aanzien van de bij het Ctgb in te dienen gegevens en de wijze waarop het Ctgb deze zal beoordelen. E&amp;eacute;n &amp;lsquo;Manual&amp;rsquo; is in het bijzonder gericht op de Europese goedkeuring van een stof, de andere op de nationale toelating. Dit is nodig omdat het Ctgb niet alleen optreedt als autoriteit die beslist over een nationale toelating, maar ook is aangewezen als autoriteit die de taken vervult die op grond van art. 7 tot en met 13 van de Gewasbeschermingsverordening ten behoeve van de Europese goedkeuring van een stof worden uitgevoerd door de &amp;lsquo;lidstaat-rapporteur&amp;rsquo;. Op dit ogenblik geldt versie 2.0. van de manuals. Deze is te vinden op de website van het Ctgb.[12] Het is afhankelijk van de datum van indienen van een aanvraag welke versie wordt toegepast. Twee manuals zijn nodig omdat de beoordeling niet op alle onderwerpen geheel hetzelfde is. Niet geheel verrassend is wellicht dat de beoordeling van de toxiciteit voor waterorganismen in Nederland op een afwijkende manier plaatsvindt. Hieronder komt dit, meer in detail, aan de orde.&lt;/p&gt;&#13;
&lt;h3&gt;3. Bescherming van de kwaliteit van het oppervlaktewater in de regelgeving ten aanzien van gewasbeschermingsmiddelen na het in werking treden van de Gewasbeschermingsverordening&lt;/h3&gt;&#13;
&lt;p&gt;Wat betreft de bescherming van de kwaliteit van oppervlaktewater is een aantal modellen van belang. Voor de beoordeling van dit aspect geldt een richtsnoer, het &amp;lsquo;Guidance Document on Aquatic Ecotoxicology&amp;rsquo;[13] Dit document maakt duidelijk dat de beoordeling in de eerste plaats gericht is op het beschermen van waterorganismen. Dit document is echter niet het enige document dat hier de weg wijst. De Verordeningen (EG) nr. 283/2013 en nr. 284/2013 noemen ook nog methoden. Zo schrijven zij voor dat een ecotoxicologische waterkwaliteitsnorm wordt afgeleid volgens de methode die gebruikt wordt bij de toepassing van de Kaderrichtlijn Water.[14] In principe wordt op grond van de voorgeschreven modellen berekend welke concentratie van de toxische bestanddelen van een gewasbeschermingsmiddel in het oppervlaktewater terechtkomt en of dat leidt tot overschrijding van de afgeleide norm. Als overschrijding door een toepassing te verwachten valt wordt een toelating geweigerd of worden aanvullende gebruiksvoorschriften gegeven. Bij het beoordelen van het risico voor waterorganismen is sprake van een duidelijk verschil tussen de beoordeling ten behoeve van een Europese goedkeuring en die ten behoeve van een toelating in Nederland. Een verschil is dat bij de Europese beoordeling de omvang van de drift wordt bepaald aan de hand van een tabel die is opgenomen in het Guidance Document on Aquatic Ecotoxicology. In de Nederlandse beoordeling gebruikt het Ctgb echter andere cijfers, die afkomstig zijn van de Wageningen Universiteit. De grondslag voor het gebruik van afwijkende cijfers is art. 8f Bgb. Een andere afwijking is dat het Ctgb bij de beoordeling gegevens gebruikt die worden ontleend aan de metingen in oppervlaktewater die waterkwaliteitsbeheerders uitvoeren.&lt;/p&gt;&#13;
&lt;p&gt;De meeste Nederlandse waterkwaliteitsbeheerders voeren meetprogramma&amp;rsquo;s uit in het onder hun beheer staande oppervlaktewater, waarbij zij regelmatig onderzoeken welke concentraties gewasbeschermingsmiddelen daarin voorkomen. Hoewel niet overal even intensief en stelselmatig gemeten wordt, blijkt het toch mogelijk in een aantal gevallen verband te leggen tussen het gebruik van middelen en de concentraties die in oppervlaktewater worden gevonden. Het samenbrengen van de gegevens en leggen van verbanden gebeurt in de zogenaamde &amp;lsquo;Bestrijdingsmiddelenatlas&amp;rsquo;.[15] Dit is een website waarin met gebruikmaking van de meetgegevens van waterschappen online wordt weergegeven hoe in Nederlands oppervlaktewater gemeten concentraties zich verhouden tot de milieucriteria. Verder maakt de bestrijdingsmiddelenatlas het mogelijk (met zekere beperkingen) om een verband te leggen met het landbouwkundig gebruik van de grond. Het Ctgb gebruikt deze gegevens bij de beoordeling.&lt;/p&gt;&#13;
&lt;h3&gt;4. Valt een afwijkende Nederlandse beoordeling van de effecten op de waterkwaliteit in de toekomst vol te houden?&lt;/h3&gt;&#13;
&lt;p&gt;Een belangrijke kwestie waar de vraag speelt in hoeverre Nederland een gewasbeschermingsmiddel afwijkend kan beoordelen, is de &amp;lsquo;wederzijdse erkenning&amp;rsquo;. Op grond van art. 40 van de Gewasbeschermingsverordening kan de houder van een overeenkomstig art. 29 van die verordening verleende toelating in een lidstaat in een andere lidstaat, wanneer die tot dezelfde zone behoort, een aanvraag indienen voor toelating wanneer sprake is van hetzelfde gewasbeschermingsmiddel, dezelfde toepassing en vergelijkbare landbouwpraktijken. Op grond van art. 41, eerste lid, van de Gewasbeschermingsverordening kan een lidstaat deze &amp;lsquo;wederzijdse erkenning&amp;rsquo; alleen weigeren, dan wel extra risicobeperkende maatregelen opleggen, indien sprake is van specifieke milieu- of landbouwomstandigheden als genoemd in art. 36, derde lid van de Gewasbeschermingsverordening, en deze leiden tot onderbouwde redenen om aan te nemen dat gebruik van dit gewasbeschermingsmiddel onaanvaardbare risico&amp;rsquo;s met zich meebrengt.[16]&lt;/p&gt;&#13;
&lt;p&gt;Op zich is een afwijkende beoordeling ten aanzien van bescherming van het oppervlaktewater in Nederland dus mogelijk, indien tenminste sprake is van een bijzondere situatie. Jurisprudentie over dit onderwerp is zeer beperkt en heeft betrekking op de regeling die was opgenomen in de Europese richtlijn 91/414/EEG die voorafging aan de Gewasbeschermingsverordening. In een uitspraak uit 2010 vernietigde het College van Beroep voor het bedrijfsleven (hierna: CBb) een weigering van een wederzijdse erkenning[17]. Die weigering berustte toen op een afwijkende Nederlandse methode om het risico van uitspoeling naar het grondwater te bepalen. De vernietiging was niet gebaseerd op een inhoudelijke afweging van de vraag of Nederland in dit geval een eigen beoordelingsregime kon toepassen, maar onder meer op het feit dat in strijd met art. 10 van de toen geldende Richtlijn 91/414/EEG geen bericht naar de Europese Commissie was gestuurd, zodat die volgens de in art. 19 van die richtlijn bepaalde procedure kon vaststellen of inderdaad sprake was van specifieke omstandigheden. Het CBb betrok in zijn uitspraak dat het hier kennelijk ging om een strikt toe te passen uitzonderingsregeling. Art. 36, derde lid Gewasbeschermingsverordening lijkt meer ruimte te bieden dan de regeling die voorheen gold op grond van art. 10 van de toen geldende Richtlijn 91/414/EEG. Hierop wijst ook de considerans bij de Gewasbeschermingsverordening. Hoewel deze in overweging 29 aangeeft dat een doel van de verordening is wederzijdse erkenning te vergemakkelijken door de Unie te verdelen in zones waarin vergelijkbare omstandigheden gelden, noemt diezelfde overweging ook een aantal redenen om juist nationaal afwijkende beslissingen te aanvaarden op grond van landbouwkundige- of milieuomstandigheden. Daarbij is het volgens de considerans zelfs mogelijk om met het oog op het uitvoeren van het Nationale Actieplan een afwijkend beleid te voeren. Ook dit lijkt te duiden op een ruimere afwijkingsmogelijkheid dan onder het regime van art. 10 van Richtlijn 91/414/EEG. Wel dient het Ctgb ook op grond van art. 36, derde lid Gewasbeschermingsverordening nog steeds de Europese Commissie te informeren en het besluit te rechtvaardigen, al leidt dat niet meer tot een voorgeschreven goedkeuringsprocedure.&lt;/p&gt;&#13;
&lt;p&gt;Een indicatie dat de rechter enige ruimte biedt aan het Ctgb voor besluitvorming op grond van de Gewasbeschermingsverordening zijn twee recente uitspraken over de wijze waarop het Ctgb uitvoering heeft gegeven aan Uitvoeringsverordening (EU) nr. 485/2013.[18] Deze uitvoeringsverordening was een uitvloeisel van de onrust die is ontstaan over de toepassing van gewasbeschermingsmiddelen die als actieve stof zogenaamde &amp;lsquo;neonicotino&amp;iuml;den&amp;rsquo; bevatten. Sinds het begin van de eeuw groeiden de aanwijzingen dat deze stoffen ernstige negatieve effecten hadden op honingbijen, die in onvoldoende mate zouden meewegen bij beoordeling van de toelaatbaarheid. Voor de Europese Commissie was een en ander aanleiding om een aanvullende beoordeling door EFSA te vragen en vervolgens naar aanleiding daarvan door middel van een uitvoeringsverordening de oorspronkelijke goedkeuringsverordening te wijzigen. Hierdoor werd het gebruik van neonicotino&amp;iuml;den beperkt. Om deze beperkingen in de nationale toelating door te voeren gebruikte het Ctgb art. 44 van de Gewasbeschermingsverordening. Volgens de appellerende toelatinghouders ging het Ctgb bij het beperken van de toelatingen verder dan op grond van Uitvoeringsverordening (EU) nr. 485/2013 nodig was. De voorzieningenrechter was het met de toelatinghouders eens dat een aantal beperkingen verder ging dan strikt noodzakelijk was op grond van de uitvoeringsverordening, maar vond deze aanvaardbaar omdat met deze beperkingen hetzelfde doel werd nagestreefd als met de uitvoeringsverordening. Verder was het nut van die maatregelen inhoudelijk niet bestreden.&lt;/p&gt;&#13;
&lt;p&gt;Na deze korte omweg zijn wij weer terug bij de waterkwaliteit, want begin 2014 paste het Ctgb wederom art. 44 Gewasbeschermingsverordening toe, opnieuw ten aanzien van gewasbeschermingsmiddelen op basis van neonicotino&amp;iuml;den.[19] Nu was het doel het gebruik te beperken ter bescherming van het oppervlaktewater. De reden om de toepassingen te beperken was tweeledig. In de eerste plaats bleek uit onderzoek dat de voorheen afgeleide norm voor de kwaliteit van oppervlaktewater te hoog lag. Bij toepassing van de nieuw afgeleide norm bleek dat een aantal toepassingen niet meer aan de norm voldeed. De tweede reden om de toelatingen te beperken was dat uit meetgegevens bleek dat in een aantal oppervlaktewateren een aanzienlijke overschrijding van waterkwaliteitsnormen werd aangetroffen. Hoewel deze overschrijdingen leken samen te hangen met een of meer teelten, bleken vooral in het geval van de aangetroffen overschrijdingen in glastuinbouwgebieden teelten en overschrijdingen goed met elkaar in verband te brengen. Dit leidde tot strikte voorschriften inzake toe te passen zuiveringstechnieken alvorens drain-, drainage- of filterspoelwater geloosd mag worden. Wederom is de jurisprudentie ten aanzien van dit onderwerp schaars en gebaseerd op de regelgeving zoals die was voordat de Gewasbeschermingsverordening in werking trad. In een uitspraak van 13 juni 2013[20] vernietigde het CBb een besluit tot beperking van de toepassing op grond van gemeten overschrijdingen. Deze vernietiging was echter in het bijzonder gebaseerd op de tekst van het toen nog geldende art. 41, derde lid, onder a, Wgb, dat bepaalde dat een toelating of toepassing geheel of gedeeltelijk kon worden ingetrokken indien &amp;lsquo;niet langer&amp;rsquo; werd voldaan aan de criteria. In dit geval bleek uit metingen dat weliswaar niet werd voldaan aan de criteria, maar dat de situatie ten tijde van de toelating niet anders was geweest en ook bekend was. Verder was de situatie zelfs enigszins verbeterd en was de waterkwaliteitsnorm (in dit geval het drinkwatercriterium) niet veranderd. Een dergelijke uitleg van art. 44 Gewasbeschermingsverordening lijkt niet waarschijnlijk. Behalve &amp;lsquo;niet langer&amp;rsquo; voldoen aan de toelatingseisen is ook &amp;lsquo;niet&amp;rsquo; voldoen genoeg om een toelating in te trekken of te beperken.&lt;/p&gt;&#13;
&lt;p&gt;Hoewel grote voorzichtigheid op zijn plaats is, denk ik, gezien de tekst van art. 36 van de Gewasbeschermingsverordening en de considerans en de hierboven besproken jurisprudentie, dat de afwijkende nationale beoordeling door het Ctgb ten aanzien van effecten op de waterkwaliteit ook onder de werking van de Gewasbeschermingsverordening in stand kan blijven en zelfs verder kan worden uitgebouwd. Hierbij is van belang dat deze benadering inmiddels wetenschappelijk stevig onderbouwd is, zodat het goed mogelijk lijkt met een onderbouwd standpunt te komen, zoals art. 36, derde lid, Gewasbeschermingsverordening dat vereist.&lt;/p&gt;&#13;
&lt;h3&gt;5. Conclusie&lt;/h3&gt;&#13;
&lt;p&gt;Hoewel de nieuwe regelgeving ten aanzien van gewasbeschermingsmiddelen, zoals neergelegd in de Gewasbeschermingsverordening, zelf nog nauwelijks geleid heeft tot jurisprudentie, valt naar aanleiding van een beperkt aantal recente uitspraken toch wel iets te zeggen over de te verwachten gevolgen van de nieuwe regelgeving. Hoewel de Gewasbeschermingsverordening mede tot doel had om meer dan in het verleden te bewerkstelligen dat het instrument van wederzijdse erkenning zou worden gebruikt, blijkt bij vergelijking met de voorheen geldende Richtlijn 91/414/EEG juist dat de regeling meer vrijheid biedt aan lidstaten om een eigen koers te varen. Hoewel de jurisprudentie uiterst spaarzaam is, lijkt deze het beeld te bevestigen, omdat de strikte uitleg die plaatsvond op grond van de voorheen geldende regelgeving op grond van de Gewasbeschermingsverordening niet mogelijk is. Ook heeft de rechter, zij het vooralsnog alleen in het kader van voorlopige voorzieningen, het Ctgb enige ruimte gegeven om tot een eigen invulling te komen.&lt;/p&gt;</content><legacyfootnotes/><footnotes><footnote>1 Joost Rutteman is advocaat bij Habitat advocaten en juristen in Amsterdam.</footnote><footnote>2 Verordening (EG) Nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en Verordening.</footnote><footnote>3 Lozingenbesluit open teelt en veehouderij, Stb. 2000, nr. 43.</footnote><footnote>4 CBb 19 augustus 2005, M en R 2005, 104, JM 2005/111, ECLI:NL:CBB:2005:AU1365.</footnote><footnote>5 In 2009 drongen deze ook in de regelgeving ten aanzien van de toelating van gewasbeschermingsmiddelen door, in de Regeling gewasbeschermingsmiddelen en biociden: Stcrt. 2009, nr. 16032 van 26 oktober 2009.</footnote><footnote>6 Behalve tot een aantal onderzoeksrapporten heeft dat ook geleid tot de ‘Bestrijdingsmiddelenatlas’, die hieronder nog nader aan de orde komt.</footnote><footnote>7 Richtlijn 2009/128/EG Van het Europees Parlement en de Raad van 21 oktober 2009 tot vaststelling van een kader voor communautaire actie ter verwezenlijking van een duurzaam gebruik van pesticiden.</footnote><footnote>8 Stb. 2015, nr. 69.</footnote><footnote>9 Besluit van 19 oktober 2007, houdende algemene regels voor inrichtingen (Besluit algemene regels voor inrichtingen milieubeheer), Stb. 2007, nr. 415.</footnote><footnote>10 Artikel 77 van verordening (EG) nr. 1107/2009, de vaststellingsprocedure wordt nader geregeld in artikel 79.</footnote><footnote>11 Tot de inwerkingtreding van deze verordeningen golden de Verordening (EG) nr. 544/2011 en nr. 545/2011, die in wezen de bestaande voorschriften inzake in te dienen gegevens aanpasten aan de Gewasbeschermingsverordening.</footnote><footnote>12 &lt;span&gt;www.ctgb.nl&lt;/span&gt;.</footnote><footnote>13 Guidance Document on Aquatic Ecotoxicology in the context of the Directive 91/414/EEC, 17 October 2002, Sanco/3268/2001 rev. 4 (final).</footnote><footnote>14 Technical Guidance for Deriving Environmental Quality Standards, for the Water Framework Directive EC(2011) ISBN 978-92-79-16228-2.</footnote><footnote>15 &lt;span&gt;www.bestrijdingsmiddelenatlas.nl&lt;/span&gt;.</footnote><footnote>16 De afgelopen jaren ligt het aantal aanvragen voor wederzijdse erkenning rond de 25 per jaar (Jaarverslagen Ctgb? 2010 – 2013, te vinden op: &lt;span&gt;www.ctgb.nl&lt;/span&gt;). Dat is substantieel in vergelijking tot bijvoorbeeld het aantal verzoeken om herregistratie, dat rond de 60 per jaar ligt en tot wijziging van de toelating, dat rond de 20 ligt.</footnote><footnote>17 CBb 27 mei 2010, ECLI:NL:CBB:2010:BM7502.</footnote><footnote>18 Voorzieningenrechter CBb 4 november 2013, ECLI:&lt;br/&gt;NL:CBB:2013:218 en ECLI:NL:CBB:2013:265.</footnote><footnote>19 Besluiten tot wijziging van de toelating van 30 januari 2014 van de gewasbeschermingsmiddelen Admire, Gaucho Tuinbouw, Kohinoor 700WG.</footnote><footnote>20 ECLI:NL:CBB:2013:CA2604.</footnote></footnotes><auteurs>mr. drs. J. Rutteman</auteurs><published>2015-09-06 21:30:36</published><modified>2015-09-06 21:30:36</modified><editiondate>2015-09-06</editiondate><htmlpath>https://denhollander.info/artikel/12426</htmlpath></article>
</articles></edition>