<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2000</searchword><id>5680</id><udhid>UDH:TvAR/5680</udhid><titel>Grondbeleid is altijd ook grondpolitiek</titel><searchwords><searchword>TvAR 12/2000</searchword><searchword>UDH:TvAR/5680</searchword></searchwords><attachments><attachment><name>2000_nr 12_Artikel_Overwater.pdf</name><extention>pdf</extention><url>https://denhollander.info/download/5612/ci</url></attachment></attachments><inleiding>Bij grondpolitiek spitst de discussie zich toe op de vraag aan wie de waardestijging&#13;
toekomt die ontstaat als gevolg van een bestemmingswijziging. De argumentatie blijft&#13;
dan vaak hangen bij de notie dat het de overheid is die de bestemmingswijziging vaststelt&#13;
en dat een waardestijging van grond niet behoort toe te vallen aan toevallige&#13;
eigenaren (boeren). Hier valt tegenin te brengen dat de inspanning van de overheid&#13;
onderdeel uitmaakt van een heel proces dat leidt tot waardestijging. De waardestijging&#13;
van de grond onder de Zuidas in Amsterdam is voor het overgrote deel het&#13;
gevolg van economische vraag en het door marktpartijen investeren in de locatie. De&#13;
inbreng daarbij van de overheid is die van het faciliteren van het proces door het aanwenden&#13;
van publieke bevoegdheden en het plegen van investeringen ten behoeve van&#13;
de infrastructuur. Iedereen is het erover eens dat de kosten van de investeringen vergoed&#13;
moeten worden uit het planontwikkelingsproces. De stelling “Het is de overheid&#13;
die de bestemming wijzigt en de meerwaarde realiseert” klopt dus niet.</inleiding><content>Wat betreft de notie dat de waardestijging toevalt aan een toevallige eigenaar (boer):&#13;
het komt zo vaak voor dat iemand wordt bevoordeeld of benadeeld door overheidshandelen.&#13;
Wanneer dat leidt tot vermogensvorming, wordt dat afgeroomd door ons&#13;
belastingstelsel: in het geval van de boeren via inkomstenbelasting, vermogensrendementsheffing&#13;
en successiewetgeving. Het is willekeurig om grondeigenaren een waardestijging&#13;
niet te gunnen en (bijvoorbeeld) toevallige woningbezitters wel.&#13;
Ook wordt wel opgemerkt dat het ingrijpen in de grondmarkt valt te rechtvaardigen&#13;
omdat de totale oppervlakte grond vast ligt en het daardoor een bijzondere markt is.&#13;
Los van de vraag of het feit dat de oppervlakte vast ligt, voldoende redenen biedt om&#13;
uitgangspunten van onze samenleving als het eigendomsrecht en rechtsgelijkheid ter&#13;
zijde te schuiven, gaat dit eraan voorbij dat de overheid zeer veel invloed heeft op de&#13;
verschillende gebruiksmogelijkheden van grond en door het schuiven met gebruiksfuncties&#13;
haar beleid kan realiseren. De onderliggende gedachtegang is eigenlijk dat grond niet vatbaar behoort te zijn&#13;
voor privé-eigendom, doch toekomt aan het collectief: de overheid. Het staat een&#13;
ieder vrij om dat te vinden, doch het is strijdig met de uitgangspunten van onze&#13;
samenleving, die mede gebaseerd zijn op het eigendomsrecht en de rechtsgelijkheid.&#13;
Zo lang die uitgangspunten nog geldig zijn, is er geen plaats voor grondpolitiek&#13;
gericht op het afromen van individueel voordeel. Het lastige is dat er veel deelnemers&#13;
aan de discussie over grondpolitiek zijn die eigenlijk deze grondslag van onze maatschappij&#13;
met betrekking tot grond niet onderschrijven, dat niet expliciet uitspreken,&#13;
maar via allerlei omwegen als grondexploitatieheffing (ook voor verevening), de Wet&#13;
voorkeursrecht gemeenten, onteigening op basis van gebruikswaarde en het frustreren&#13;
van zelfrealisatie hun politieke doel willen bereiken.</content><legacyfootnotes/><footnotes><footnote/></footnotes><auteurs>mr. P.S.A. Overwater</auteurs><published>2000-12-01 00:00:00</published><modified>1999-05-11 00:00:00</modified><editiondate>2000-12-01</editiondate><htmlpath>https://denhollander.info/artikel/5680</htmlpath></article>
</articles></edition>