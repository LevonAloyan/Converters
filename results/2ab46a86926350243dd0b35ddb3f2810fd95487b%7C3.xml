<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1992</searchword><id>6147</id><udhid>UDH:TvAR/6147</udhid><titel>Bodembescherming en schadevergoeding</titel><searchwords><searchword>TvAR 1/1992</searchword><searchword>UDH:TvAR/6147</searchword></searchwords><attachments><attachment><name>1992_nr 1_Artikel_Wolff.pdf</name><extention>pdf</extention><url>https://denhollander.info/download/5948/ci</url></attachment></attachments><inleiding>Heeft U zich de laatste tijd ook wel eens afgevraagd hoe het toch staat met het bodembeschermingsbeleid?&#13;
Je lijkt er maar zo weinig meer van te horen, terwijl het in Vinex, NBP&#13;
en het Actieplan gebiedsgericht beleid zo'n prominente rol wordt toebedeeld. De uitvoering&#13;
van het beleid dreigt - zoals zo vaak - te stagneren op geldgebrek. Minister Alders&#13;
en het IPO hebben anderhalf jaar in de clinch gelegen over de financiering van te verwachten&#13;
schadeclaims. Deze ruzie liep zelfs zo hoog op dat de provincies hun medewerking&#13;
lange tijd opschortten.</inleiding><content>Ter vergelijking even het grondwaterbeschermingsbeleid. Daar verkeert de overheid in&#13;
de comfortabele positie dat zij anderen de rekening kan presenteren. De provincies kunnen&#13;
waterleidingmaatschappijen heffingen opleggen. Omdat de Vewin deze niet wilde afwachten,&#13;
en het Landbouwschap niet gerust was op de door de overheid te voeren&#13;
gedragslijn, hebben zij de schadevergoeding onderling geregeld. De provincies zagen&#13;
zich veel werk uit handen genomen, en conformeerden zich volgaarne aan die afspraken.&#13;
Op deze wijze is voor het grondwaterbeschermingsbeleid bij alle betrokkenen een groot&#13;
draagvlak onstaan, niet in de laatste plaats bij de minister.&#13;
Toen de overheid, in het kader van het bodembeschermingsbeleid, zelf aan de beurt&#13;
dreigde te komen, wist zij zich geen raad met het feit dat zij de rekening ditmaal aan niemand&#13;
kwijt kon. Omdat zij de afspraken inzake grondwaterbescherming zo van harte had&#13;
ondersteund, kon ze het echter ook niet meer verkopen, dat gelaedeerden hun schade als&#13;
gevolg van de bescherming grondwater wèl, en als gevolg van bescherming van de bodem&#13;
niet vergoed zouden krijgen. De minister heeft dat overigens wel geprobeerd. Hij&#13;
vindt schadevergoeding in strijd met het principe de vervuiler betaalt. Bovendien kon hij&#13;
de gevolgen van financiële toezeggingen aan de provincies niet overzien. Deze moesten&#13;
maar afzien van hun voornemen om op bescherming van de bodem gerichte verordeningen&#13;
te maken.&#13;
Opmerkelijk is dat het eerste argument velen lijkt aan te spreken. Je hoort het tot in de&#13;
Tweede Kamer. Het is echter meer een politiek geïnspireerde opvatting dan een juridisch&#13;
onderbouwde. Toepassing van het gelijkheidsbeginsel kan met zich meebrengen dat dit&#13;
soort schade als onevenredig moet worden aangemerkt. Dat de minister aan de provincies&#13;
geen blanco check wenste af te geven is, gezien hun geringe terughoudendheid bij aanwijzing,&#13;
te billijken. Anderzijds is het onbehoorlijk om provincies met de uitvoering van&#13;
beleid op te zadelen zonder hen de benodigde middelen te verschaffen.&#13;
Recent hebben partijen een compromis bereikt. De minister stelt geen geld beschikbaar&#13;
voor schadevergoeding. Hij heeft, in de plaats daarvan, een Bijdrageregeling in het leven&#13;
geroepen. Uit dit stimuleringsfonds kunnen te saneren bedrijven in bodembeschermingsgebieden&#13;
financieel tegemoet worden gekomen. De provincies zullen hun&#13;
bodembeschermingsbeleid uitsluitend via het ruimtelijke spoor gaan voeren. Ruimtelijk&#13;
beleid, dat altijd onvoldoende geëquipeerd werd bevonden om dit beleid te verwezenlijken.&#13;
Ik roep de DROM-discussie nog maar eens in herinnering. Je vraagt je af wat er op&#13;
deze wijze nog van het bodembeschermingsbeleid terecht zal komen.&#13;
De hele discussie heeft de minister inmiddels op het lumineuse idee gebracht de Kamer&#13;
voor te stellen artikel 61 ab WABM in te trekken. Dit artikel vormt de titel voor vergoeding van schade als gevolg van algemene regels. Algemene regels en schadevergoeding&#13;
sluiten elkaar principieel uit, aldus de minister. Eenieder wordt door algemene regels&#13;
gelijk getroffen, concurrentieverhoudingen worden niet verstoord. Mochten overheidsbeperkingen&#13;
te diep ingrijpen, dan kan gekozen worden voor gefaseerde invoering. Ten&#13;
overvloede voert de minister aan dat van artikel 61 ab nog maar nauwelijks gebruik is gemaakt.&#13;
Kunt U het nog volgen? Ik zou nu juist menen dat de concurrentieverhoudingen binnen&#13;
bijzondere beschermingsgebieden wèl worden verstoord ten opzichte van die daarbuiten.&#13;
Binnen deze gebieden moeten bedrijven zich immers aan strengere regels houden, waar&#13;
die daar buiten vaak nog jaren kunnen wachten. Dat artikel 61 ab nog maar weinig is&#13;
toegepast komt doordat schade tot nu toe in der minne is geregeld, niet omdat het&#13;
overheidsbeleid er geen aanleiding toe zou geven. Nu de minister zelf aan de beurt is,&#13;
weet hij, afgezien van stimuleringsbeleid, niets beters te bedenken dan de schadetitel uit&#13;
de wet te schrappen. Alsof de claims dan vanzelf niet meer komen. Voor de praktijk van&#13;
het gebiedsgerichte milieubeleid is het te hopen dat de Tweede Kamer de minister van&#13;
zijn voornemen afhoudt.</content><legacyfootnotes/><footnotes><footnote/></footnotes><auteurs>Hans Wolff&#13;
</auteurs><published>1992-01-01 00:00:00</published><modified>1992-01-01 00:00:00</modified><editiondate>1992-01-01</editiondate><htmlpath>https://denhollander.info/artikel/6147</htmlpath></article>
</articles></edition>