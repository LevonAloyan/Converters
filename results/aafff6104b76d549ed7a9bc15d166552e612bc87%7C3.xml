<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1993</searchword><id>6077</id><udhid>UDH:TvAR/6077</udhid><titel>Perspectieven voor aanpak mestprobleem? Naar een gebiedsgericht ruimtelijk en milieubeleid voor de veehouderij</titel><searchwords><searchword>TvAR 4/1993</searchword><searchword>UDH:TvAR/6077</searchword></searchwords><attachments><attachment><name>1993_nr 4_Artikel_Schaik.pdf</name><extention>pdf</extention><url>https://denhollander.info/download/5886/ci</url></attachment></attachments><inleiding>Voor de ROM-gebieden op de zandgronden is een gebiedsgericht beleid voor de veehouderij&#13;
in voorbereiding. Dit gebiedsgerichte beleid zal leiden tot een gecoördineerde inzet&#13;
van pakketten maatregelen en bijbehorende instrumenten. In aanvulling op het reguliere&#13;
Rijksbeleid kunnen gemeenten een belangrijke rol spelen bij het bereiken van de gewenste&#13;
kwaliteit.&#13;
INLEIDING&#13;
In brede kring wordt onderkend, dat de milieuproblematiek ten gevolge van de veehouderij&#13;
een grondige aanpak behoeft. De aantasting van het drinkwater en de bos- en natuurgebieden&#13;
heeft ernstige vormen aangenomen. De veehouderij zal de mineralen- verliezen&#13;
daarom sterk moeten terugdringen.&#13;
Aan de aanpak van deze problematiek zullen het landbouwbedrijfsleven en de overheid&#13;
beide moeten bijdragen. Het Rijk heeft reeds diverse maatregelen getroffen, die een&#13;
aanzienlijke vermindering van de milieubelasting door de veehouderij ten doel hebben.&#13;
Dit artikel beperkt zich tot de inzet van reeds bestaande maatregelen en instrumenten1&#13;
van de overheid. Dit laat onverlet dat er ook andere maatregelen en instrumenten van belang&#13;
zijn om tot de gewenste kwaliteit te komen, zoals de eigen maatregelen en oplossingen&#13;
van het landbouwbedrijfsleven.&#13;
In Midden-Brabant en het Peelgebied, een tweetal ROM-gebieden in het zuidelijk&#13;
zandgebied, zijn de gevolgen van de veehouderij voor het milieu zo ernstig, dat het generieke&#13;
overheidsbeleid tekort schiet om de gewenste milieukwaliteit te bereiken. Bovendien&#13;
leidt de milieukwaliteit er tot beperkingen van het ruimtegebruik. Aanvullend op het&#13;
generieke beleid is daarom in de Vinex en het NMP+ een zgn. gebiedsgericht beleid aangekondigd.&#13;
In beide ROM-gebieden zal daartoe een Plan van Aanpak ontwikkeld worden met pakketten maatregelen en bijbehorende instrumenten om de ruimtelijke en milieukwaliteit&#13;
te verbeteren. Daarnaast wordt aanvullend beleid ontwikkeld in het kader&#13;
van de Nadere Uitwerking Brabant/Limburg.&#13;
De ontwikkeling an een gebiedsgericht ruimtelijk en milieubeleid blijkt in aanzienlijke&#13;
mate een afstemmings- en coördinatieprobleem. Op de verschillende overheidsniveau's is&#13;
een groot aantal relevante instrumenten beschikbaar.2 In de ROM-gebieden is het streven&#13;
gericht op een optimaal gecoördineerde inzet van ruimtelijk, milieu- en waterbeleid. De&#13;
vraag doet zich daarbij voor, hoe die afstemming en coördinatie kan plaatsvinden.&#13;
In verband hiermee heeft de Rijksplanologische Dienst aan bureau Pouderoyen Compagnons&#13;
te Nijmegen opdracht gegeven voor onderzoek naar maatregelen en instrumenten,&#13;
waarmee de problematiek kan worden aangepakt. Het onderzoek beoogt bouwstenen&#13;
aan te dragen voor zo'n gebiedsgericht beleid inzake de veehouderij. Het geeft een overzicht&#13;
van een aantal mogelijkheden. Beoordeling van de economische en maatschappelijke&#13;
uitvoerbaarheid maakt geen deel uit van de opdracht. Wel is het mogelijk op grond&#13;
van het onderzoek, gegeven een aantal geformuleerde ruimtelijke en milieudoelstellingen,&#13;
tot een oordeel over een daarbij passend pakket maatregelen en instrumenten te komen.&#13;
Dit artikel geeft inzicht in de voorlopige resultaten. Ook in een aantal andere zandgebieden,&#13;
zoals de Gelderse Vallei en delen van de Achterhoek heeft de veehouderij problematiek&#13;
een zodanige omvang gekregen, dat een gebiedsgerichte aanpak gewenst kan zijn.&#13;
De Gelderse Vallei is daarom ook als ROM-gebied aangewezen. De resultaten van het&#13;
onderzoek kunnen ook voor deze gebieden bruikbaar zijn.&#13;
Het onderzoek geeft de stand van zaken weer van 1992. Instrumenten die na die tijd&#13;
zijn ontwikkeld, zoals de Interimwet ammoniak en veehouderij, zijn niet in het onderzoek&#13;
opgenomen.&#13;
In dit artikel wordt eerst het bestaande beleid beschreven. Daarna wordt ingegaan op&#13;
mogelijke pakketten van maatregelen om de problematiek aan te pakken. Hierop volgt&#13;
een beschrijving van het instrumentarium dat de overheid ter beschikking staat om de genoemde&#13;
maatregelen uit te kunnen voeren.&#13;
Ten aanzien van het bestaande instrumentarium is een aantal knelpunten te onderkennen.&#13;
Het artikel besluit met mogelijke perspectieven om de genoemde knelpunten op te&#13;
kunnen lossen.</inleiding><content>BESTAAND BELEID&#13;
Het nationale beleid terzake is weergegeven in de Vierde Nota Ruimtelijke Ordening Extra&#13;
(VINEX) en in het Nationaal Milieubeleidsplan (Plus) (NMP+). In deze plannen&#13;
wordt gestreefd naar realisatie van de algemene milieukwaliteit in 2000. Dit betekent onder&#13;
meer, dat de aanwending van mineralen niet hoger is dan de onttrekking door het gewas.&#13;
Het beleid is erop gericht de depositie van ammoniak te verminderen tot een niveau,&#13;
waarbij duurzame instandhouding van bos- en natuurgebieden op mineraalarme bodems&#13;
mogelijk is. Deze ammoniakdoelstelling geldt voor 2010. Voor Midden-Brabant is in overwegende mate gekozen voor de groene en blauwe&#13;
koers. In grote delen is realisatie van de ecologische hoofdstuctuur richtinggevend (groene&#13;
koers). Met name in het gebied rondom Eindhoven (blauwe koers) is het beleid gericht&#13;
op verbrede plattelandontwikkeling: gestreefd wordt naar ruimtelijke en waar mogelijk&#13;
ook economische integratie van landbouw met andere functies (recreatie, natuur, watervoorziening&#13;
e.d.). Voor het Peelgebied is in overwegende mate gekozen voor de gele&#13;
koers. Het beleid is hier gericht op concentratie van de agrarische produktie (i.c. met&#13;
name intensieve veehouderij) in regionale complexen.&#13;
Het is duidelijk, dat deze doelstellingen van invloed kunnen zijn op de termijnen,&#13;
waarbinnen de milieudoelstellingen gerealiseerd kunnen worden. In Midden-Brabant is&#13;
het beleid gericht op versnelde realisatie van de algemene milieukwaliteit; het is denkbaar,&#13;
dat in gebieden waar het beleid gericht is op verdere concentratie van de veehouderij,&#13;
realisatie van de algemene milieukwaliteit wordt vertraagd.&#13;
Het algemene vermestings- en verzuringsbeleid heeft geresulteerd in een aantal wettelijke&#13;
regelingen, waarvan de Wet Bodembescherming, de Meststoffenwet en het hiervan&#13;
afgeleide Besluit Gebruik Dierlijke Meststoffen de belangrijkste zijn.&#13;
De uitvoering van het gebiedsgericht beleid berust vooral bij de lagere overheden. De&#13;
Nadere Uitwerking Brabant/Limburg en de Plannen van Aanpak voor de beide ROM-gebieden&#13;
kunnen van belang zijn voor een goede coördinatie daarvan.&#13;
De veehouderij problematiek heeft inmiddels een sterke doorwerking gekregen in het&#13;
provinciaal beleid van Noord-Brabant en Limburg, zoals dat is weergegeven in de provinciale&#13;
milieu-beleidsplannen en in het streekplan voor Noord-Brabant. In laatstgenoemd&#13;
streekplan heeft de vermindering van de ammoniakemissie grotere aandacht gekregen&#13;
dan reductie van de emissies van andere mineralen (nitraat, fosfaat). Een belangrijk instrument&#13;
is de milieutoets, waaraan de provincie voortaan alle bouwaanvragen voor stallen&#13;
zal onderwerpen.3&#13;
Op het gemeentelijke niveau bestaan grote verschillen in aanpak, naar gelang de ernst&#13;
van de problematiek ter plaatse en de lokale politieke verhoudingen. Vermeldenswaard is&#13;
ondermeer de gezamenlijke aanpak van de problematiek door de 13 meest verzuurde gemeenten&#13;
in het Peelgebied. De mogelijkheden om de veehouderij problematiek daadwerkelijk&#13;
aan te pakken op gemeentelijk niveau en de knelpunten die daarbij optreden zijn&#13;
onderwerp van vervolgonderzoek.&#13;
NAAR GEBIEDSGERICHTE PAKKETTEN VAN MAATREGELEN&#13;
In het algemeen is de kern van de problematiek een te grote hoeveelheid mineralen die in&#13;
het milieu terecht komt. De oorzaak hiervan is een weinig efficiënte bedrijfsvoering,&#13;
waarbij te veel mineralen uit het bedrijfssysteem 'weglekken'. Zo wordt bijv. ca. 15%&#13;
van de stikstof en ca. 35% van de fosfaat die worden aangevoerd (kunstmest, veevoer,&#13;
etc.) omgezet in produkten (melk, vlees, etc). De overgrote meerderheid van deze mineralen komt dus terecht in het milieu. De problematiek is weer te geven door uit te gaan&#13;
van een mineralenstroom (zie figuur). Vereenvoudigd model van de mineralenstroom in een gebied met een aantal agrarische bedrijven.&#13;
Maatregelen zijn erop gericht om de hoeveelheid mineralen die weglekt naar het milieu te&#13;
verkleinen (brongericht) of de negatieve gevolgen ervan te beperken (effectgericht).&#13;
Maatregelen kunnen in het algemeen op drie niveau' s worden toegepast:&#13;
- bedrijfsniveau;&#13;
- gebiedsniveau;&#13;
- nationaal / EG-niveau.&#13;
Wij beperken ons tot maatregelen, die relevant zijn voor het voeren van gebiedsgericht&#13;
beleid. Dit betekent dat in eerste instantie de aandacht uitgaat naar maatregelen op gebiedsniveau.&#13;
Maatregelen op bedrijfsniveau kunnen echter, als een groot aantal bedrijven&#13;
in een gebied deze toepast, ook een grote bijdrage leveren aan de oplossing van de problematiek.&#13;
Dit leidt tot een hoofdindeling in maatregelen op bedrijfsniveau en maatregelen&#13;
op gebiedsniveau.&#13;
Zowel de maatregelen op bedrijfsniveau als op gebiedsniveau zijn nader onder te verdelen&#13;
in:&#13;
- aanpassing/vermindering van de mineraleninput4 - aanpassing/verbetering van de interne milieuzorg5&#13;
- aanpassing/vermindering van de mineralenoutput6&#13;
Op grond van literatuurstudie is een uitgebreid overzicht opgesteld van relevante maatregelen.&#13;
In dit artikel wordt volstaan met enkele algemene conclusies.&#13;
Hieruit blijkt, dat een groot aantal maatregelen op zichzelf beschouwd een positieve&#13;
bijdrage kan leveren aan een oplossing van de problematiek. Dit geldt vooral voor maatregelen&#13;
die bestaan uit vermindering van de input en vermindering van het totale produktievolume.&#13;
Van een groot aantal andere maatregelen is de bijdrage afhankelijk van de context&#13;
waarin deze plaatsvindt. Dit geldt vooral voor maatregelen die bestaan uit een verbetering&#13;
van de interne milieuzorg. Dergelijke maatregelen kunnen feitelijk niet los van elkaar en&#13;
van input- en volumemaatregelen beoordeeld worden. De problematiek vereist derhalve&#13;
een combinatie van maatregelen, die elkaar ondersteunen.&#13;
Een tweede belangrijk aspect betreft de termijn, waarbinnen de overheid en veehouders&#13;
maatregelen kunnen uitvoeren. Sommige maatregelen zijn reeds op korte termijn&#13;
toepasbaar. Met name inrichtingsmaatregelen kunnen - gezien de uitvoeringsperiode en&#13;
de ermee samenhangende kosten - meestal pas op wat langere termijn aan de orde komen.&#13;
De inzet van maatregelen is afhankelijk van de doelstellingen die de overheid in een&#13;
gebied wenst te realiseren. Sommige doelstellingen zijn voor geheel Nederland van toepassing&#13;
(bijv. het realiseren van de algemene milieukwaliteit), andere doelstellingen zijn&#13;
alleen van toepassing in bepaalde gebieden (bijv. natuurbeheer).&#13;
Ten slotte blijkt, dat sommige maatregelen alleen relevant zijn in gebieden met een bijzondere&#13;
milieugevoeligheid.&#13;
Hieruit kan geconcludeerd worden, dat aanpak van de veehouderij problematiek een&#13;
doelgerichte strategie vereist, waarbij pakketten maatregelen en bijbehorende instrumenten&#13;
worden samengesteld. De aard en inhoud van de pakketten is afhankelijk van de visie&#13;
op de aanpak van de problematiek.&#13;
Uit ondermeer het NMP, het Plan van aanpak voor de beperking van de ammoniakemissie&#13;
door de veehouderij en het ontwerp-streekplan voor Noord-Brabant blijkt, dat de&#13;
overheid een tweesporenaanpak voorstelt bestaande uit:&#13;
- beperking van de omvang van de veehouderij (verbod om uit te breiden; in het alge&#13;
meen en in specifieke gebieden);&#13;
- bevordering van de interne milieuzorg op bedrijfs- en gebiedsniveau. Het ligt dus voor de hand, dat de pakketten elementen uit beide sporen bevatten, die per&#13;
gebied en gefaseerd in de tijd nadere invulling behoeven. De volgende soorten pakketten&#13;
kunnen worden samengesteld:&#13;
- maatregelen die in elk type gebied gewenst zijn (basispakket);&#13;
- aanvullende maatregelen, toegespitst op beleidsaccenten of op doelstellingen voor een&#13;
bepaald gebied;&#13;
- aanvullende maatregelen in verband met de nagestreefde milieukwaliteit.&#13;
Daarbij kan bovendien nog onderscheid gemaakt worden in maatregelen voor de korte&#13;
termijn en maatregelen voor de langere termijn.&#13;
Het basispakket bestaat uit alle maatregelen die bijdragen aan een mineralenefficiënte&#13;
bedrijfsvoering. Hiertoe behoren maatregelen die betrekking hebben op de interne milieuzorg&#13;
op bedrijfsniveau en maatregelen die betrekking hebben op een verlaagde input van&#13;
mineralen. Dit basispakket kan uitgebreid worden met gebiedsgerichte maatregelen die&#13;
een mineralenefficiënte bedrijfsvoering ondersteunen.&#13;
Pakketten, toegespitst op beleidsaccenten bestaan uit toename onder voorwaarden of&#13;
juiste afname van de produktie-omvang in de veehouderij in combinatie met inrichting&#13;
ten behoeve van de in het gebied nagestreefde functievervulling.7&#13;
Pakketten in verband met de nagestreefde milieukwaliteit zijn erop gericht om juist bepaalde&#13;
emissies naar bodem en grondwater, oppervlaktewater of lucht te verminderen.&#13;
Afscherming tegen verontreiniging, aangepast waterbeheer en verplaatsing van veehouderijbedrijven&#13;
uit gevoelige gebieden zijn de belangrijkste elementen uit deze pakketten.&#13;
INSTRUMENTEN&#13;
Uit inventarisatie van het bestaande instrumentarium blijkt, dat de overheid een groot&#13;
aantal beleidsinstrumenten ter beschikking staat, die een bijdrage kunnen leveren.&#13;
Op het nationale niveau zijn de Wet Bodembescherming (WBB) en de Meststoffenwet&#13;
(MSW) de belangrijkste regulerende instrumenten. Deze instrumenten hebben in hoofdzaak&#13;
betrekking op de produktie en de toediening van dierlijke mest op bedrijfsniveau. In&#13;
beginsel kunnen ermee aspecten van de input, de output en de bedrijfsinterne milieuzorg&#13;
gereguleerd worden. In de art. 9 en 16 WBB is geregeld dat regels gesteld kunnen worden&#13;
aan de wijze waarop, de plaats, het tijdstip en de omstandigheden waaronder meststoffen&#13;
mogen worden aangebracht op de bodem. Artikel 19 WBB maakt het mogelijk deze regels&#13;
ook .gebiedsgericht uit te werken.&#13;
De hoeveelheid mest die maximaal op de bodem mag worden toegediend is nader geregeld&#13;
in het Besluit Gebruik Dierlijke Meststoffen.8 Dit instrument leidt tot een geleidelijke&#13;
vermindering van de toediening van fosfaat in dierlijke mest.9 In het jaar 2000 zal&#13;
niet meer fosfaat in dierlijke mest toegediend mogen worden, dan de onttrekking door het gewas (zgn. evenwichtsbemesting). Op fosfaatverzadigde gronden is het beleid erop gericht&#13;
op korte termijn reeds een evenwichtsbemesting te bereiken.10 Toepassing van dit&#13;
instrument stagneert echter.&#13;
Bedrijfsinterne milieuzorg heeft ondermeer betrekking op het tijdstip en de wijze&#13;
waarop mest aan de bodem toegediend wordt. Daardoor kan een betere mineralenbenutting&#13;
worden bevorderd. Het uitrijverbod buiten het groeiseizoen11, het verbod om dierlijke&#13;
mest anders dan emissie-arm aan te wenden12 en het verbod om meststoffen anders te&#13;
gebruiken dan door een zo gelijk mogelijke spreiding over het land13 zijn hiertoe nadere&#13;
instrumenten.&#13;
De algemene zorgplicht14 houdt in, dat het verboden is schade aan de bodem toe te&#13;
brengen d.m.v. bijvoorbeeld het toedienen van meststoffen. Aangezien de hoeveelheid&#13;
dierlijke mest die mag worden toegediend in beginsel gereguleerd is in het Besluit Gebruik&#13;
Dierlijke Meststoffen zal het instrument met name van belang kunnen zijn om&#13;
'dumping' van mest te voorkomen.&#13;
De MSW is met name van belang als instrument waarmee de produktie en afzet van&#13;
dierlijke mest gereguleerd kan worden.&#13;
Het uitbreidingsverbod15 beperkt de uitbreiding van de veestapel op bedrijven waar de&#13;
dierlijke mestproduktie meer dan 125 kg/ha bedraagt. Het Verplaatsingsbesluit Meststoffenwet&#13;
maakt verplaatsing van dierlijke mestproduktie door bedrijven die meer dan 125&#13;
kg/ha fosfaat uit dierlijke mest produceren niet mogelijk. Wijziging van dit besluit is&#13;
voorlopig niet aan de orde. Het stellen van regels aan de voederkwaliteit en de kwaliteit&#13;
van meststoffen16 is van invloed op de input van mineralen. De afzetovereenkomst17 en de&#13;
mestbank18 stimuleren een goede verdeling van mest over het land.&#13;
Ten slotte verdient art. 19 MSW vermelding. Hierin is gesteld, dat de minister d.m.v.&#13;
een AmvB nadere regels kan stellen indien dit voor de uitvoering van de in de wet geregelde&#13;
onderwerpen nodig is. Hieronder kan in beginsel de totale aan- en afvoer van mineralen&#13;
worden verstaan. In samenhang met een groot aantal andere wetsartikelen op basis&#13;
waarvan ook AmvB's opgesteld kunnen worden19 is deze 'kapstokregeling' een machtig&#13;
instrument, dat echter tot dusver niet toegepast wordt.&#13;
De hiervoor genoemde regulerende instrumenten op nationaal niveau worden ondersteund&#13;
d.m.v. stimulerende en financiële instrumenten. Met name de verschillende subsidie-&#13;
en fiscale regelingen kunnen in dit verband van belang zijn. Daartoe behoren&#13;
ondermeer het Besluit structuurverbetering landbouwbedrijven, de Complementaire regeling&#13;
voor investeringen in landbouwbedrijven en diverse bijdrageregelingen voor individuele&#13;
of gezamenlijke mestopslag.&#13;
Op provinciaal niveau zijn in hoofdzaak projectmatige instrumenten ondergebracht,&#13;
die ingrijpen op het gebiedsniveau. Deze instrumenten zijn zowel regulerend als financieel&#13;
van aard. Landinrichting strekt tot inrichting van gebieden in overeenstemming met de functies,&#13;
zoals die in het kader van de ruimtelijke ordening zijn aangegeven. In landinrichtingsprojecten&#13;
overheerst (qua oppervlakte) in het algemeen de agrarische functie. Het instrument&#13;
kan bijdragen aan een betere inrichting van gronden ten behoeve van agrarisch gebruik&#13;
(bijv. verkaveling, waterhuishouding), waardoor veehouders bepaalde milieumaatregelen&#13;
op bedrijfsniveau technisch-organisatorisch beter kunnen inpassen. Dergelijke inrichtingsmaatregelen&#13;
kunnen echter op gespannen voet staan met natuurdoelstellingen. Ook&#13;
kan landinrichting bijdragen aan de uitvoering van effectgerichte maatregelen, die ondermeer&#13;
kunnen bijdragen aan vermindering van de (eutrofïërende) invloed van landbouwgrond&#13;
op natuur- en bosgebieden.&#13;
Het Relatienota-instrumentarium (Regeling beheersovereenkomsten) strekt tot aangepast&#13;
agrarisch beheer ten behoeve van natuurdoelstellingen. De beheerspakketten waaruit&#13;
de agrariër kan kiezen hebben in veel gevallen mede betrekking op aangepaste bemesting.&#13;
De aanwijzing van bodem- en grondwaterbeschermingsgebieden20 21 is eveneens gericht&#13;
op bescherming van bepaalde (gevoelige) gebieden en ondermeer een daartoe aangepaste&#13;
bemesting.&#13;
De waterschappen zijn belast met het waterbeheer. Het belangrijkste instrument is het beheersplan&#13;
ex art. 9 Wet op de Waterhuishouding. De waterhuishouding is een belangrijk&#13;
aspect bij de aanpak van de problematiek. Het is van invloed op de inpasbaarheid van diverse&#13;
milieumaatregelen op bedrijfsniveau. Bovendien verloopt de beïnvloeding van gevoelige&#13;
(natuur)gebieden door de landbouw voor een groot deel via het grond- en&#13;
oppervlaktewater; temeer, daar de beekdalen in het zuidelijk zandgebied in belangrijke&#13;
mate de 'dragers' zijn van de ecologische hoofdstructuur.&#13;
Op gemeentelijk niveau hebben het ruimtelijke ordeningsspoor en het milieuspoor elk een in&#13;
potentie machtig regulerend instrument, nl. het bestemmingsplan en de Hinderwet. Het&#13;
bestemmingsplan is gericht op de ruimtelijke inrichting en de ontwikkeling van gebieden; de&#13;
Hinderwet is gericht op Hinderwetplichtige inrichtingen (i.c. individuele bedrijven). De&#13;
bouwvoorschriften in het bestemmingsplan kunnen uitbreiding, nieuw en hervestiging van&#13;
veehouderijbedrijven regelen. Uit diverse recente uitspraken blijkt, dat de Kroon de vermestings-&#13;
en verzuringsproblematiek aanvaardt als overweging om beperkingen te stellen aan de&#13;
ontwikkeling van veehouderijbedrijven. Indirect kan de gemeente daarmee het aantal dierplaatsen&#13;
reguleren. Het lijkt ook mogelijk intensivering van de bestaande stalruimte, resulterend&#13;
in een hogere dierlijke mestproduktie, in het bestemmingsplan te regelen. Gebruiksen&#13;
aanlegvoorschriften kunnen veranderingen in het gebruik en de inrichting van gebieden&#13;
reguleren. Ook kan in de gebruiksvoorschriften een verbod worden opgenomen voor de opslag van mest of het dumpen van mest. Bovendien kan aan het gebruik van meststoffen in&#13;
bepaalde gevallen in het bestemmingsplan het vereiste van een aanlegvergunning worden&#13;
gekoppeld. De beschrijving in hoofdlijnen maakt het mogelijk om een relatie te leggen&#13;
met andere beleidsinstrumenten, die van belang kunnen zijn om het ruimtelijk beleid te realiseren.&#13;
Het gestelde in de beschrijving in hoofdlijnen betekent een inspanningsverplichting&#13;
voor het gemeentebestuur om toepassing van de genoemde beleidsinstrumenten (op een bepaalde&#13;
wijze) te bevorderen.&#13;
In art. 2 Hinderwet (HW) is gesteld, dat inrichtingen die gevaar, schade of hinder buiten&#13;
de inrichting kunnen veroorzaken slechts met een vergunning opgericht mogen worden.&#13;
In deze vergunning kan de gemeente nadere randvoorwaarden opnemen. Het&#13;
instrument reguleert tot dusver in hoofdzaak het aantal dierplaatsen.27 Ook kan de gemeente&#13;
in de Hinderwetvergunning voorzieningen opnemen, gericht op het beperken of&#13;
voorkomen van milieuhinder. Aangezien ook de bij het bedrijf behorende gronden deel&#13;
uitmaken van de inrichting, kunnen ook eisen aan het gebruik van de grond worden gesteld.&#13;
28 De Hinderwet biedt dus zowel mogelijkheden voor regulering van de produktieomvang&#13;
in de veehouderij (aantal dieren) als de bedrijfsinterne milieuzorg.29&#13;
Nadere richtlijnen omtrent de toepassing van de Hinderwet zijn gesteld in de Brochure&#13;
Veehouderij en Hinderwet en de Richtlijn ammoniak en veehouderij. De Brochure veehouderij&#13;
en Hinderwet geeft alleen richtlijnen betreffende het aantal dieren in relatie tot&#13;
woningen en andere bestemmingen waar mensen langere tijd verblijven. De Richtlijn ammoniak&#13;
en veehouderij betreft de relatie tussen veehouderijbedrijven en verzuringsgevoelige&#13;
terreinen.30 Daarin zijn zowel het aantal dieren als enkele aspecten van bedrijfsinterne&#13;
milieuzorg betrokken. De bedrijfsinterne milieuzorg heeft in dit geval echter&#13;
slechts betrekking op emissie van ammoniak uit de stallen; andere mineralen en emissies&#13;
uit de bij het bedrijf behorende gronden blijven in de richtlijn vooralsnog buiten beschouwing.&#13;
31&#13;
De minister heeft echter inmiddels de Hinderwetplicht voor ca. 80% van de melkveehouderijbedrijven&#13;
afgeschaft (Besluit Melkrundveehouderijbedrijven Hinderwet). Het gevolg&#13;
daarvan is, dat voor deze bedrijven, die voor het grootste deel van de emissies van&#13;
stikstof verantwoordelijk zijn, geen instrument meer voorhanden is waarmee de gemeente&#13;
aspecten van de interne milieuzorg nader kan reguleren. De overheid heeft zichzelf hiermee&#13;
één van de belangrijkste instrumenten ontnomen om de stikstofproblematiek gebiedsgericht&#13;
aan te kunnen pakken.32&#13;
Ten slotte biedt de Algemene Plaatselijke Verordening ex art. 168 Gemeentewet voor&#13;
de gemeente mogelijkheden om regels te stellen inzake het tijdstip, de plaats en de hoeveelheid mest die mag worden uitgereden. Dit instrument heeft echter slechts beperkte&#13;
toepassingsmogelijkheden3 3&#13;
KNELPUNTEN&#13;
Het blijkt, dat een zeer uitgebreid instrumentarium ter beschikking staat voor de aanpak&#13;
van de veehouderijproblematiek. In beginsel biedt de bestaande wetgeving voldoende&#13;
mogelijkheden om de problematiek effectief aan te pakken. Deze mogelijkheden zijn tot&#13;
dusver echter slechts gedeeltelijk toegepast. Knelpunten betreffen onder meer de onoverzichtelijkheid,&#13;
de onvolledigheid, het schaalniveau en de handhaafbaarheid. Een nadere&#13;
knelpuntenanalyse kan hieromtrent beter inzicht verschaffen. Deze knelpuntenanalyse is&#13;
de volgende fase van het onderhavige onderzoek. Dit artikel geeft kort de belangrijkste&#13;
knelpunten weer.&#13;
De vele wetten, besluiten, verordeningen, richtlijnen, etc, ondergebracht bij verschillende&#13;
overheden en overheidsdiensten, maken het instrumentarium erg onoverzichtelijk,&#13;
zowel voor de uitvoerende overheden als voor de betrokken agrariërs. Naast de genoemde&#13;
instrumenten kunnen nog vele andere van betekenis zijn, variërend van EG-regelingen tot&#13;
provinciale en gemeentelijke subsidieregelingen. Hiervoor is reeds geconcludeerd, dat&#13;
aanpak van de veehouderijproblematiek een doelgerichte strategie vereist, waarbij pakketten&#13;
maatregelen en bijbehorende instrumenten worden samengesteld. Het gebrek aan&#13;
overzicht van instrumenten en verantwoordelijke overheidsdiensten staat zo'n strategie in&#13;
de weg.&#13;
De veelheid aan wettelijke regelingen gaat gepaard met onvolledigheid. Mineralenstromen&#13;
zijn slechts gedeeltelijk gereguleerd. Zo heeft de Meststoffenwet uitsluitend betrekking&#13;
op het mineraal fosfaat, terwijl de stikstofproblematiek tenminste evenveel aandacht&#13;
vraagt. De input van mineralen via veevoer en kunstmest is nauwelijks geregeld. Voor&#13;
bepaalde interne milieuzorgmaatregelen is adequaat instrumentarium beschikbaar (bijv.&#13;
uitrijden van dierlijke mest uitsluitend toestaan in het groeiseizoen); voor andere interne&#13;
milieuzorgmaatregelen worden geen instrumenten toegepast. De bestaande wetgeving&#13;
biedt in beginsel hiertoe wel de mogelijkheid. Vooral de art. 9 en 16 WBB bieden perspectieven.&#13;
Zeer ernstig is ook de afschaffing van de Hinderwetplicht voor de meerderheid van de melkveehouderijbedrijven, zoals hiervoor reeds is aangeduid. Enerzijds&#13;
wordt van de gemeenten een actieve rol gevraagd bij de aanpak van de vermestings- en&#13;
verzuringsproblematiek; anderzijds worden dezelfde gemeenten door deze AMvB vrijwel&#13;
vleugellam gemaakt.&#13;
Een derde knelpunt betreft het schaalniveau, waarop instrumenten ingezet kunnen&#13;
worden. Gelet op het schaalniveau waarop de problematiek zich manifesteert en de afstanden&#13;
waarover beïnvloeding door vermesting en verzuring plaatsvindt, is de provincie&#13;
te beschouwen als het meest geëigende schaalniveau voor een gebiedsgericht beleid inzake&#13;
de veehouderij. Gebiedsgericht beleid zal deels ingegeven worden door beleidsaccenten&#13;
of doelstellingen voor een bepaald gebied, zoals bepaald in het kader van de&#13;
ruimtelijke ordening; deels door de nagestreefde milieukwaliteit. Het blijkt echter, dat alleen&#13;
de gemeenten beschikken over een gebiedsdekkend instrumentarium voor z'n gebiedsgericht&#13;
beleid, nl. bestemmingsplan en Hinderwet. De provincie is slechts&#13;
verantwoordelijk voor gebiedsgerichte instrumenten met een projectmatig karakter, die&#13;
voor beperkte delen van het provinciale grondgebied van toepassing zijn. Wel kan de provincie&#13;
via de goedkeuring van bestemmingsplannen en de aanwijzingsbevoegdheid nog&#13;
enige invloed uitoefenen op de inhoud en totstandkoming van bestemmingsplannen.&#13;
Ten slotte is de handhaafbaarheid een knelpunt. De huidige wetgeving heeft in aanzienlijke&#13;
mate betrekking op de toediening en afzet van mest. De verplichte mestboekhouding&#13;
blijkt nogal fraudegevoelig te zijn. Het uitrijden van mest is op zichzelf&#13;
nauwelijks controleerbaar. De meeste interne milieuzorgmaatregelen en voorzieningen&#13;
zijn in beginsel controleerbaar; de handhaving vereist echter een grote inzet van deskundig&#13;
personeel.34&#13;
PERSPECTIEVEN&#13;
Met thans beschikbare instrumentarium ligt de volgende optie voor de hand:&#13;
De vele instrumenten vragen om een gecoördineerde inzet. Daarbij zal in lacunes zo&#13;
goed mogelijk moeten worden voorzien.&#13;
Een denkbare optie is, om op het nationale niveau algemene aspecten betreffende het&#13;
mineralengebruik te regelen: het zgn. basispakket met maatregelen, die voor elk type gebied&#13;
relevant kunnen zijn. Dit basispakket is gericht op een zo efficiënt mogelijk mineralengebruik&#13;
in combinatie met een bepaalde begrenzing van het produktievolume. Er zijn&#13;
reeds meerdere voorstellen gedaan om in bestaande lacunes (zoals een regeling voor het&#13;
mineraal stikstof) te voorzien en agrariërs te stimuleren tot beperking van mineralenverliezen, bijv. d.m.v. een stelsel van regulerende heffingen en premies.35 De kapstokregeling&#13;
in de MSW36 is in samenhang met andere wetsartikelen in MSW en WBB op basis&#13;
waarvan AmvB's opgesteld kunnen worden een denkbaar instrument.&#13;
Gelet op het thans beschikbare instrumentarium ligt het voor de hand dat de coördinatie&#13;
van gebiedsgerichte instrumenten in eerste instantie door intergemeentelijke samenwerkingsverbanden&#13;
plaatsvindt, het streekplanbeleid kan daarin een stimulerende rol&#13;
spelen. Uitwerking zal plaats kunnen vinden in de beschrijving in hoofdlijnen in het bestemmingsplan&#13;
buitengebied. Het bestemmingsplan buitengebied is immers het enige gebiedsdekkende&#13;
instrument, dat juridisch bindend is en voor de overheid voorziet in een&#13;
inspanningsverplichting.&#13;
In de beschrijving in hoofdlijnen in een bestemmingsplan buitengebied kan een gemeente&#13;
een visie weergeven omtrent de meest gewenste ontwikkeling van de veehouderij&#13;
in relatie tot ruimte, milieu en water. Behalve een toetsingskader (voor de toepassing van&#13;
bouw- en aanlegvoorschriften en flexibiliteitsbepalingen) kan de beschrijving in hoofdlijnen&#13;
ook een afstemmingskader bevatten. Het afstemmingskader beschrijft op welke wijze&#13;
het beschikbare instrumentarium kan worden ingezet om de meest gewenste ontwikkeling&#13;
te realiseren. Een wijzigingsbevoegdheid in het bestemmingsplan kan gekoppeld worden&#13;
aan de in het afstemmingskader beschreven maatregelen. Het vooroverleg ex art. 10 Bro&#13;
biedt de mogelijkheid om met verschillende overheidsdiensten tot overeenstemming te&#13;
komen omtrent het te voeren beleid en de daartoe in te zetten instrumenten.&#13;
Gebiedsgericht veehouderijbeleid zal uit twee componenten bestaan: regulering van de&#13;
omvang van de veehouderij en de interne milieuzorg.&#13;
Gemeenten blijken over de meest geschikte instrumenten te beschikken om zo'n gebiedsgericht&#13;
beleid te voeren.&#13;
Voor regulering van de omvang van de veehouderij is het bestemmingsplan het meest&#13;
in aanmerking komende instrument. Het bestemmingsplan buitengebied reguleert de bebouwde&#13;
oppervlakte. De toetsingscriteria in het bestemmingsplan voor de uitbreiding van&#13;
stalruimte en toename van het aantal dieren kunnen ondermeer betrekking hebben op de&#13;
totale dierlijke mestproduktie, op verplaatsing van mestproduktie van gevoelige naar minder&#13;
gevoelige gebieden en op het treffen van interne milieuzorgmaatregelen.&#13;
Voor regulering van de interne milieuzorg is de Hinderwet37 het meest in aanmerking&#13;
komende instrument. Te treffen voorzieningen kan de gemeente als randvoorwaarde opnemen&#13;
in de Hinderwetvergunning. Er zijn meerdere mogelijkheden om dit instrument&#13;
toe te passen. Een mogelijkheid zou een bedrijfsmilieuplan kunnen zijn, waarmee een&#13;
veehouder aan kan tonen dat hij - gefaseerd in de tijd - de milieubelasting tot een bepaald&#13;
niveau terugdringt. Het ligt voor de hand, dat dit niveau samenhangt met de nagestreefde&#13;
milieukwaliteit in het gebied. De maatregelen en voorzieningen in het bedrijfsmilieuplan zou de gemeente vervolgens voor zover mogelijk kunnen opnemen in&#13;
de Hinderwetvergunning.&#13;
De Hinderwet heeft als instrument voor bedrijfsinterne milieuzorg een aantal beperkingen.&#13;
De belangrijkste is, dat melkveehouderijbedrijven recentelijk zijn uitgesloten van de&#13;
verplichting tot een Hinderwetvergunning. Wellicht bieden andere instrumenten, zoals&#13;
art. 3 HW38 en de Algemene Plaatselijke Verordening39 nog enige mogelijkheden.&#13;
Gelet op het schaalniveau waarop de problematiek zich manifesteert en gemeentegrensoverschrijdende&#13;
milieu-effecten is intergemeentelijke samenwerking inzake de veehouderijproblematiek&#13;
erg belangrijk. Zij zal moeten voorkomen, dat een vrij willekeurige&#13;
gemeentegrens leidt tot grote verschillen in regulering. Ook kan een gezamenlijke gebiedsgerichte&#13;
benadering de afzonderlijke gemeenten stimuleren om een evenredige inspanning&#13;
te leveren aan de aanpak van de veehouderij. Provincies kunnen daarbij een&#13;
belangrijke initiërende en coördinerende rol spelen. Van een Plan van Aanpak in het kader&#13;
van het ROM-gebiedenbeleid kan eenzelfde werking uitgaan.&#13;
Ten slotte kan de provincie het hiervoor beschreven instrumentarium ondersteunen met&#13;
projectmatige instrumenten op gebiedsniveau. In het grootste deel van het zuidelijk zandgebied&#13;
is de veehouderij veruit de belangrijkste ruimtegebruiker. In verband met de aanpak&#13;
van de ruimtelijke en milieuproblemen in deze sector kan daarom in veel gebieden&#13;
een ingrijpende aanpassing van de ruimtelijke structuur op termijn wenselijk zijn. Landinrichting&#13;
is dan een potentieel belangrijk instrument. Realisatie van de ecologische&#13;
hoofdstructuur behoeft bovendien op grote schaal inzet van effectgericht instrumentarium&#13;
om negatieve beïnvloeding van het natuurlijk milieu te voorkomen.&#13;
Het spreekt voor zich, dat de toepassing van dit instrumentarium consequenties heeft,&#13;
zowel in de personele als in de financiële sfeer.&#13;
Het blijkt, dat de belangrijkste instrumenten voor een gebiedsgericht beleid onder de&#13;
verantwoordelijkheid vallen van de gemeentelijke overheid. Nu steeds meer betwijfeld&#13;
wordt of de instrumenten van het Rijk voldoende effect sorteren om de doelstellingen uit&#13;
het Nationaal Milieubeleidsplan te realiseren, wordt het belang van een effectief gemeentelijk&#13;
beleid steeds groter. Er is dan ook alle aanleiding om op de gemeentelijke overheden&#13;
een beroep te doen voor een verhoogde inspanning om de veehouderijproblematiek&#13;
aan te pakken.&#13;
In verband hiermee staan in het vervolgonderzoek40 de mogelijkheden en knelpunten&#13;
op het gemeentelijke niveau centraal.</content><legacyfootnotes>1. Hier wordt onderscheid gemaakt in maatregelen en instrumenten. De term maatregelen wordt&#13;
gebruikt voor ingrepen in de agrarische produktiestructuur of in de inrichting, het gebruik of het&#13;
beheer van gronden die in agrarisch gebruik zijn. Instrumenten vinden hun grondslag in beleid en&#13;
regelgeving, waarmee maatregelen geëffectueerd kunnen worden.&#13;
2. Zie voor een meer algemene bespreking van de instrumenten en problematiek t.a.v. het gebiedsgericht&#13;
milieubeleid: Chr. Backes c.s., Gebiedsgericht milieubeleid, rapport van de werkgroep Gebiedsgericht&#13;
milieubeleid, Vereniging voor Milieu-recht 1992-1, W.E.J. Tjeenk Willink, Zwolle; F.P.C.L. Tonnaer,&#13;
Gebieden en geboden, Een onderzoek naar bestuurlijk-juridische aspecten van gebiedsgericht&#13;
milieubeleid, Publikatiereeks gebiedsgericht beleid, VROM, Zoetermeer 1992.&#13;
3. In bestemmingsplannen zal voortaan geregeld moeten worden, dat bouw van stallen op gemeentelijk&#13;
niveau en eventueel op regionaal niveau niet mag bijdragen aan verhoging van de dierlijke mestproduktie.&#13;
Bovendien zal per saldo de ammoniakemissie moeten verminderen. Deze criteria zullen getoetst worden&#13;
door een commissie van deskundigen. Milieucriteria werken dus rechtstreeks door in het&#13;
bestemmingsplan.&#13;
4. Hieronder wordt de aanvoer van mineralen, hoofdzakelijk in kunstmest en veevoer, verstaan.;&#13;
5. Hieronder worden veelal technische maatregelen verstaan, die de verliezen aan mineralen zoveel mogelijk&#13;
terugdringen. Bekende voorbeelden op bedrijfsniveau zijn:&#13;
- emissiearm uitrijden van mest;&#13;
- emissiearme stalsystemen;&#13;
- alleen mest uitrijden in het groeiseizoen.&#13;
Dergelijke maatregelen resulteren in een gunstiger verhouding tussen de output van mineralen in&#13;
produkten en mineralen in het milieu. Op gebiedsniveau betreft het vooral aanpassing van de&#13;
mineralenstroom ter bescherming van gevoelige milieus.&#13;
6. Mineralenoutput bestaat uit output in produkten en output naar het milieu. Hieronder zijn maatregelen&#13;
begrepen die betrekking hebben op het uitrijden of de afvoer en verwerking van mest en maatregelen die&#13;
ingrijpen in het produktievolume.&#13;
7. In gebieden waar een beleidsaccent gelegd wordt op de functie natuur blijkt dat een spanning bestaat met&#13;
maatregelen die bijdragen aan de milieukwaliteit. Een voorbeeld is het emissiearm uitrijden van mest, dat&#13;
grote schade kan aanrichten onder weidevogellegsels.&#13;
8. Voor landbouwgronden in de art. 2 t/m 4, voor natuurterreinen in de art. 5 en 6 en voor fosfaatverzadigde&#13;
gronden in art. 9 van het Besluit.&#13;
9. Zie ook H.M.J. Haerkens en W., Brussaard. Regels betreffende het gebruik van dierlijke meststoffen in de&#13;
tweede fase, Agrarisch Recht 1992, p. 215 e.v. Inmiddels zijn de normen door de minister wederom&#13;
aangescherpt.&#13;
10. Artikel 9 Besluit Gebruik Dierlijke Meststoffen.&#13;
11. Artikelen 5a, 6 en 8 Besluit Gebruik Dierlijke Meststoffen.&#13;
12. Artikel 7 Besluit Gebruik Dierlijke Meststoffen.&#13;
13. Artikel 8c Besluit Gebruik Dierlijke Meststoffen.&#13;
14. Artikel 14 WBB.&#13;
15. Artikel 14 MSM.&#13;
16. Artikel 2 MSW.&#13;
17. Artikel 13, lid 4, sub c MSW.&#13;
18. Artikel 5 MSW juncto Besluit Mestbank en Mestboekhouding.&#13;
19. Van belang kunnen zijn: MSW art. 2, 4, 5, 6, 8, 9, 13 lid 17 en 17; WBB art. 8, 9, 14, 19, 20, 29, 42, 43 en&#13;
44.&#13;
20. Artikelen 36 en 37 WBB.&#13;
21. In de nieuwe Wet Milieubeheer zal sprake zijn van zgn. 'milieubeschermingsgebieden'.&#13;
22. Wordt Wet Milieubeheer.&#13;
23. Zie bijvoorbeeld: KB 02-12-1987, nr. 33 (Reusel); KB 08-12-1987, nr. 33 (Leerdam); KB 22-04-1988,&#13;
nr. 4 (Schoonrewoerd); KB 09-05-1990, nr. 11166 (Drunen), KB 15-01-1990, nr. 344 (Zuidlaren) en KB&#13;
18-05-1990, nr. 12220 (Kollumerland).&#13;
24. In het KB 21-03-1991, AB 1991 nr. 494 (Tytsjerksteradiel) spreekt de Kroon uit dat het aantal&#13;
mestvarkenseenheden een ruimtelijk relevant criterium is. In het KB 20-06-1986, nr. 102 spreekt de&#13;
Kroon evenwel uit dat in een bestemmingsplan geen regeling mag worden opgenomen waarin de&#13;
maximale veebezetting per ha wordt bepaald. Zie tevens KB 28-08-1989, nr. 20860 (Oploo) waarin&#13;
wordt&#13;
aangegeven dat bepalingen m.b.t. het welzijn van dieren evenmin in het bestemmingsplan thuishoren. De&#13;
uitspraak over Tystjerksteradiel geeft aan, dat de jurisprudentie op dit punt in ontwikkeling is.&#13;
25. KB 28-04-1988, nr. 36 (Vlodrop).&#13;
26. KB 14-08-1991, nr. 7087, M en R 1992, p. 344 e.v.&#13;
27. Dierplaatsen worden berekend in mestvarkenseenheden (mve's).&#13;
28. Voor zover de WBB van toepassing is, blijft de HW buiten beschouwing (art. 38c HW).&#13;
29. Zie voor een koppeling van deze instrumenten R.A. Iedema, Milieuzorg en Hinderwet: is de wens de&#13;
vader van de gedachte?, De gemeentestem, 7-12-1990, no. 6911.&#13;
30. De Richtlijn komt ook aan de orde in het kader van de planologische afweging die ten grondslag ligt aan&#13;
het bestemmingsplan; zie hiervoor KB 04-05-1988, nr. 50, Bouwrecht 1988, p. 671.&#13;
31. Overigens moet erop worden gewezen dat ingevolge art. 38c HW de Hinderwet niet van toepassing is&#13;
voor zover daaromtrent regels gelden, die gesteld zijn krachtens de WBB; zie ook KB 14-12-1987, nr. 54,&#13;
Bouwrecht 1988, p. 522 en Afd. Geschillen 13-12-1989, Milieu &amp; Recht 1990, p. 288.&#13;
32. Zie voor een bespreking van ondermeer het Besluit melkrundveehouderijen H.E. Woldendorp, Algemene&#13;
regels voor de landbouw krachtens art. 2a van de Hinderwet, preadvies van de Vereniging voor Agrarisch&#13;
Recht, Agrarisch Recht 1991, p. 397 e.v.&#13;
33. Bij de APV is slechts sprake van een aanvullende regelingsbevoegdheid. Deze regelingen dienen een&#13;
ander onderwerp dan wel een ander motief te hebben dan de hogere regelen. Zie bijvoorbeeld Vz. Afd.&#13;
Rechtspraak, 30-06-1988, nr. RO3.88.3O65/S.66O. Zie ook D.W. Bruil. De Gemeente en het uitrijden van&#13;
mest, Agrarisch Recht 1988, p. 594 e.v. In dit artikel gaat Bruil in op de APV van de gemeente Deurne&#13;
waarin het uitrijden van mest is geregeld. Bruil meent dat deze APV onverbindend is vanwege strijdigheid&#13;
met de Hinderwet (bij een ruime interpretatie van de motieftheorie) dan wel strijdigheid met de Wet&#13;
Bodembescherming (ingeval een nauwe interpretatie van de motieftheorie wordt voorgestaan). J.M.H.&#13;
Tacken en J.J. Hannema. Gemeentelijke verordening ter bestrijding van meststank geoorloofd? Agrarisch&#13;
Recht 1989, p. 280 e.v. met naschrift van Bruil, zijn een andere mening toegedaan. In tegenstelling tot&#13;
Bruil menen zij dat het besluit gebruik dierlijke meststoffen niet mede ten doel heeft de bestrijding van&#13;
stankhinder, noch dat het besluit uitputtend bedoeld is of dat de gemeentelijke verordening het besluit&#13;
doorkruist. Tevens stellen zij dat de Hinderwet niet van toepassing is op het uitrijden van mest. Voor beide&#13;
opvattingen is iets te zeggen. Vanuit voornamelijk opportunistische redenen, nl. het belang van een&#13;
mogelijke gebiedsdifferentieerde benadering van de onderhavige problematiek (goede milieukwaliteit&#13;
in de woonomgeving) opteren wij zelf voor de benadering van Tacken en Hannema; zij het dat wij Bruil&#13;
moeten nageven dat in een aantal gevallen de Hinderwet wel degelijk van toepassing is op het uitrijden&#13;
van mest.&#13;
34. Zie voor de handhavingsproblemen o.a.:&#13;
- Mestwetgeving is feitelijk niet handhaafbaar, Handhaving 1990, nr. 6, p. 16 e.v.;&#13;
- A.G. Walsveer. Handhaving van de mestwetgeving, aspecten van de handhaving van wetgeving, in het&#13;
bijzonder van de handhaving van mestwetgeving; preadvies van de Vereniging voor agrarisch Recht,&#13;
Agrarisch Recht 1991, p. 365 e.v.;&#13;
- L. Bomhof. De handhaving van het Besluit melkrundveehouderij- en Hinderwet; een lastige opgave,&#13;
Agrarisch Recht 1992, p. 230 e.v.&#13;
35. Zie bijv.:&#13;
- P. Terwan e.a. De mestwetgeving: evaluatie en voorstellen voor nieuw beleid. Centrum voor&#13;
Landbouw&#13;
en Milieu, Utrecht 1990.&#13;
- E. Biewinga e.a. Beperkingen van mineralenverliezen door regulerende heffingen en premies. Centrum&#13;
voor Landbouw en Milieu, Utrecht 1992.&#13;
- D. de Zeeuw e.a. Duurzaam samengaan van Landbouw, Natuur en Milieu. Werkgroep samengaan van&#13;
Landbouw, Natuur en Milieu, Amsterdam 1990.&#13;
36. Art. 19 MSW.&#13;
37. Vanaf 1 maart 1993 is dit de Wet Milieubeheer; het betreft dan een integrale milieuvergunning.&#13;
Materieel blijft het onderwerp gelijk.&#13;
38. Art. 3 HW schept de mogelijkheid om gebiedsgericht bepaalde soorten inrichtingen uit te sluiten. In&#13;
gebieden waar sprake is van ernstige vormen van vermesting en verzuring zouden op basis van dit artikel&#13;
melkveehouderijen, die niet aan bepaalde milieu-eisen voldoen, uitgesloten kunnen worden.&#13;
In de toelichting op het art. 2a Besluit Melkrundveehouderijen Hinderwet van 18 juni 1991 worden art. 3&#13;
verordeningen buiten toepassing verklaard. Gesteld wordt dat de bestaande verordeningen vervallen en&#13;
dat nieuwe verordeningen niet meer kunnen worden gemaakt. Het besluit zou immers een uitputtende&#13;
regeling bevatten. Naast het discussiepunt of de regeling inderdaad uitputtend is (vanwege het wegvallen&#13;
van de mogelijkheid om op gemeentelijk niveau eisen te stellen aan de bedrijfsinterne milieuzorg wordt&#13;
dit onzerzijds niet onderschreven) rijst de vraag of een AMvB een bevoegdheid gebaseerd op formele&#13;
wetgeving opzij kan schuiven. Na inwerkingtreding van de Wet Milieubeheer vervallen art. 3&#13;
verordeningen na één jaar.&#13;
39. Het instrument Algemene Plaatselijke Verordening kan slechts toegepast worden in situaties waarin de&#13;
bestaande (milieu)wetgeving niet kan voorzien. Nu de gemeenten de mogelijkheid van regulering van de&#13;
bedrijfsinterne milieuzorg van melkveehouderijen via de Hinderwet is ontnomen kan toepassing van de&#13;
Algemene Plaatselijke Verordening voor dit doel wellicht aanvaardbaar zijn.&#13;
40. Looptijd: oktober 1992 - zomer 1993.&#13;
</legacyfootnotes><footnotes><footnote/></footnotes><auteurs>Ir. M.J. van Schaik  &#13;
mr. E.H.G. Wolfs</auteurs><published>1993-04-01 00:00:00</published><modified>1991-12-09 00:00:00</modified><editiondate>1993-04-01</editiondate><htmlpath>https://denhollander.info/artikel/6077</htmlpath></article>
</articles></edition>