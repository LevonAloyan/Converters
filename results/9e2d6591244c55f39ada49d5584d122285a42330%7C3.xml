<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2004</searchword><id>3724</id><udhid>UDH:TvAR/3724</udhid><titel>De boerderij: handelswaar of bron van inkomsten?</titel><searchwords><searchword>TvAR 7/8/2004</searchword><searchword>UDH:TvAR/3724</searchword></searchwords><attachments><attachment><name>2004_nr 78_Artikel_Jansen.pdf</name><extention>pdf</extention><url>https://denhollander.info/download/3720/ci</url></attachment></attachments><inleiding>1 Inleiding&#13;
De waarde van een boerderij is niet eenvoudig te bepalen als geen prijs tot stand komt&#13;
in het spel van loven en bieden tussen verkoper en koper volgens de regels van de&#13;
‘markt’. Dat is het geval bij een bedrijfsoverdracht aan een kind-opvolger dat in maatschapverband&#13;
met de ouder de boerderij exploiteerde. Alle bij de overdracht van een&#13;
agrarisch bedrijf betrokken partijen en met name hun adviseurs worstelen met het&#13;
probleem van de waardebepaling. De Hoge Raad1 heeft op 13 februari 2004 in een&#13;
civielrechtelijk geding een uitspraak gedaan over de bepaling van de waarde van een&#13;
boerderij die, in het kader van een ontbinding van een maatschap, door moeder werd&#13;
overgedragen aan haar zoon die op de boerderij het bedrijf voortzette. De uitspraak is&#13;
ook van belang voor de uitvoering van de Successiewet 1956, in het bijzonder Hoofdstuk&#13;
IIIA (bedrijfsopvolging).&#13;
De tekst van het arrest van de Hoge Raad met Conclusie van de Advocaat-Generaal&#13;
is in zijn geheel als uitspraak 5231 in de jurisprudentierubriek van dit nummer&#13;
opgenomen.&#13;
</inleiding><content>2 De casus van het arrest&#13;
2.1 Vennootschap vader-zoon&#13;
Het boerengezin bestond aanvankelijk uit vader, moeder en zeven kinderen. Vader&#13;
exploiteerde het melkveebedrijf, hierna aan te duiden als ‘het bedrijf’, sedert januari&#13;
1974 samen met zijn zoon (hierna ook te noemen: ‘de bedrijfsopvolger’) in de rechtsvorm&#13;
van een vennootschap onder firma. Vader was bij het aangaan van de vennootschap&#13;
60 jaar; zoon 29 jaar.&#13;
De statuten van de v.o.f. zijn in 1976 vastgelegd in een notariële akte.2&#13;
2.2 Vennootschap moeder-zoon&#13;
Als vader in 1983 overlijdt, zet moeder, toen 68 jaar oud (!), de vennootschap met&#13;
zoon voort ‘op voet van de notariële akte van 1976’. De hoge leeftijd deerde moeder&#13;
kennelijk niet. In 1991 is de vennootschap tussen moeder en zoon ontbonden (moeder&#13;
was toen 76 jaar) en is het vennootschappelijk vermogen (het bedrijf) aan zoon overgedragen.&#13;
Tot het bedrijf behoorde destijds een boerderij met loopstalschuur, circa&#13;
49 hectare landbouwgrond en het bijbehorende melkquotum.&#13;
2.3 Overlijden moeder/vordering zus&#13;
Als moeder op 23 mei 1995 overlijdt en haar nalatenschap moet worden afgewikkeld,&#13;
stelt één van de zussen van de bedrijfsopvolger een vordering in tegen hem in verband&#13;
met een vermeende schending van haar legitieme portie. Zus stelde dat er sprake was&#13;
van materiële bevoordelingen van haar broer, de bedrijfsopvolger, voortvloeiende uit&#13;
de overdracht van het bedrijf door moeder aan hem in 1991.&#13;
De rechtbank wijst de vordering van zus af. Het hof in hoger beroep daarentegen&#13;
stelt zus in het gelijk en veroordeelt de bedrijfsopvolger tot betaling aan zus van 3/4&#13;
(legitieme deel) x 1/7 deel (aantal kinderen) van een bedrag ter grootte van de vermeende&#13;
bevoordeling.&#13;
Zoon stelt vervolgens cassatieberoep in.&#13;
3 Cassatie&#13;
Hierna zal ik met u het arrest van de Hoge Raad verder verkennen aan de hand van&#13;
de Conclusie van de Advocaat-Generaal (A.G.) en de overwegingen van de Hoge&#13;
Raad die tot de uitspraak hebben geleid. Ik volg daarbij uit didactische redenen en&#13;
niet uit gemakzucht zoveel mogelijk de terminologie van de A.G en de Hoge Raad.&#13;
Uit de conclusie van de A.G.&#13;
De A.G. kan zich niet vinden in de uitspraak van het Hof en concludeert tot vernietiging&#13;
van het arrest van het Hof.&#13;
De A.G. formuleert de relevante stellingen van zus als volgt:&#13;
– het aandeel van moeder in het vermogen van de v.o.f. is bij toedeling daarvan aan&#13;
de bedrijfsopvolger in strijd met de vennootschapsakte volledig3 gewaardeerd&#13;
tegen de agrarische waarde, waardoor hij is bevoordeeld;&#13;
– de bedrijfsopvolger is bevoordeeld doordat het melkquotum om niet aan hem is&#13;
overgedragen.&#13;
In hoger beroep bij het Hof is nog uitvoerig aandacht besteed aan de vraag in hoeverre&#13;
van belang is dat moeder noch in 1984, bij voortzetting van de vennootschap met&#13;
de bedrijfsopvolger, noch in 1991 bij ontbinding van de vennootschap een meerwaardeclausule&#13;
heeft bedongen ten aanzien van de onroerende zaken en het melkquotum.&#13;
De aanzet daartoe was een opmerking van geraadpleegde deskundigen die het vreemd&#13;
vonden dat er geen meerwaardeclausule bij de overdracht is bedongen. Bij verkoop&#13;
door de bedrijfsopvolger is, aldus de deskundigen, een aanzienlijke vermogensstijging&#13;
ontstaan.4 Het Hof heeft in verband met het ontbreken van een ‘meerwaardeclausule’&#13;
een deel van de winst die zoon heeft gerealiseerd bij verkoop van een aan hem toegedeeld&#13;
perceel grond in 1993, als een materiële schenking (gift) van moeder aan de&#13;
bedrijfsopvolger aangemerkt.&#13;
De A.G. memoreert dat niet alleen de letterlijke tekst van de vennootschapsakte van&#13;
belang is, maar ook de bedoeling van de vennoten en de redelijkheid en billijkheid die&#13;
de rechtsbetrekkingen tussen de vennoten beheersen. De overeenkomst tussen moeder&#13;
en bedrijfsopvolger bevat meer afspraken dan op schrift zijn gesteld. Het geheel&#13;
van afspraken, schriftelijk en/of mondeling in het kader van de samenwerking, vormt&#13;
tezamen de vennootschapsovereenkomst. De vennootschapsovereenkomst is niet alleen&#13;
van belang gedurende het bestaan van de samenwerking, maar ook na ontbinding van&#13;
de vennootschap.&#13;
De rechtsbetrekking tussen de vennoten/deelgenoten wordt beheerst door de&#13;
redelijkheid en billijkheid, óók na ontbinding van de vennootschap bij de verdeling&#13;
van de ontbonden vennootschappelijke goederengemeenschap. Dit is bepaald in de&#13;
artikelen 3:166 juncto 3:185 BW, luidende als volgt:&#13;
3:166 Op de rechtsbetrekkingen tussen de deelgenoten is artikel 2 van Boek 6 van overeenkomstige&#13;
toepassing.&#13;
Artikel 2 van Boek 6 luidt:&#13;
1. Schuldeiser en schuldenaar zijn verplicht zich jegens elkaar te gedragen overeenkomstig&#13;
de eisen van redelijkheid en billijkheid.&#13;
2. Een tussen hen krachtens de wet, gewoonte of rechtshandeling geldende regel is niet&#13;
van toepassing, voor zover dit in de gegeven omstandigheden naar maatstaven van redelijkheid&#13;
en billijkheid onaanvaardbaar zou zijn.&#13;
Artikel 185, eerste lid luidt:&#13;
1. Voor zover de deelgenoten en zij wier medewerking vereist is, over een verdeling niet tot&#13;
overeenstemming kunnen komen, gelast op vordering van de meest gerede partij de rechter&#13;
de wijze van verdeling of stelt hij zelf de verdeling vast, rekeninghoudende naar billijkheid&#13;
zowel met de belangen van partijen als met het algemeen belang.&#13;
Met algemeen belang als bedoeld in artikel 3:185, eerste lid, wordt bedoeld, zo blijkt&#13;
uit de parlementaire geschiedenis, het belang van de continuïteit van de bedrijfsvoering.&#13;
De wijze van waardering van gezamenlijk ondernemingsvermogen mag niet leiden&#13;
tot liquidatie van een in essentie gezond bedrijf, aldus de A.G. Daarmee prevaleert&#13;
het belang van de gezonde voortzetting van de onderneming boven het belang&#13;
van de niet voortzettende familieleden bij een hogere waardering van de onderneming.&#13;
Het is maatschappelijk ongewenst dat een bedrijfsopvolger tot liquidatie van&#13;
de onderneming is gedwongen indien een te hoge prijs moet worden betaald.&#13;
4 De uitspraak van de Hoge Raad&#13;
Hoe heeft de Hoge Raad in deze procedure geoordeeld over de vordering van zus?&#13;
De Hoge Raad formuleert de kwestie omtrent de waardering van het bedrijf, ook wel&#13;
aangeduid als ‘het agrarische dilemma’5, als volgt:&#13;
“Het gaat hierbij om de vraag welke maatstaf moet worden aangelegd bij de waardering van&#13;
vermogensbestanddelen in het kader van de verdeling (in 1991) van het firmavermogen in&#13;
een geval waarbij enerzijds uitgangspunt moet zijn de vennootschapsstatuten en anderzijds&#13;
de bedoeling van de vennoten dat zoon het bedrijf zou kunnen voortzetten.”&#13;
Daarbij is niet beslissend, aldus de Hoge Raad, de vennootschapsakte maar tevens&#13;
moet daarbij in aanmerking worden genomen:&#13;
1. De maatstaven van redelijkheid en billijkheid die de rechtsverhouding tussen vennoten&#13;
beheersen. Deze maatstaven staan, in het algemeen, in de weg aan een waardering&#13;
die voortzetting van een (nog juist lonend) bedrijf onmogelijk maakt.&#13;
2. De bedoeling van de vennoten, zowel van vader als moeder als opvolgende vennoten,&#13;
dat zoon het bedrijf na ontbinding van de vennootschap kan overnemen tegen voldoening&#13;
van een vergoeding waarbij exploitatie van het bedrijf nog juist lonend&#13;
was.&#13;
3. De aard van de rechtsverhouding tussen de vennoten, die wordt gekenmerkt door&#13;
het feit dat het hier gaat om de samenwerking in het kader van een in familieverband&#13;
uitgeoefend melkveebedrijf.&#13;
4.1 Geen meerwaardeclausule: schenking?&#13;
Is het ontbreken van een meerwaardeclausule in de vennootschapsakte of in de overnameovereenkomst&#13;
(verdeling) indien, in een geval zoals in dit arrest besproken, een&#13;
regeling is getroffen die er op gericht is dat de bedrijfsopvolger het bedrijf kan voortzetten,&#13;
een materiele schenking omdat het gebruikelijk is om in overeenkomstige&#13;
gevallen een meerwaardeclausule op te nemen?&#13;
Het Hof oordeelde van wel. De Hoge Raad overweegt:&#13;
1. Ook het niet-handelen (in casu: het niet opleggen van een meerwaardebeding) kan&#13;
een bevoordeling uit vrijgevigheid opleveren.&#13;
2. Het ontbreken van een meerwaardeclausule in de vennootschapsovereenkomst6&#13;
betekent niet dat in de verdeling van het bedrijf overeenkomstig die overeenkomst&#13;
géén schenking kan zijn gelegen.&#13;
3. Het Hof heeft onvoldoende duidelijk gemaakt dat het slechts van de wil van moeder&#13;
afhankelijk is geweest dat een dergelijke clausule achterwege is gebleven.&#13;
4.2 Uitspraak Hoge Raad&#13;
De Hoge Raad beslist dat de uitspraak van het Hof niet in stand kan blijven, vernietigt&#13;
deze en wijst het Hof Arnhem aan de zaak af te doen.&#13;
5 Betekenis van het arrest van de Hoge Raad&#13;
Ik plaats de volgende kanttekeningen bij deze uitspraak.&#13;
5.1 Civielrechtelijke beschouwingen&#13;
1. De betekenis van het arrest van de Hoge Raad kan niet onderschat worden. De&#13;
Hoge Raad verwijst na vernietiging van de uitspraak van het Hof Amsterdam de&#13;
zaak ter verdere afhandeling en beslissing naar het Hof Arnhem.&#13;
De strijd is derhalve nog niet geheel gestreden Maar de door de Hoge Raad in dit&#13;
arrest getrokken lijnen zijn niet mis te verstaan en daar zal het Hof Arnhem het&#13;
mee moeten doen bij de beoordeling van de eisen van zus.&#13;
2. Allereerst moet worden geconstateerd dat een verdeling gebaseerd op de vennootschapsakte,&#13;
inclusief de daarin gehanteerde waardebepaling, wordt geëerbiedigd en&#13;
in beginsel als zakelijk aangemerkt. In geen enkele instantie van deze zaak is in&#13;
geschil geweest de definitie en uitkomst van het begrip agrarische waarde. De agrarische&#13;
waarde wordt gedefinieerd als volgt: “de door de financieringsmogelijkheden&#13;
van de vennoot die het bedrijf voortzet bepaalde waarde, waarbij voortzetting&#13;
nog juist haalbaar is”.&#13;
Slechts het niet willen bedingen van een meerwaardeclausule door de overdragende&#13;
ouder is een omstandigheid die mogelijk hieraan in de weg zou kunnen staan.&#13;
Wanneer dat het geval is, is niet duidelijk af te bakenen. Ik stel mij een geval voor&#13;
waarin de meerwaardeclausule wel in de vennootschapsakte is opgenomen, maar&#13;
vervolgens bij de verdeling niet aan de bedrijfsopvolger wordt opgelegd, doordat&#13;
de overdrager uitdrukkelijk afstand doet van de rechten daaruit, zonder dat daar&#13;
enige verplichting van de bedrijfsopvolger of een andere dwingende omstandigheid&#13;
tegenover staat.&#13;
3. De afspraken en bedoelingen van de vennoten over de voortzetting van het bedrijf&#13;
na ontbinding van de vennootschap en de daarbij te hanteren waardebepaling worden&#13;
als onderdeel van de vennootschapsovereenkomst aangemerkt, hoewel deze&#13;
niet (woordelijk) in de vennootschapsakte zijn opgenomen. Dit is geheel in de lijn&#13;
van het arrest van de Hoge Raad van 13 maart 1981, NJ 81, 635 (Haviltex), waarnaar&#13;
ik, in navolging van de te noemen annotator in JOR verwijs.7&#13;
4. De redelijkheid en billijkheid die de rechtsverhouding tussen vennoten beheerst,&#13;
brengt mee dat een overdracht van het bedrijf aan de voortzettende vennoot tegen&#13;
een zodanige prijs (waarde) moet plaatsvinden die een voortzetting van een (juist)&#13;
lonend bedrijf mogelijk maakt. Een en ander uitgaande van een samenwerking in&#13;
het kader van een in een familieverband uitgeoefend melkveebedrijf, eerst tussen&#13;
vader en zoon en na vaders overlijden tussen moeder en zoon.&#13;
5. Een dergelijke waardering is ook gehanteerd in een rechtsstrijd tussen ex-echtelieden&#13;
in het kader van de berekening van de verrekenvordering van de vrouw uit&#13;
hoofde van een tijdens huwelijk niet uitgevoerd Amsterdams verrekenbeding. De&#13;
Hoge Raad8 keurde goed dat het redelijk is om in het kader van de afrekening tussen&#13;
partijen uit te gaan van de door de deskundigen vastgestelde rentabiliteitswaarde.&#13;
Het Hof was niet gehouden (nader) te motiveren waarom het zijn keuze niet&#13;
heeft bepaald op het volgens de discounted cash flow methode berekende (hogere)&#13;
bedrag.&#13;
6. Er wordt in de onderhavige casus door de Hoge Raad daarbij zoveel gewicht toegekend&#13;
aan de rol van de redelijkheid en billijkheid tussen vennoten dat de waardebepaling&#13;
zoals in de vennootschapsakte opgenomen aan betekenis verliest. Hetgeen&#13;
de redelijkheid en billijkheid die de rechtsbetrekking tussen de vennoten in&#13;
casu beheerst meebrengt lijkt op zichzelf al voldoende om een verdeling en waardering&#13;
zoals die tussen moeder en zoon is overeengekomen te kunnen dragen.&#13;
Mr. J.M. Blanco Fernández, annotator in JOR van het onderhavige arrest, lijkt een&#13;
andere mening toegedaan. Als tussen de vennoten niets over voortzetting is afgesproken,&#13;
is niet de voortzetting van de onderneming maar maximale opbrengst&#13;
voor alle vennoten de in beginsel leidende gedachte, aldus de annotator.&#13;
7. In vorenbedoelde annotatie is de leidende gedachte dat de vennootschapsovereenkomst&#13;
prevaleert boven de bepalingen uit Titel 7 van Boek 3 van het Burgerlijk&#13;
Wetboek (gemeenschap).&#13;
Ik voel daar wel voor temeer omdat niet zelden sprake is van een vennootschappelijke&#13;
gemeenschap waarbij de juridische eigendom volledig toebehoort aan één van&#13;
de vennoten (de ouder) en slechts in obligatoire zin sprake is van een ‘gemeenschap’.&#13;
Ofwel, doorgaans worden (onroerende) zaken slechts in economische zin&#13;
ingebracht in de vennootschap.&#13;
Een verschil in uitkomst bij ontbinding en verdeling van het vennootschapsvermogen&#13;
tussen de gewezen vennoten zoals de annotator beschrijft, zal zich mijns&#13;
inziens echter niet voordoen.&#13;
Zowel tijdens het bestaan van de vennootschap als na ontbinding en verdeling van&#13;
het vennootschappelijke vermogen zal hetgeen de gewezen vennoten hebben&#13;
beoogd bij het aangaan van de overeenkomst van vennootschap én de inbreng van&#13;
goederen, een beslissende rol spelen.&#13;
Ook van belang is tot welke maatschappelijke kringen partijen behoren, aldus de&#13;
Hoge Raad in Haviltex. In de agrarische traditie past niet de gedachte van de maximale&#13;
opbrengst voor alle (voormalige) vennoten, maar de continuïteit van het&#13;
familiebedrijf.&#13;
8. Voor de praktijk is derhalve van belang om de bedoeling van de vennoten omtrent&#13;
het aangaan van de vennootschap, het beëindigen van en de voortzetting van de&#13;
onderneming van de vennootschap in een preambule van de vennootschapsakte&#13;
uitvoerig op te nemen.&#13;
9. Het bedingen van een meerwaardeclausule door de overdragende ouder is mijns&#13;
inziens veel meer te duiden als het opleggen aan de bedrijfsopvolger van een&#13;
(morele) verplichting om de boerderij in stand te houden en door te geven aan de&#13;
volgende generatie. Ook als een dergelijke meerwaardeclausule niet expliciet&#13;
wordt bedongen en opgenomen in de vennootschapsakte of in de akte van overdracht&#13;
van het bedrijf, gaan de bij de overdracht betrokken partijen en de overige&#13;
kinderen er vanuit dat de bedrijfsopvolger het bedrijf voortzet en doorgeeft aan&#13;
een van zijn kinderen. Het bedrijf is een familiaire aangelegenheid. Ik verwijs naar&#13;
de overwegingen van de Hoge Raad en in het bijzonder naar sub 3.4.3.&#13;
10. In casu wenste vader en daarna moeder bij het aangaan van de vennootschapsovereenkomst&#13;
dat zijn/haar zoon te zijner tijd het bedrijf alleen zou kunnen&#13;
voortzetten, hetgeen slechts mogelijk is als de vergoeding die zoon moet betalen&#13;
aan de ouder niet meer bedraagt dan een zodanig bedrag dat voortzetting van de&#13;
exploitatie van het bedrijf nog juist haalbaar en bedrijfseconomisch verantwoord&#13;
is. De daaruit voortvloeiende waarde wordt wel aangeduid met de ‘agrarische&#13;
waarde’, die afwijkend is of zou zijn van de waarde in het economisch verkeer. De&#13;
vraag is of dit waardeverschil zich überhaupt voordoet. Ik herinner de lezer eraan&#13;
dat bij bedrijfsoverdrachten in de agrarische wereld géén sprake is van een markt&#13;
waarop een prijs tot stand komt. Wel kan worden gesteld dat kennelijk geen ander&#13;
kind van dit boerengezin interesse had om het bedrijf tegen dezelfde of voor de&#13;
overdragende ouder betere condities voort te zetten. Verder gaat de marktwerking&#13;
niet. Wellicht is van belang dat de bedrijfsopvolger veelal vanaf jeugdige leeftijd&#13;
werkzaamheden heeft verricht op het bedrijf zonder daarvoor een vergoeding te&#13;
ontvangen, terwijl andere kinderen uit datzelfde gezin (hoge) scholen en universiteiten&#13;
bezochten op kosten van de ouder!&#13;
11. Het nieuwe erfrecht kent het hiervoor sub 10 bedoelde fenomeen en komt na het&#13;
overlijden van de ouder een op het bedrijf van die ouder ploeterend kind tegemoet&#13;
in artikel 4:36 BW, dat luidt:&#13;
1. Een kind, stiefkind, pleegkind, behuwdkind of kleinkind van de erflater dat in diens huishouding&#13;
of in de door hem uitgeoefende beroep of bedrijf gedurende zijn meerderjarigheid&#13;
arbeid heeft verricht zonder een voor de arbeid passende beloning te ontvangen, kan aanspraak&#13;
maken op een som ineens, strekkend tot een billijke vergoeding.&#13;
2. Op de som komt in mindering hetgeen de rechthebbende van de erflater heeft ontvangen&#13;
of krachtens making of sommenverzekering op het leven van de erflater verkrijgt of had&#13;
kunnen verkrijgen, voor zover dat als een beloning voor zijn werkzaamheden kan worden&#13;
beschouwd.&#13;
Opmerkelijk is dat de ‘claim’ wordt beperkt tot de periode gedurende de meerderjarigheid&#13;
van het kind. Mijns inziens kan het opnemen van een kind, de beoogde bedrijfsopvolger, in&#13;
een vennootschap met zijn ouder, tegen condities vergelijkbaar met die van de vennootschapsakte&#13;
in deze casus, mede worden gezien als een beloning voor de door dat kind verrichte&#13;
werkzaamheden in de daaraan voorafgaande periode en derhalve als een billijke vergoeding&#13;
voor zijn arbeid zoals bedoeld in lid 2 van artikel 4:36. Wat overblijft is de constatering&#13;
dat bij overdracht van het bedrijf tijdens leven nog geen sprake kan zijn van een nalatenschap,&#13;
hetgeen aan de werking van dat artikel in de weg staat.&#13;
12. Het agrarisch dilemma is dat de waarde van de boerderij bij liquidatie en gelijkblijvende&#13;
marktomstandigheden doorgaans hoger is dan de waarde ‘going concern’.&#13;
Een waardering van het bedrijf tegen de agrarische waarde (‘going concern’)&#13;
bij toedeling aan de bedrijfsopvolger wordt verdedigd met een beroep op het algemeen&#13;
belang zoals in artikel 3:185, eerste lid, BW bedoeld. Ik verwijs naar mijn&#13;
beschouwingen over de conclusie van de A.G. en hetgeen daar wordt vermeld.&#13;
Het relatief geringe inkomen van agrariërs doet echter vermoeden dat noch van&#13;
een in essentie gezond bedrijf noch van een gezonde bedrijfsvoering sprake is.&#13;
De matige beloning voor doorgaans grote arbeidsinspanningen leidt dus tot een&#13;
lage overnameprijs, die niet inspireert tot innovatief ondernemingsgedrag. De&#13;
onderrentabiliteit van het agrarische bedrijf wordt onzichtbaar gemaakt door een&#13;
(lagere) waardering tegen agrarische waarde. Ik ga hier in deze bijdrage niet verder&#13;
op in, hoewel hierover nog veel meer te zeggen is.9&#13;
5.2 Fiscale beschouwingen / Schenking en Successiewet&#13;
13. De Hoge Raad geeft aan het Hof Arnhem richtlijnen voor de beoordeling van de&#13;
aard van de rechtshandeling tussen moeder en bedrijfsopvolger. Is er sprake van&#13;
een bevoordeling door het handelen of het nalaten van moeder ten faveure van de&#13;
bedrijfsopvolger?&#13;
Als het Hof Arnhem vervolgens zal beslissen dat er geen sprake is van een&#13;
bevoordeling (schenking of gift), dan heeft dit niet alleen betekenis voor het erfrecht&#13;
maar ook voor het schenkingsrecht. Voor het schenkingsrecht zijn van&#13;
belang de artikelen 21 en 35, letters b en c, van de Successiewet. Artikel 21, eerste&#13;
en vierde lid, bepalen de waarde van het verkregene op de waarde in het economisch&#13;
verkeer, maar tenminste op de liquidatiewaarde.&#13;
Van belang is nog lid 5 van dat artikel luidende: “Wat in het economisch verkeer&#13;
als een eenheid pleegt te worden beschouwd, wordt in aanmerking genomen met&#13;
inachtneming van die omstandigheid”.&#13;
De artikelen 35b en 35c zijn de enige artikelen van het Hoofdstuk IIIA genaamd:&#13;
‘Bedrijfsopvolging’.&#13;
14. De regeling is gecompliceerd en zowel de adviseurs als de Belastingdienst worstelen&#13;
met de uitvoering ervan. Prof. dr. J.W. Zwemmer geeft hierover een exposé in&#13;
WPNR.10 De regeling kan alleen toepassing vinden als er sprake is van een schenking.&#13;
Deze vraag werd op indringende wijze gesteld door mr. F.H. Schraven op de&#13;
Actualiteitendag Agrarisch Recht op 10 januari 2003.11&#13;
Hij meent dat de in artikel 4:38 BW genoemde ‘redelijke prijs’ ook bij schenking&#13;
onder levenden als argument kan worden gebruikt voor de stelling dat er géén&#13;
sprake is van een schenking bij de in de praktijk gebruikelijke bedrijfsoverdracht.&#13;
Ik citeer de schrijver nog: “In extremis zou ik staande willen houden dat de&#13;
bedrijfsopvolger al sinds 5 jaar en dag door de ouders op pad wordt gestuurd met&#13;
een weinig aanlokkelijk perspectief: een nog juist lonende exploitatie, waarbij het&#13;
inkomen de restpost is, een modern hongerloon derhalve, waarbij twee tot viermaal&#13;
per jaar vakantie buitenlands een utopie is.”&#13;
Het overleg dat de landbouwsector met de Belastingdienst over de uitvoering van&#13;
de regeling voert, lijkt hem niet zinvol als niet eerst de principiële vraag, schenking&#13;
of niet, is beantwoord. Zonodig moet het gelijk voor de poorten van de hel&#13;
worden weggesleept! Schraven wordt door de uitspraak van de Hoge Raad van&#13;
13 februari 2004 op zijn wenken bediend!&#13;
15. De adviseurs dienen zich derhalve eerst te focussen op de aard van de rechtshandeling&#13;
tussen de overdragende partij en de bedrijfsopvolger en met name op de&#13;
vraag of er überhaupt sprake is van een schenking! Als die vraag positief is beantwoord,&#13;
komt de kwestie van de waardering van artikel 21 Successiewet aan de orde.&#13;
16. De Staatssecretaris van Financiën heeft blijkens de besluiten van 12 en 22 februari&#13;
2004 als waarderingsgrondslag bij bedrijfsopvolging in de Successiewet de Discounted&#13;
Cash Flow (DCF)-methode toegestaan.12&#13;
Zie ik het goed dan sluit deze waarderingsmethode aan bij de door de Hoge Raad&#13;
13 februari 2004 gesanctioneerde waarde in het agrarisch verkeer in die zin dat&#13;
beide uitgaan van de rentabiliteit en in beide waarderingsmethoden de waarde van&#13;
het melkquotum op nihil wordt gesteld.&#13;
5.3 Erfrechtelijke notities&#13;
17.Waarom zijn adviseurs én bij uitstek de notaris, die de akte van verdeling van de&#13;
goederen van de ontbonden vennootschap passeert, alert bij een waardebepaling&#13;
anders dan de waarde in het economisch verkeer? Waarom mogen partijen bij de&#13;
bedrijfsoverdracht niet een prijs afspreken die hen goeddunkt. Wij leven immers&#13;
in een vrij land en partij autonomie is in ons recht een groot goed.&#13;
Vanzelfsprekend staat het de ouder en de bedrijfsopvolger vrij een prijs overeen te&#13;
komen die hen goeddunkt. Als deze prijs echter niet zakelijk is, kunnen daaruit&#13;
onverwacht vervelende juridische gevolgen voortvloeien. Eén ervan is de aanspraak&#13;
van een ander kind dan de bedrijfsopvolger na het overlijden van de ouder.&#13;
De vrees van de notaris en de overige adviseurs van partijen is gelegen in de mogelijkheid&#13;
die een legitimaris heeft om na het overlijden van de overdragende partij,&#13;
de ouder, een beroep te doen op zijn legitieme portie, zijnde een deel van zijn wettelijk&#13;
erfdeel (in de casus: 3/4 x 1/7) waarover erflater (de verdragende ouder) niet&#13;
tijdens leven bij gift, of bij overlijden bij uiterste wil, mag beschikken.&#13;
Indien de legitimaris kan aantonen dat zijn legitieme is geschonden kan hij de gift&#13;
of making door inkorting teniet doen. Dit leidt tot een vordering jegens de begiftigde&#13;
(de bedrijfsopvolger) tot voldoening in geld aan de legitimaris ter grootte&#13;
van een bedrag dat de legitimaris in zijn legitieme tekort komt.&#13;
De lezer begrijpt dat de instrumenterende notaris niet door een bedrijfsopvolger&#13;
aangesproken wil worden als deze claim door een legitimaris wordt ingesteld.&#13;
18. In de notariële praktijk werden en worden in dit verband constructies gehanteerd&#13;
die een dergelijk handelen van legitimarissen bij voorbaat zouden moeten uitsluiten.&#13;
Zo kom ik bedrijfsoverdrachten tegen waarbij het bedrijf eerst wordt overgedragen&#13;
aan alle kinderen van het gezin van de overdragende ouder, onmiddellijk&#13;
gevolgd door een verdeling waarbij het bedrijf wordt toegedeeld aan de beoogde&#13;
bedrijfsopvolger.&#13;
De condities waaronder deze overdracht plaatsvindt worden gedicteerd door slechts&#13;
twee van de betrokken partijen, te weten de ouder en bedrijfsopvolger, zodat de&#13;
gekozen constructie alleen al om deze reden naar het mij dunkt géén verbetering&#13;
van de feitelijke en juridische positie van partijen oplevert. Ik verwijs nog naar&#13;
artikel 3:196, eerste lid, BW op grond waarvan een verdeling bij benadeling van&#13;
meer dan een kwart kan worden vernietigd. Indien deze verdeling plaatsvindt tussen&#13;
de kinderen en de bedrijfsopvolger is het gevaar van een succesvol beroep op&#13;
voormelde vernietigingsgrond groter aangezien tussen de kinderen en de bedrijfsopvolger&#13;
niet een vennootschappelijke relatie heeft bestaan zoals in deze casus.&#13;
6 Resumé&#13;
De Hoge Raad heeft een belangrijke uitspraak gedaan over de waardering van een&#13;
boerderij bij bedrijfsopvolging in de familie.&#13;
De vraag of er sprake is van een reële prijs voor het bedrijf kan aan de hand van&#13;
deze uitspraak beter worden beoordeeld. De rechtspraktijk kan er vrede mee hebben,&#13;
aangezien de erfrechtelijke aanspraken van de kinderen zijn achtergesteld bij het&#13;
belang van de bedrijfsopvolger en de successierechtelijke claim wordt gereduceerd.&#13;
</content><legacyfootnotes>* Mr. R.G.M. Jansen is notaris bij Custos Notariaat &amp; Advocatuur te Waalre.&#13;
De tekst is afgesloten op 17 mei 2004.&#13;
1. Hoge Raad 13 februari 2004 zaaknummer CO2/233 HR, JOR Jurisprudentie Onderneming &amp; Recht&#13;
aflevering 5, 25 mei 2004, p. 879 e.v., m.nt. J.M. Blanco Fernandez.&#13;
2. De relevante tekst van de vennootschapsakte is opgenomen in het arrest. Kennisneming daarvan is van&#13;
belang, omdat uitspraken van de Hoge Raad nu eenmaal casuïstisch zijn. Lessen uit een arrest kunnen&#13;
slechts worden getrokken als de casus goed gekend is.&#13;
3. Het firmacontract hield in dat (slechts!) de onroerende zaken tegen agrarische waarde worden gewaardeerd.&#13;
4. Deze constatering is onjuist. Door verkoop wordt de bedrijfsopvolger niet rijker; hij realiseert slechts in&#13;
geld de waarde van zijn bezit.&#13;
5. Het begrip ‘het agrarische dilemma’ is onder meer aan de orde gesteld in: Bedrijfsopvolging in de landbouw,&#13;
Serie Recht en Praktijk nr. 2 , vijfde druk, p. 213, Studiegroep KNBTB.&#13;
6. Bedoeld zal mijns inziens zijn: vennootschapsakte.&#13;
7. In navolging van de schrijver van de noot in JOR verwijs ik naar de Hoge Raad, 13 mei 1981, NJ 1981,&#13;
635 welke uitspraak bekend is onder de naam ‘Haviltex’. Het arrest gaf antwoord op de volgende kwestie:&#13;
de vraag hoe in een schriftelijk contract de verhouding van partijen is geregeld en of dit contract een&#13;
leemte laat die moet worden aangevuld, kan niet worden beantwoord op grond van alleen maar een taalkundige&#13;
uitleg van de bepalingen van dat contract. Voor de beantwoording van die vraag komt het&#13;
immers aan op de zin die partijen in de gegeven omstandigheden over en weer redelijkerwijs aan deze&#13;
bepalingen mochten toekennen en op hetgeen zij te dien aanzien redelijkerwijs van elkaar mochten verwachten.&#13;
8. HR 2 maart 2001, nr. R06/080HR (zeevisserijbedrijf).&#13;
9. Ik heb hierover in een lezing voor een overwegend agrarisch gezelschap eens opgemerkt dat de overname&#13;
tegen agrarische waarde ‘luie ondernemers’ creëert. Lui omdat de prijs die de ondernemer betaalt&#13;
voor de verkrijging van het bedrijf is gefixeerd op de opbrengst van de arbeidsprestatie in de voorafgaande&#13;
periode. De bedrijfsvoering op menig agrarisch bedrijf is nog steeds traditioneel te noemen, alle&#13;
mechanisatie ten spijt. De bedrijfsvoering werd en wordt voor een belangrijk deel bepaald door overheidsbijdragen.&#13;
10. J.W. Zwemmer, ‘De heffing van Successie- en Schenkingbelasting bij Bedrijfsopvolging’, WPNR 6576,&#13;
jaargang 2004, p. 345 e.v.&#13;
11. Zie Kroniek Agrarisch Recht 2002, Koninklijke Vermande/Instituut voor Agrarisch Recht.&#13;
12. Zie hierover D.A. van Sluis en M.L.H. Schrijnemaekers in FBN april 2004, nr 21.&#13;
</legacyfootnotes><footnotes><footnote/></footnotes><auteurs>mr. R.G.M. Jansen</auteurs><published>2004-07-01 00:00:00</published><modified>2004-07-01 00:00:00</modified><editiondate>2004-07-01</editiondate><htmlpath>https://denhollander.info/artikel/3724</htmlpath></article>
</articles></edition>