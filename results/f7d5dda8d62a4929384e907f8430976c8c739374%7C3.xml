<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2002</searchword><id>5584</id><udhid>UDH:TvAR/5584</udhid><titel>Enkele algemene aspecten van het agrarisch milieurecht*</titel><searchwords><searchword>TvAR 5/2002</searchword><searchword>UDH:TvAR/5584</searchword></searchwords><attachments><attachment><name>2002_nr 5_Artikel_Bruil.pdf</name><extention>pdf</extention><url>https://denhollander.info/download/5516/ci</url></attachment></attachments><inleiding>Inleiding&#13;
Er is binnen het agrarisch recht nauwelijks een beleidsterrein te vinden dat in de afgelopen&#13;
veertig jaar zo sterk tot ontwikkeling is gekomen als het agrarisch milieurecht,&#13;
ofwel: dat deel van het recht dat beoogt de milieueffecten van agrarische bedrijvigheid&#13;
te reguleren. Het agrarisch milieurecht heeft bovendien een zeer grote en directe&#13;
invloed op de bedrijfsbeslissingen. Vanuit de praktijk krijgt men wel eens de indruk&#13;
dat deze beslissingen voor een belangrijk deel bepaald worden door hetgeen de wetgeving&#13;
nog toelaat. Vanouds was de fiscus al een belangrijke factor en daar is het&#13;
milieurecht bijgekomen. Of men er nu zo goed aan doet het recht een zo leidende rol&#13;
toe te kennen is maar de vraag. Zeker als men wil volhouden dat de landbouw toch&#13;
altijd nog in de eerste plaats een economische activiteit is. Een derde kenmerk van het&#13;
agrarisch milieurecht is dat het zeker niet onomstreden is, vooral in relatie tot het&#13;
doel ervan: het terugdringen van de milieueffecten van de landbouwactiviteiten. Dat&#13;
teveel mest en ammoniak schadelijk is wordt door mij niet, maar in het Dorpshuis&#13;
wel, bestreden.&#13;
In mijn bijdrage wil ik enkele vragen aan de orde stellen:&#13;
– In hoeverre is de agrarische milieuwetgeving een stabiele factor voor agrarische&#13;
bedrijven?&#13;
– In hoeverre worden ‘voorlopers’ in deze wetgeving beloond?&#13;
– In hoeverre is het zinvol te streven naar juridische constructies?&#13;
Voor ik aan deze vragen toekom wil ik nog twee onderwerpen aanstippen: de rol van&#13;
het internationale recht en de juridische kwaliteit van de milieuwetgeving.&#13;
</inleiding><content>Supranationaal recht&#13;
Een woord van zorg is op zijn plaats als we het hebben over het supranationale recht.&#13;
Dit recht is in toenemende mate van belang, met name het Europese recht. In de&#13;
landbouw kennen we dat natuurlijk al veel langer – denk aan de Europese marktordeningen&#13;
– maar toch blijken we steeds weer voor verrassingen komen te staan: de&#13;
Nitraatrichtlijn, de Vogelrichtlijn, de Habitatrichtlijn, de IPPC-richtlijn, de Ammoniakrichtlijn&#13;
enzovoorts. De Nederlandse overheid ziet wel kans om in internationaal&#13;
verband op een hoog abstractieniveau prachtige afspraken te maken en die neer te&#13;
(laten) leggen in allerlei mooie richtlijnen, maar schiet tekort als het om een bevredigende&#13;
implementatie gaat. De lotgevallen van de Vogelrichtlijn en de Habitatrichtlijn &#13;
zijn tekenend. Voor het agrarisch milieurecht is de Nitraatrichtlijn de afgelopen jaren&#13;
voortdurend in beeld geweest. Deze richtlijn heeft enerzijds tot betrekkelijk ongevaarlijke&#13;
regelgeving geleid. Zo is onlangs het Besluit gebruik dierlijke meststoffen uitgebreid&#13;
met een regeling voor het gebruik van dierlijke meststoffen op steile hellingen.&#13;
Anderzijds is de Nitraatrichtlijn mede aanleiding geweest voor de milieuregelgeving&#13;
die we nu kennen – zoals de Wet herstructurering varkenshouderij, de Minas en het&#13;
mestafzetsysteem. Wat dat laatste betreft heeft Nederland in Brussel nog een derogatieverzoek&#13;
lopen, dat – als het niet wordt gehonoreerd en daar ziet het niet naar uit –&#13;
nog een flink staartje krijgt. Met de IPPC-richtlijn is het zo mogelijk nog droeviger&#13;
gesteld. De Interimwet ammoniak en veehouderij is vermoedelijk in strijd met deze&#13;
richtlijn en de implementatie ervan wordt – met de expiratie van deze wet – geheel aan&#13;
de gemeente overgelaten. In art. 4, tweede lid, van het wetsvoorstel Ammoniak en&#13;
Veehouderij is bepaald dat de vergunning (ook) geweigerd moet worden als er sprake&#13;
is van een “belangrijke verontreiniging” in de zin van de IPPC-richtlijn. De VNG zit&#13;
al met de handen in het haar: wat is in vredesnaam een belangrijke verontreiniging?&#13;
Dit aspect zal in alle komende bezwaarschriften tegen milieuvergunningen aan de orde&#13;
zijn. En dan zal in de rechtspraak aan de orde kunnen komen hoe ver dit gaat. Dan&#13;
komt er een ammoniakrichtlijn aan. Daar zijn nationale ammoniakplafonds in afgesproken.&#13;
Ik weet niet hoe hoog die plafonds zijn, maar Pronk kennende zal het wel&#13;
weer een taakstellend plafond zijn. De implementatiemoeilijkheden zijn gemakkelijk&#13;
te voorspellen: vertaling naar regionale, gemeentelijke en bedrijfsplafonds?&#13;
Juridische kwaliteit&#13;
Naast een woord van zorg is ook een positief woord af en toe gewenst. Ik zou dat&#13;
willen uitspreken ten aanzien van de juridisch-technische kwaliteit van de agrarische&#13;
milieuwetgeving. Ik weet wel dat juist over die kwaliteit veel wordt gemopperd. Het&#13;
is teveel, het is te gedetailleerd, het is te ingewikkeld. Dat is allemaal waar. Maar toch&#13;
vind ik het wel een compliment waard dat men er telkens weer in slaagt om een&#13;
bepaald begrip in de wetgeving te introduceren en te definiëren en daar dan allerlei&#13;
regels aan te verbinden:&#13;
– Minas: belastbare hoeveelheid meststoffen;&#13;
– Whv: varkensrecht;&#13;
– Pluimveewet: pluimveerecht;&#13;
– Mestafzetsysteem: mestplaatsingsruimte / mestaanvoerruimte.&#13;
De opzet is dan telkens karakteristiek: men definieert een begrip, bijvoorbeeld mestplaatsingsruimte,&#13;
regelt vervolgens dat het verboden is om meer dieren te houden dan&#13;
de mestplaatsingsruimte op een bedrijf groot is, en geeft gedetailleerde voorschriften&#13;
over hoe men dan aan mestplaatsingsruimte kan komen. Dit levert in het algemeen&#13;
technisch gezien mooie regelgeving op.&#13;
Is er teveel milieuwetgeving? Dat is inderdaad het geval. Op de betrekkelijk simpele&#13;
vraag: “hoeveel dieren mag ik op welke plaats houden?” wordt het antwoord gegeven&#13;
door acht wetten in formele zin en talloze uitvoeringsbesluiten. Dat zou veel minder&#13;
kunnen. Er bestaat bij de wetgever ook een bepaalde angst om regelgeving af te schaffen.&#13;
Ik voorspel dat per 2005 de zgn. dierrechten ook niet zullen worden afgeschaft. Is de wetgeving te gedetailleerd? Inderdaad, maar dat is onvermijdelijk en bovendien&#13;
veelal gedaan om boeren tegemoet te komen. Is de wetgeving te ingewikkeld? Ook dat&#13;
is het geval, maar ook dat is onvermijdelijk en veelal in het belang van de boeren zo&#13;
opgesteld. De landbouw wil nu eenmaal niet graag overgeleverd zijn aan algemene, vage&#13;
normen. Integendeel, men wil van tevoren weten waar men aan toe is. Vandaar dat er&#13;
ingewikkelde stankregels en ammoniakregels zijn, in plaats van ‘simpelweg’ de Wet&#13;
milieubeheer toe te passen. Eenvoudige en robuuste wetgeving – die minister Brinkhorst&#13;
zegt na te streven – is bovendien altijd onrechtvaardig in individuele gevallen.&#13;
En daarmee kom ik op een moeilijke taak die het ministerie zichzelf heeft gesteld:&#13;
het in de wet introduceren van bestuursbevoegdheden waartegen rechtsbescherming&#13;
open zou komen te staan, moet kennelijk koste wat kost vermeden worden. Dit streven,&#13;
dat is gebaseerd op het superheffingstrauma, heeft vele nadelen. Om er maar eens&#13;
een te noemen: het is buitengewoon lastig om op aanvaardbare wijze – dat wil zeggen:&#13;
buiten de strafrechter om – zekerheid over de uitleg van begrippen te krijgen.&#13;
Onlangs moest daar zelfs de ombudsman aan te pas komen in een geschil over de&#13;
hoogte van de mestproductierechten dat al liep vanaf 1984. Het ministerie zou de&#13;
angst voor de rechter nu toch eens achter zich moeten laten.&#13;
Eerste vraag: is wetgeving een stabiele factor?&#13;
Men is geneigd op het eerste gezicht te denken van niet. Wetgeving verandert voortdurend&#13;
en ook nog eens behoorlijk snel. We zien dat juist in het agrarisch milieurecht.&#13;
Vanaf 1984 heeft de wetgever geprobeerd het mestprobleem in de greep te krijgen.&#13;
In 1984 is de Interimwet beperking ammoniak en veehouderij van kracht geworden&#13;
(de wet die door de hardheidsclausule en de ontijdige bekendmaking geleid heeft&#13;
tot een geweldige toename van de varkensstapel). In 1986 kregen we het systeem van&#13;
de mestproductierechten, die overigens pas in 1994 zo genoemd werden. De gebruiksnormen&#13;
waren toen nog in het Besluit gebruik dierlijke meststoffen opgenomen.&#13;
Daarna begint de omloopsnelheid van wetgeving toe te nemen: in 1998 Minas, ook in&#13;
1998 de Whv, in 2000 de pluimveerechten, in 2002 het mestafzetsysteem.&#13;
Toch ontstaat het beeld van de weinig stabiele wetgeving alleen maar wanneer men op&#13;
details let. Er zit toch hier en daar wel een zekere lijn in, vooral als men kijkt naar&#13;
welk doel de regelgeving beoogt te dienen. Zo weten we al meer dan twintig jaar dat&#13;
er een probleem ligt met de mest. En dat probleem is niet opgelost door de ‘gaten’ in&#13;
de wetgeving te benutten (bijvoorbeeld via constructies, daar kom ik zo nog op&#13;
terug), door af en toe eens een wet via de rechter onderuit te halen, of door steeds&#13;
maar weer te pleiten voor uitstel en / of uitzonderingsposities dan wel knelgevallen.&#13;
Nu kijkt het individuele agrarische bedrijf misschien slechts naar de korte(re) termijn,&#13;
al was het maar om te overleven. Constructies kunnen daarbij helpen. Ik zou daar&#13;
tegenin willen brengen, dat elk bedrijf toch – hoe dan ook – het achterliggende probleem&#13;
zal moeten erkennen en er op den duur iets aan zal moeten doen. Iets van een&#13;
prisoner’s dilemma zit er natuurlijk wel in.&#13;
De constatering dat er een grote lijn in de mestwetgeving zit laat natuurlijk onverlet&#13;
dat er op details wel degelijk behoorlijk wordt gezwalkt. Men kan zelfs wel van&#13;
onbehoorlijke wetgeving spreken waar een behoorlijke planning door de wetgever kennelijk niet te geven valt. Zo werd in 1998 de Minas ingevoerd, met de zgn. verliesnormen.&#13;
De eindnorm zou pas in 2008 dienen te worden gehaald. Nog datzelfde jaar&#13;
werd aangekondigd dat de eindnorm al in 2003 aan de orde was! Men zou, juist met&#13;
het oog op het door de wetgever te bereiken doel, verwachten dat de wetgeving&#13;
behalve in het doel ook in de instrumentenkeuze iets stabieler was.&#13;
Tweede vraag: worden voorlopers beloond?&#13;
Deze vraag kunnen we slechts op een enkel punt positief beantwoorden. Meestal&#13;
worden voorlopers gestraft. In extreme vorm zien wij dat bij de nertsenhouders. Misschien&#13;
zijn dit wel geen voorlopers uit overtuiging, maar was met de grote investering&#13;
in nertsenwelzijn ook wel sprake van een ‘vlucht naar voren’, maar schril blijft het:&#13;
eerst op aandrang van de overheid veel geld inzetten en dan toch nog te horen krijgen&#13;
dat het afgelopen moet zijn. Maar er zijn meer voorbeelden. Ook de Interimwet&#13;
ammoniak en veehouderij beloonde achterblijvers door deze alsnog een milieuvergunning&#13;
te verstrekken (legalisatie). De Whv kwam de mestboycotters tegemoet, maar&#13;
bevat anderzijds ook – bij mijn weten voor het eerst – een positieve discriminatie voor&#13;
voorlopers: deze werden minder gekort. De SLOM-regeling – even een stapje buiten&#13;
het milieurecht – kwam zelfs tegemoet aan boeren die er eigenlijk al mee op waren&#13;
gehouden: de uitvallers dus eigenlijk. Veel SLOMMERS waren zelfs al overleden! Wil&#13;
de overheid voorlopers stimuleren dan zal daar in de wetgeving beter op moeten worden&#13;
ingespeeld. In het nieuwe afzetsysteem gebeurt dat eigenlijk ook weer niet. Er&#13;
schijnen bedrijven te zijn die aan alle milieueisen (vergunning, Minas) kunnen voldoen,&#13;
maar die toch een afzetcontract zullen moeten sluiten, het zgn. loze contract.&#13;
Als ze daar niet in slagen, moeten ze dicht. Zo helpt de wetgever niet alleen de beste&#13;
bedrijven om zeep, maar stimuleert hij zeker niet dat boeren voor wetgeving uit gaan&#13;
lopen. Dat heeft immers geen enkele zin? De overheid is toch onbetrouwbaar?&#13;
Mijns inziens zal veel sterker dan voorheen gelet moeten worden op het belonen van&#13;
voorlopers. Als dat betekent dat achterblijvers worden gestraft, dan mag dat wat mij&#13;
betreft. Ik zou het niet erg hebben gevonden als de mestboycotters geen varkensrechten&#13;
zouden hebben gekregen. Of dat ook juridisch zou hebben gekund zonder schadevergoeding&#13;
is twijfelachtig, maar dat is iets anders.&#13;
Derde vraag: is het zinvol met constructies te werken?&#13;
Van ‘constructies’ – dat wil zeggen juridische ingrepen die men niet zou hebben bedacht&#13;
als het niet was om wetgeving te ontgaan – zijn vele voorbeelden. Ik noem er enkele:&#13;
– manipulatie met mestnummers om inzakken van niet-grondgebonden mestproductierechten&#13;
bij aankoop van grond te vermijden;&#13;
– omzetten van bedrijven naar BV’s om de korting bij de overdracht van varkensrechten&#13;
te voorkomen;&#13;
– de zgn. akkerbouwconstructies om ‘braakliggend’ akkerland te benutten voor de&#13;
productie van mest.&#13;
Ik constateer dat constructies de neiging hebben om zich tegen de bedenkers te keren.&#13;
– Het bedrijf met de vele mestnummers moest vervolgens evenzoveel Minas-boek-houdingen bijhouden, dan wel weer gaan samenvoegen; daar komt dan wel weer een&#13;
speciale regeling voor (fout!) maar men heeft toch wel behoorlijk in de rats gezeten.&#13;
– De BV kan wel eens helemaal niet zo’n goede rechtsvorm blijken te zijn voor het&#13;
betrokken bedrijf.&#13;
– Over de akkerbouwconstructies valt veel te zeggen. Veel rechterlijke uitspraken&#13;
zijn er nog niet. Buitengewoon ironisch is wel dat een groot aantal van die constructies&#13;
onder het nieuwe systeem wel zouden voldoen. De betrokkenen zijn dan&#13;
waarschijnlijk echter al ‘out of business’.&#13;
Over de beroemde constructie uit het verleden, het aloude mesthuwelijk, weet ik te&#13;
weinig om te kunnen zeggen of dat per saldo een succes is geweest. Voor de evenwichtigheid&#13;
noem ik ook nog maar een succesvolle manipulatie: de Interimwet beperking&#13;
varkens- en pluimveehouderijen, waar trouwens de lokale overheden in hun&#13;
kortzichtigheid volop aan hebben meegewerkt.&#13;
Conclusie&#13;
Wat betekent dit alles nu voor het agrarisch bedrijf en de agrarisch jurist?&#13;
Mijns inziens dient men daarbij de korte termijn en de lange termijn te onderscheiden.&#13;
Op de korte termijn kan het natuurlijk gewenst zijn allerlei slimmigheden toe te passen:&#13;
welke mogelijkheden biedt de geldende wet- en regelgeving om onder de scherpe&#13;
kantjes ervan uit te komen? Zolang het legaal blijft en men niet te ver gaat, is het zinvol&#13;
om met constructies te werken, al was het maar om op korte termijn te overleven.&#13;
Op lange termijn is het evenwel geen oplossing: het onderliggende probleem blijft&#13;
immers bestaan en wordt soms zelfs nog vergroot. Tegelijkertijd zal een bedrijf dus&#13;
moeten nagaan of er in het licht van die problemen een toekomst is. Dan zou bijvoorbeeld&#13;
kunnen blijken dat het bedrijf op de verkeerde plaats ligt (in Nederland?).&#13;
Hoezeer het mij ook spijt: het is weinig zinvol om ‘voor de muziek uit te lopen’. De&#13;
wetgever straft dat gewoonlijk af.&#13;
Daarmee zijn we weer aangekomen bij een belangrijk probleem: de wetgever zelf.&#13;
Mag het ietsje stabieler, ietsje duidelijker, ietsje rechtvaardiger? Als voorbeeld wil ik&#13;
dan tenslotte de Engelse wet noemen die de nertsenhouderij verbiedt. Deze wet&#13;
bestaat uit drie artikelen:&#13;
1. Nertsenhouderij is verboden.&#13;
2. Deze wet treedt in werking over twee jaar.&#13;
3. Nertsenhouders krijgen een schadevergoeding.&#13;
De Nederlandse wetgever lijkt tot zo’n groot gebaar niet in staat.&#13;
Tenslotte&#13;
Tenslotte wil ik de hier behandelde vragen ook beantwoorden ten aanzien van Diego&#13;
Rodrigues Lopes.&#13;
Eerste vraag: is Lopes een stabiele factor? Inderdaad, stabieler kan bijna niet.&#13;
Tweede vraag: is Lopes een voorloper? Nee, maar zeker ook geen meeloper; gewoon&#13;
een hardloper zou ik zeggen.&#13;
Derde vraag: is het zinvol met Lopes te werken? Dat was het wel, maar vanaf nu&#13;
misschien niet meer. Dat hangt van hemzelf af. </content><legacyfootnotes/><footnotes><footnote/></footnotes><auteurs>prof. mr. D.W. Bruil</auteurs><published>2002-02-11 00:00:00</published><modified>2002-02-11 00:00:00</modified><editiondate>2002-02-11</editiondate><htmlpath>https://denhollander.info/artikel/5584</htmlpath></article>
</articles></edition>