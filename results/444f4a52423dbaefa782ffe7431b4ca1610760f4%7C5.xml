<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2018</searchword><id>14759</id><udhid>UDH:TvAR/14759</udhid><titel>Pacht - Centrale Grondkamer, 26 april 2017,  ECLI:NL:GHARL:2017:5619  (Hennekij (Silene)/Omnia Wonen) (TvAR 2018/5915)</titel><searchwords><searchword>TvAR 2/2018</searchword><searchword>TvAR 2018/5915</searchword><searchword>UDH:TvAR/14759</searchword></searchwords><attachments><attachment><name>19601.pdf</name><extention>pdf</extention><url>https://denhollander.info/download/19601/ci</url></attachment></attachments><inleiding/><content>&lt;p class="rechters"&gt;(tweede tussenarrest: mrs. Th.C.M. Willemse, &lt;br/&gt;J.H. Lieber, F.J.P. Lock en de deskundige leden &lt;br/&gt;mr. ing. E. Oostra en ir. J.H. Jurrius) (eindarrest: mrs. Th.C.M. Willemse, L.M. Croes, F.J.P. Lock en de deskundige leden mr. ing. &lt;br/&gt;E. Oostra en ir. J.H. Jurrius)&lt;/p&gt;&lt;p class="annotator"&gt;Met noot G.M.F. Snijders&lt;/p&gt;&lt;h2&gt;tweede tussenbeschikking, GP 11.756 en 30 november 2017, &lt;/h2&gt;&lt;h2&gt;eindbeschikking, GP.11.756&lt;/h2&gt;&lt;h3&gt;Pachtovereenkomst&lt;/h3&gt;&lt;p&gt;[Burgerlijk Wetboek, art. 7:322, art. 7:325, Uitvoeringswet grondkamers, art. 25 lid 4]&lt;/p&gt;&lt;p&gt;Gebruik van een kas aangemerkt als pachtovereenkomst. Er is geen bijzondere omstandigheid dat een kortere duur van de pachtovereenkomst dan de wettelijke duur kan worden goedgekeurd. Pachtovereenkomst wordt goedgekeurd voor de periode van zes jaar.&lt;/p&gt;&lt;p&gt;in de zaak van:&lt;/p&gt;&lt;p&gt;C.P. Hennekij handelend onder de naam Kwekerij Silene,&lt;/p&gt;&lt;p&gt;-hierna te noemen: Kwekerij Silene-&lt;/p&gt;&lt;p&gt;gemachtigde:&lt;/p&gt;&lt;p&gt;Mr. E.H.M. Harbers, Hekkelman advocaten en notarissen,&lt;/p&gt;&lt;p&gt;-tegen-&lt;/p&gt;&lt;p&gt;Stichting Omnia Wonen,&lt;/p&gt;&lt;p&gt;-hierna te noemen: Omnia Wonen-&lt;/p&gt;&lt;p&gt;gemachtigde:&lt;/p&gt;&lt;p&gt;Mr. E.R. Middelburg, jurist bij Stichting Omnia Wonen.&lt;/p&gt;&lt;h3&gt;Tweede tussenbeschikking&lt;/h3&gt;&lt;h3&gt;Het geding in hoger beroep&lt;/h3&gt;&lt;p&gt;Verwezen wordt naar de beschikking van de Centrale Grondkamer van 10 mei 2016, waarin onder meer is beslist dat deskundigen de hoogst toelaatbare pachtprijs van de onderhavige kas voor de periode van 1 november 2009 tot en met 31 oktober 2010 zullen taxeren.&lt;/p&gt;&lt;p&gt;Het onderzoek&lt;/p&gt;&lt;p&gt;De Centrale Grondkamer heeft op 17 oktober 2016 ter plaatse een onderzoek doen instellen.&lt;/p&gt;&lt;p&gt;Bij brief van de griffier van 3 november 2016 is een afschrift van het concept-taxatierapport aan partijen verzonden met de kennisgeving dat binnen veertien dagen bezwaren daartegen kenbaar gemaakt konden worden. Op verzoek van Kwekerij Silene is deze termijn verlengd tot 24 november 2016.Namens Kwekerij Silene heeft zijn gemachtigde bij emailbericht van 18 november 2016 laten weten dat het concept taxatierapport geen aanleiding tot een inhoudelijke reactie geeft.&lt;/p&gt;&lt;p&gt;Namens Omnia Wonen heeft haar gemachtigde bij emailbericht van 8 november 2016 de vraag gesteld waarom bij de berekening van de pachtprijs voor de grond een rentepercentage van 4 als uitgangspunt is genomen en bij de berekening van de pachtwaarde van de kas is uitgegaan van een rentepercentage van 5. De gemachtigde stelt de vraag of in deze sprake is van een fout dan wel dat bewust voor deze verschillende percentages is gekozen.&lt;/p&gt;&lt;p&gt;Bij brief van de griffier van 22 december 2016 is een afschrift van het door deskundigen aangevulde definitieve taxatierapport, dat aan deze beschikking is gehecht en waarvan de inhoud als hier ingelast moet worden beschouwd, aan partijen gezonden met kennisgeving dat binnen veertien dagen bezwaren daartegen kenbaar gemaakt konden worden, dan wel een verzoek om een mondelinge behandeling kon worden gedaan, waarop binnen de gestelde termijn door geen van beide partijen is gereageerd.&lt;/p&gt;&lt;h3&gt;Beoordeling van het geschil in hoger beroep&lt;/h3&gt;&lt;p&gt;1. In de tussenbeschikking van 10 mei 2016 heeft de Centrale Grondkamer de onderhavige overeenkomst aangemerkt als pachtovereenkomst. Hij heeft geoordeeld dat de overeenkomst wordt goedgekeurd voor de periode van één jaar, te weten van 1 november 2009 tot en met 31 oktober 2010 en dat aan de artikelen 3.2 en 3.3 goedkeuring wordt onthouden. Vervolgens heeft de Centrale Grondkamer deskundige leden van de Centrale Grondkamer de hoogst toelaatbare pachtprijs van de kas voor de periode van 1 november 2009 tot 31 oktober 2010 laten taxeren.&lt;/p&gt;&lt;p&gt;2. De Centrale Grondkamer is van oordeel dat deskundigen in hun (aangevulde) rapport voldoende hebben onderbouwd waarom zij bij de berekening van de pachtprijs voor de grond een ander percentage hebben gehanteerd dan bij de berekening van de pachtprijs van de kas. De Centrale Grondkamer is dan ook van oordeel dat deskundigen op juiste wijze en in voldoende mate acht hebben geslagen op het door Omnia Wonen aangevoerde.&lt;/p&gt;&lt;p&gt;3. Bij brief van 22 juni 2016, bij de Centrale Grondkamer ontvangen op 23 juni 2016, heeft de gemachtigde van Kwekerij Silene de Centrale Grondkamer verzocht terug te komen van de beschikking van 10 mei 2016 en in het bijzonder van zijn oordeel de overeenkomst tussen partijen goed te keuren voor één jaar. Zij stelt in haar schrijven dat partijen een langere duur dan één jaar zijn overeengekomen en dat de goedkeuring voor één jaar aldus in strijd is met de feitelijk overeengekomen situatie. In artikel 3.1 is bepaald dat de overeenkomst voor de duur van één jaar is aangegaan, waarna in artikel 3.2 is overeengekomen dat de overeenkomst zal worden verlengd met één jaar tot 31 oktober 2011. Aan het slot van haar brief verzoekt de gemachtigde de Centrale Grondkamer in de eindbeschikking de overeenkomst te wijzigen in een pachtovereenkomst voor de wettelijke duur van zes jaar subsidiair, voor zover geoordeeld wordt dat er bijzondere omstandigheden aanwezig zijn, voor de duur van twee jaar. Indien de kortere duur van twee jaar wordt goedgekeurd, verzoekt zij ingevolge art. 7.325 lid 6 BW te bepalen binnen welke termijn verlenging kan worden gevorderd.&lt;/p&gt;&lt;p&gt;4. Deze brief is ter kennisneming gezonden aan Omnia Wonen. De gemachtigde van Omnia Wonen heeft daarop bij faxbericht van 28 juni 2016, bij de Centrale Grondkamer ontvangen op 28 juni 2016, gereageerd. De gemachtigde schrijft dat de uiteindelijke bedoeling van partijen is geweest vast te leggen om in eerste instantie een periode van één jaar af te spreken en vervolgens per jaar te bezien of de overeenkomst zou worden verlengd. Vervolgens verzoekt hij de Centrale Grondkamer de overeenkomst niet te wijzigen in een overeenkomst voor zes jaar, maar de oorspronkelijke bedoeling van partijen te respecteren.&lt;/p&gt;&lt;p&gt;5. De Centrale Grondkamer oordeelt als volgt. In voormelde tussenbeschikking heeft de Centrale Grondkamer in strijd met het bepaalde in artikel 7:325 lid 4 BW verzuimd de reden, van zijn goedkeuring aan de kortere dan de wettelijke duur te vermelden. Daarnaast is namens Kwekerij Silene terecht gewezen op het bepaalde in artikel 3.2 (“Na het verstrijken van de in 3.1 genoemde periode wordt deze overeenkomst voortgezet voor een aansluitende periode van één jaar, derhalve tot en met 31 oktober 2011”) waaruit volgt dat partijen een bepaalde duur van twee jaren hebben afgesproken. De Centrale Grondkamer komt in zoverre terug van haar beslissing in tussenbeschikking nu deze berust op een onjuiste grondslag. Vervolgens bepaalt artikel 3.2 “Deze overeenkomst wordt vervolgens voortgezet voor aansluitende perioden van telkens één jaar”, waarmee partijen een beding hebben opgenomen tot stilzwijgende verlenging van de overeenkomst behoudens opzegging.&lt;/p&gt;&lt;p&gt;6. De Centrale Grondkamer hanteert als uitgangspunt dat het enkele feit dat partijen naast een overeengekomen bepaalde duur van de overeenkomst tevens een stilzwijgend verlengingsbeding zijn overeengekomen, niet in de weg staat aan de beoordeling van die overeengekomen bepaalde duur die korter (of langer) is dan de wettelijke duur. Daarbij is niet van belang of de pachtovereenkomst al dan niet reeds stilzwijgend is voortgezet na afloop van de afgesproken termijn op het moment van goedkeuring. Beoordeeld moet immers worden of de kortere duur kan worden goedgekeurd, getoetst naar het moment van het overeenkomen daarvan, dat wil zeggen bij aanvang van de pachtovereenkomst. Bij de toetsing kan uiteraard een rol spelen dat en waarom partijen destijds een stilzwijgend verlengingsbeding zijn overeengekomen omdat dat mogelijk samenhangt met de reden dat een kortere dan de wettelijke duur is afgesproken. Voor zover in de beslissing van 21 november 2005 van de Centrale Grondkamer (GP 11.542, Van Leeuwen/Emca) een algemene regel is aanvaard dat, indien partijen een pachtovereenkomst sluiten waarin een bepaalde termijn is overeengekomen in combinatie met een stilzwijgend verlengingsbeding, deze overeenkomst steeds heeft te gelden als een pachtovereenkomst voor onbepaalde tijd, waardoor het verzoek voor goedkeuring van een kortere duur niet-ontvankelijk is, komt de Centrale Grondkamer daarvan terug.&lt;/p&gt;&lt;p&gt;7. In het onderhavige geval komt de Centrale Grondkamer dus toe aan de beoordeling of de overeengekomen duur van twee jaren van de pachtovereenkomst voor een kas goedgekeurd kan worden. Omnia Wonen heeft daartoe geen concrete feiten en omstandigheden aangevoerd, behoudens dat partijen van jaar tot jaar de voortzetting zouden bezien. Daarnaast heeft zij verwezen naar artikel 11 in de overeenkomst waar gewag wordt gemaakt van een verwachting dat het perceel een andere bestemming zal krijgen. Omnia Wonen heeft niet geconcretiseerd dat bij het aangaan van de overeenkomst die verwachting concreet was, laat staan op welke termijn die ontwikkelingen verwacht konden worden. Nog steeds is niet duidelijk (gemaakt) dat woningbouw in het verschiet ligt, terwijl de overeenkomst tussen partijen al vanaf november 2009 loopt.&lt;/p&gt;&lt;p&gt;8. De Centrale Grondkamer oordeelt daarom dat niet kan worden aangenomen dat een voldoende zwaarwegende bijzondere omstandigheid in de zin van artikel 7:325 lid 4 BW aanwezig is, zodat de kortere dan de wettelijke duur niet wordt goedgekeurd.&lt;/p&gt;&lt;p&gt;9. Het vorenstaande brengt mee dat artikel 3 van de overeenkomst geheel dient te worden geschrapt. De pachtovereenkomst geldt voor de wettelijke duur van zes jaar. Op de voet van artikel 7:322 lid 1 BW gaat deze duur in bij de aanvang van het pachtjaar volgende op het jaar (2014) waarin de overeenkomst is ingezonden bij de Grondkamer.&lt;/p&gt;&lt;p&gt;10. De deskundigen hebben de pachtprijs op €. 5.327,00 vastgesteld voor de periode van 1 november 2009 tot en met 31 oktober 2010. Er zijn onvoldoende aanknopingspunten om vanwege de gewijzigde beslissing over de duur van de pachtovereenkomst niet meer aan te knopen bij deze taxatie. De Centrale Grondkamer is voorts van oordeel dat deskundigen in hun rapport in voldoende mate en op juiste wijze acht hebben geslagen op het door partijen aangevoerde. Zij acht hun rapport ook overigens juist en zal dit volgen voor de vaststelling van de pachtprijs voor de periode van 1 november 2009 tot en met 31 oktober 2010.&lt;/p&gt;&lt;p&gt;11. De tussen partijen op schrift gestelde overeenkomst betreft een Huurovereenkomst kantoorruimte overeenkomstig het model van de Raad voor onroerende zaken (ROZ) van 30 juli 2003 waarop de algemene bepalingen huurovereenkomst kantoorruimte van toepassing zijn verklaard en waarvan Kwekerij Silene een exemplaar heeft ontvangen. Die algemene bepalingen zijn overigens niet meegezonden naar de grondkamer en de Centrale Grondkamer heeft er (dan ook) geen kennis van genomen. Naar het oordeel van de Centrale Grondkamer kan de overeenkomst met de hiervoor vermelde wijzigingen nog niet worden goedgekeurd omdat de op schrift gestelde overeenkomst en mogelijk ook de algemene bepalingen nog bedingen bevatten die niet (geheel) sporen met dwingendrechtelijke pachtwetgeving. De Centrale Grondkamer wijst bijvoorbeeld op artikel 4.5 over de aanpassing van de huurprijs en de verwijzing naar de algemene bepalingen in dat artikel en in artikel 4.6.&lt;/p&gt;&lt;p&gt;12. De Centrale Grondkamer verzoekt partijen zich hierover uit te laten en voorstellen te doen om bezwaren tegen strijdige bedingen in de overeenkomst en, voor zover van toepassing, de algemene bepalingen op te heffen. De Centrale Grondkamer doet partijen daarbij de suggestie om met inachtneming van hetgeen hiervoor is overwogen en beslist in een akte het pachtobject, de duur en de pachtprijs alsmede eventuele bijzondere bedingen uit de overeenkomst - mits niet strijdig met pachtwetgeving - op te nemen en deze akte te ondertekenen, in plaats van voorstellen te doen voor het schrappen of wijzigen van strijdige bedingen in de op schrift gestelde overeenkomst en de algemene bepalingen. Die ondertekende akte geldt dan op de voet van artikel 25 lid 4 Uitvoeringswet grondkamers als bindend tussen partijen. Voor de in rechtsoverweging 9 genoemde ingangsdatum zal dat geen verschil maken.&lt;/p&gt;&lt;h3&gt;Slotsom&lt;/h3&gt;&lt;p&gt;Partijen kunnen zich uitlaten als onder 12 vermeld.&lt;/p&gt;&lt;h3&gt;Beslissing&lt;/h3&gt;&lt;p&gt;De Centrale Grondkamer, beschikkende in hoger beroep:&lt;/p&gt;&lt;p&gt;stelt partijen in de gelegenheid zich binnen vier weken uit te laten over het onder 12 vermelde.&lt;/p&gt;&lt;h3&gt;Eindbeschikking&lt;/h3&gt;&lt;h3&gt;Het geding in hoger beroep&lt;/h3&gt;&lt;p&gt;Verwezen wordt naar de beschikking van de Centrale Grondkamer van 26 april 2017, waarin de Centrale Grondkamer partijen in de gelegenheid heeft gesteld zich uit te laten over de suggestie om met inachtneming van hetgeen in die beschikking is overwogen en beslist in een akte het pachtobject, de duur en de pachtprijs alsmede eventuele bijzondere bedingen uit de overeenkomst – mits niet strijdig met de pachtwetgeving – op te nemen en deze akte te ondertekenen. Die ondertekende akte geldt dan op de voet van artikel 25 lid 4 Uitvoeringswet grondkamers als bindend tussen partijen.&lt;/p&gt;&lt;p&gt;Bij brief van 1 juni 2017, ter griffie van de Centrale Grondkamer ontvangen op 2 juni 2017, heeft de gemachtigde van Kwekerij Silene meegedeeld dat partijen overleg hebben gevoerd over het opstellen en ondertekenen van een reguliere pachtovereenkomst voor het onderhavige object, maar dat er nog twee punten resteren, waarover zij het nog niet eens kunnen worden. Die punten hebben betrekking op:&lt;/p&gt;&lt;p&gt;1. De reikwijdte van artikel 11 van de huurovereenkomst en&lt;/p&gt;&lt;p&gt;2. De vraag vanaf welk moment de pachtpenningen kunnen worden teruggevorderd,&lt;/p&gt;&lt;p&gt;Daarbij is de Centrale Grondkamer gevraagd een mondelinge behandeling te houden waar deze punten kunnen worden besproken, zodat beide partijen daarna alsnog tot overeenstemming kunnen komen.&lt;/p&gt;&lt;p&gt;Bij e-mailbericht, bij de griffie van de Centrale Grondkamer ontvangen op 1 juni 2017, heeft de gemachtigde van Omnia Wonen meegedeeld dat de brief van de gemachtigde van Kwekerij Silene ook namens Omnia Wonen is verstuurd.&lt;/p&gt;&lt;h3&gt;Mondelinge behandeling&lt;/h3&gt;&lt;p&gt;De mondelinge behandeling heeft plaatsgevonden op 31 augustus 2017. Daar zijn namens verpachter verschenen diens gemachtigde mr. E.R. Middelburg en pachter, C.P. Hennekij, bijgestaan door mr. E.H.M. Harbers.&lt;/p&gt;&lt;p&gt;Tijdens de mondelinge behandeling zijn de punten, zoals vermeld in de brief van de gemachtigde van Kwekerij Silene van 1 juni 2017, besproken.&lt;/p&gt;&lt;p&gt;Bij brief van 25 september 2017, ter griffie van de Centrale Grondkamer ontvangen op 26 september 2017, heeft de gemachtigde van Kwekerij Silene meegedeeld dat partijen overeenstemming hebben bereikt en een reguliere pachtovereenkomst hebben gesloten, waarin algemene voorwaarden zijn opgenomen. De pachtovereenkomst en algemene voorwaarden zijn door beide partijen ondertekend en in tweevoud bij de brief gevoegd. Tot slot heeft de gemachtigde de Centrale Grondkamer verzocht een definitieve beschikking te nemen en de ingezonden pachtovereenkomst goed te keuren.&lt;/p&gt;&lt;h3&gt;Beoordeling van het geschil in hoger beroep&lt;/h3&gt;&lt;p&gt;1. Op 14 september 2017 hebben partijen een reguliere pachtovereenkomst voor de duur van zes jaar ingaande 1 november 2009 en eindigende op 1 november 2015 gesloten. In de pachtovereenkomst zijn voorts het object alsmede de pachtprijs, zijnde €5.327,00 per jaar, vermeld. Deze overeenkomst is bij brief van 25 september 2017, ter griffie van de Centrale Grondkamer ingekomen op 26 september 2017, ter goedkeuring ingezonden.&lt;/p&gt;&lt;p&gt;2. De Centrale Grondkamer constateert dat de op 26 september 2017 ontvangen overeenkomst overeenstemt met hetgeen in de tussenbeschikking van 26 april 2017 is overwogen en overigens kan worden goedgekeurd. De Centrale Grondkamer zal de overeenkomst goedkeuren voor de periode van zes jaar ingaande op 1 november 2009 en eindigende op 31 oktober 2015 met een pachtprijs van € 5.327,00 per jaar.&lt;/p&gt;&lt;p&gt;Slotsom&lt;/p&gt;&lt;p&gt;De beschikking, waarvan beroep, kan niet in stand blijven.&lt;/p&gt;&lt;h3&gt;Beslissing&lt;/h3&gt;&lt;p&gt;De Centrale Grondkamer, beschikkende in hoger beroep:&lt;/p&gt;&lt;p&gt;vernietigt de beschikking waarvan beroep, en opnieuw beschikkende:&lt;/p&gt;&lt;p&gt;keurt de door partijen op 14 september 2017 gesloten pachtovereenkomst goed.&lt;/p&gt;&lt;h3&gt;Noot&lt;/h3&gt;&lt;p&gt;Deze zaak kenmerkt zich door een hoog bij-nader-inzien-gehalte. Aan de beide hier gepubliceerde beschikkingen ging een tussenbeschikking vooraf van 10 mei 2016 (&lt;span class="italic"&gt;TvAR&lt;/span&gt; 2016/5854, met noot van ondergetekende). Destijds stond de vraag centraal of de tussen beide partijen tot stand gekomen overeenkomst inzake het gebruik van een kas als een pachtovereenkomst moest worden aangemerkt en, zo ja, of deze pachtovereenkomst in aanmerking kwam voor goedkeuring. De vraag werd in bevestigende zin beantwoord, met dien verstande dat de Centrale Grondkamer overwoog dat de overeenkomst zou worden goedgekeurd voor de periode van één jaar. Deskundigen dienden de hoogst toelaatbare pachtprijs te taxeren, waarna een eindbeschikking kon worden gegeven.&lt;/p&gt;&lt;p&gt;Het is niet gebruikelijk om een tussenuitspraak te publiceren en te annoteren, indien en zolang in de desbetreffende zaak geen einduitspraak is gedaan. In dit geval leek er echter geen aanleiding te bestaan om de eindbeschikking af te wachten, aangezien de principiële knopen in de tussenbeschikking waren doorgehakt, en de taxatie van een pachtprijs in het algemeen geen aanleiding geeft tot commentaar.&lt;/p&gt;&lt;p&gt;Het liep anders. Blijkens de (tweede) tussenbeschikking van 26 april 2017 was het niet de vaststelling van de pachtprijs die tot bijzondere verwikkelingen leidde, maar een brief van pachter Hennekij van 22 juni 2016 (ruim een maand nadat de eerste tussenbeschikking was gegeven). Pachter vroeg de Centrale Grondkamer om van de eerste tussenbeschikking terug te komen, in het bijzonder voor wat betreft de overweging dat de pachtovereenkomst zou worden goedgekeurd voor de periode van één jaar. De tekst van de akte bepaalde weliswaar dat de pacht voor een jaar werd aangegaan, maar voegde daar direct aan toe dat zij na het verstrijken daarvan voor een aansluitende periode van nog eens een jaar zou worden voortgezet. De desbetreffende bepalingen kwamen er volgens pachter dan ook op neer dat een pachtduur van twee jaren was overeengekomen. &lt;/p&gt;&lt;p&gt;Uitgangspunt is dat een pachtovereenkomst voor een kas – een los gebouw – een bepaalde duur heeft van zes jaren (art. 7:325 lid 1, tweede volzin, BW jo. art. 7:313 lid 2 BW). Een overeenkomst voor een kortere dan de wettelijke duur kan weliswaar voor goedkeuring in aanmerking komen, maar dat dan slechts indien zich bijzondere omstandigheden voordoen (art 7:325 lid 4 BW). In verband hiermee verzocht pachter de Centrale Grondkamer om de duur van de pachtovereenkomst in de einduitspraak te bepalen op de wettelijke duur van zes jaren, althans – in het geval dat sprake werd geacht van bijzondere omstandigheden – op de duur van twee jaren.&lt;/p&gt;&lt;p&gt;Verpachtster Omnia Wonen reageerde met een faxbericht, waarin zij schreef dat partijen hadden bedoeld om in eerste instantie een periode van één jaar vast te leggen, en vervolgens per jaar te bezien of de overeenkomst zou worden verlengd. Zij verzocht de overeenkomst niet te wijzigen in een pachtovereenkomst voor zes jaar, maar de oorspronkelijke bedoeling van partijen te respecteren.&lt;/p&gt;&lt;p&gt;De Centrale Grondkamer overwoog om te beginnen – bij nader inzien (1) – dat zij, in strijd met het bepaalde in art. 7:325 lid 4 BW, had verzuimd om in de tussenbeschikking melding te maken van de reden waarom een kortere dan de wettelijke duur voor goedkeuring in aanmerking kwam. Vervolgens werd – bij nader inzien (2) – overwogen dat er inderdaad sprake was van een reden om op de tussenbeschikking terug te komen. Pachter had immers terecht op de tekst van de akte gewezen. Gelet op hetgeen partijen ten aanzien van de duur hadden afgesproken, bleek de tussenbeschikking op een onjuiste grondslag te berusten; partijen hadden een bepaalde duur afgesproken van niet één maar twee jaar.&lt;/p&gt;&lt;p&gt;Hiermee was niet alles over de afgesproken duur gezegd. Partijen waren immers ook nog overeengekomen dat de pacht na afloop van het tweede jaar zou worden voortgezet voor aansluitende perioden van telkens één jaar. Het desbetreffende beding wees in de richting van hetgeen partijen volgens het faxbericht van verpachtster hadden beoogd. Maar zij had zich bij het verzenden van haar bericht niet gerealiseerd, dat dit impliceerde dat in feite een pachtovereenkomst was gesloten voor onbepaalde tijd, hetgeen art. 7:325 lid 1 BW uitsluit. &lt;/p&gt;&lt;p&gt;Wat was nu recht? Partijen bij een pachtovereenkomst hebben een kortere dan de wettelijke duur afgesproken (namelijk twee jaren), en zijn daarnaast een verlengingsbeding overeengekomen. Onder het regime van de Pachtwet was de oplossing duidelijk; de aldus in feite afgesproken duur voor onbepaalde tijd was nietig en de wettelijke duur van zes jaren kwam daar simpelweg voor in de plaats. Zoals Valk in zijn bewerking van het Asser-deel heeft laten zien, ligt nietigheid onder titel 7.5 BW niet meer voor de hand, en is een overeengekomen onbepaalde tijd in beginsel slechts vernietigbaar; zie Asser/Snijders&amp;Valk 7-III 2016/137. Dit betekent dat een desbetreffend beding slechts ongedaan kan worden gemaakt indien de pachter de vernietigbaarheid ervan heeft ingeroepen.&lt;/p&gt;&lt;p&gt;De Centrale Grondkamer komt met de volgende redenering. Zij hanteert als uitgangspunt “dat het enkele feit dat partijen naast een overeengekomen bepaalde duur van de overeenkomst tevens een stilzwijgend verlengingsbeding zijn overeengekomen, niet in de weg staat aan de beoordeling van die overeengekomen bepaalde duur die korter (of langer) is dan de wettelijke duur”. Dit betekent dat in een geval als hier aan de orde niet zoals in het verleden automatisch op de wettelijke duur wordt teruggevallen, maar dat – aangenomen dat aan de daarvoor geldende voorwaarden is voldaan – ook een goedkeuring voor een kortere duur tot de mogelijkheden behoort. Blijkens r.o. 6 van de tweede tussenbeschikking kan dit ook nog geschieden nadat de bepaalde tijd is verstreken en de overeenkomst vervolgens is voortgezet. Bij toetsing van een dergelijke overeenkomst moet worden beoordeeld of van bijzondere omstandigheden sprake was op het moment waarop de kortere duur werd overeengekomen. &lt;/p&gt;&lt;p&gt;Voor het kunnen volgen van deze redenering bestond nog wel een hindernis. In een beschikking van 21 november 2005 (GP 11.542, Van Leeuwen/Emca) was beslist, dat een verzoek om een pachtovereenkomst voor een kortere dan de wettelijke duur goed te keuren, niet-ontvankelijk was indien partijen een pachtovereenkomst voor onbepaalde tijd waren aangegaan. De Centrale Grondkamer besloot ook dáár – bij nader inzien (3) – op terug te komen. Dit had tot gevolg dat zij zich vrij voelde om te beoordelen of een duur van twee jaren in dit geval voor goedkeuring in aanmerking kwam. &lt;/p&gt;&lt;p&gt;Hiertoe moest als gezegd worden beoordeeld, of ten tijde van het aangaan van de overeenkomst sprake was van bijzondere omstandigheden die een kortere dan de wettelijke duur konden rechtvaardigen. Het had vooral op de weg van verpachtster gelegen om dergelijke omstandigheden aan te voeren. De Centrale Grondkamer overwoog dat zij op dit punt was tekort geschoten. De conclusie luidde dan ook, dat niet kon worden aangenomen dat sprake was van bijzondere omstandigheden als bedoeld, zodat een kortere dan de wettelijke duur niet kon worden goedgekeurd. De contractuele bedingen inzake de duur zijn vervolgens uit de pachtovereenkomst geschrapt. Gevolg van een en ander is dat de rechtsverhouding tussen partijen moet worden geduid als reguliere pacht met een duur van zes jaren, die – behoudens opzegging – na ommekomst van deze termijn “telkens” van rechtswege met zes jaren wordt verlengd (art. 7:325 lid 5 BW). &lt;/p&gt;&lt;p&gt;Nog was de zaak niet beklonken. De Centrale Grondkamer heeft – bij nader inzien (4) – vastgesteld dat op de gesloten overeenkomst algemene voorwaarden van toepassing waren verklaard, waarvan zij geen kennis had kunnen nemen. Omdat de algemene voorwaarden deel uit maakten van hetgeen pachter en verpachter hadden afgesproken, diende de inhoud ervan bij de toetsing te worden betrokken. In verband hiermee zijn partijen aan het slot van de tweede tussenbeschikking in de gelegenheid gesteld om zich over de voorwaarden uit te laten en – bij voorkeur – hun afspraken in een nieuwe akte vast te leggen, daarbij rekening houdend met enerzijds hetgeen de Centrale Grondkamer heeft overwogen en anderzijds hetgeen titel 7.5 BW ten aanzien van de toelaatbaarheid van bedingen bepaalt. &lt;/p&gt;&lt;p&gt;De eindbeschikking maakt duidelijk dat pachter en verpachter de boodschap goed hadden begrepen. Zij sloten een reguliere pachtovereenkomst voor de duur van zes jaren. Deze overeenkomst werd vervolgens zo goed als ongewijzigd goedgekeurd.&lt;/p&gt;&lt;p&gt;Uw annotator heeft zich intussen afgevraagd of hij zich in zijn eerste noot wel had kunnen beperken tot het plaatsen van kanttekeningen bij de aard van de oorspronkelijke pachtovereenkomst, en of hij niet tevens had moeten ingaan op hetgeen partijen ter zake van de duur hadden afgesproken. Zijn antwoord luidt: ‘Ach, nou ja, bij nader inzien…’.&lt;/p&gt;&lt;p&gt;G.M.F. Snijders&lt;/p&gt;</content><legacyfootnotes/><footnotes><footnote/></footnotes><auteurs>G.M.F. Snijders</auteurs><published>2018-02-19 17:52:34</published><modified>2018-03-07 11:50:11</modified><editiondate>2018-02-19</editiondate><htmlpath>https://denhollander.info/artikel/14759</htmlpath></article>
</articles></edition>