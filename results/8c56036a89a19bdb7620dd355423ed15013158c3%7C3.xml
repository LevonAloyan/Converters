<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9599</id><udhid>UDH:TvAR/9599</udhid><titel>Rechtspraak 5670. Keppel/De Jong (TvAR 2011/5670)</titel><searchwords><searchword>TvAR 11/12/2011</searchword><searchword>TvAR 2011/5670</searchword><searchword>UDH:TvAR/9599</searchword></searchwords><attachments><attachment><name>TvAR2011_11_12_09_Rechtspraak_5670.pdf</name><extention>pdf</extention><url>https://denhollander.info/download/8367/ci</url></attachment></attachments><inleiding>Slagende grief van verpachter tegen de wijziging door de grondkamer van de door partijen in de pachtwijzigingsover­eenkomst overeengekomen pachtprijs. &#13;
</inleiding><content>Het geding in eerste aanleg&#13;
De grondkamer Oost heeft bij beschikking van 28 janua­ri 2010, waarvan afschrift aan partijen is verzonden op 16 februari 2010, met betrekking tot de op 17 november 2008 bij haar ter goedkeuring ingezonden pachtwijzigingsover­eenkomst, waarbij verpachters, alsmede pachter en voorts Jan van Ravenhorst, wonende te Leusden, Langesteeg 1b, als afgaande pachter, zijn overeengekomen -voor zover hier van belang- dat afgaande pachter te rekenen vanaf 1 okto­ber 2008 afstand doet van zijn pachtrechten ten gunste van pachter en om de oppervlakte van de met ingang van 1 juli 2006 door verpachters sub 1 en 2 aan afgaande pachter ver­pachte percelen met ingang van 1 januari 2009 te vermin­deren van 52.81.90 ha tot 49.20.09 ha met als kadastra­le omschrijving gemeente Ambt- Doetinchem, sectie A, nrs. 1992 ged., 2887, 2888 ged., 2889 ged., 7922 ged., 7924 ged., 9218 ged. en gemeente Hummelo, sectie C, nrs. 1247 en 1250, zulks met een pachtprijs met ingang van 1 januari 2009 van € 38.745,71 per jaar, als volgt beslist:&#13;
“De overeengekomen pachtprijs wordt gewijzigd in € 34.441,- per jaar.&#13;
De aldus gewijzigde overeenkomst wordt goedgekeurd”.&#13;
Voormelde beschikking is in fotokopie aan deze beschikking gehecht. Daarnaar wordt verwezen voor de procesgang in eerste aanleg en de aan de beschikking ten grondslag geleg­de motivering.&#13;
Het geding in hoger beroep&#13;
Verpachter sub 1 is bij een op 4 maart 2010 ter griffie inge­komen beroepschrift in beroep gekomen van voormelde be­schikking, met verzoek de onderhavige pachtwijzigings­overeenkomst alsnog ongewijzigd goed te keuren. Pachter heeft hiertegen verweer gevoerd bij een op 15 maart 2010 ter griffie ingekomen verweerschrift.&#13;
De grieven&#13;
Verpachter sub 1 heeft gemotiveerd aangevoerd dat de grondkamer in haar bestreden beschikking ten onrechte uit is gegaan van een vrije verkeerswaarde van het land in ge­schil van niet meer dan € 35.000,00 per ha.&#13;
Het onderzoek&#13;
De Centrale Grondkamer heeft ter plaatse een onderzoek doen instellen, waarvan een rapport is opgemaakt dat in afschrift aan deze beschikking is gehecht en waarvan de in­houd als hier ingelast moet worden beschouwd.&#13;
Bij brief van de griffier van 2 september 2010 is een af­schrift van dat rapport aan partijen gezonden met kennisge­ving dat binnen veertien dagen eventuele bezwaren daarte­gen kenbaar gemaakt konden worden, dan wel een verzoek om een mondelinge behandeling kon worden gedaan, waar­op binnen de gestelde termijn door pachter niet is gerea­geerd. Verpachter sub 1 heeft bij een op 13 september 2010 ter griffie ingekomen brief doen weten dat partijen in de on­derhavige pachtwijzigingsovereenkomst zijn overeenge­komen dat de ingangsdatum van de herziene pachtprijs ge­handhaafd blijft op 1 juli 2008; dat hij de conclusie van deskundigen dat het gemiddelde prijspeil per 1 januari 2009 € 45.000,00 per ha bedraagt kan onderschrijven, doch dat hij zich niet kan verenigen met de door hen getaxeerde waar­dedaling als gevolg van de rangschikking onder de Natuur­schoonwet; dat hij zich afvraagt waarom deskundigen ook de pachtprijs met ingang van 1 januari 2010 hebben ge­taxeerd en dat hij overigens van mening is dat deskundigen die pachtprijs ten onrechte op een lager bedrag hebben ge­taxeerd dan de door hen naar de normen van 2007 getaxeer­de pachtprijs.&#13;
Beoordeling van het geschil in hoger beroep&#13;
1. In de onderhavige procedure dient de Centrale Grondka­mer zich zelfstandig een oordeel te vormen. Dit onafhanke­lijk van eventuele eerdere beschikkingen van de grondka­mer.&#13;
2. Blijkens de stukken, waaronder die in eerste aanleg, is op 17 november 2008 de onderhavige pachtwijzigingsovereen­komst ter goedkeuring bij de grondkamer ingekomen. In ge­noemde pachtwijzigingsovereenkomst is onder meer door partijen met ingang van 1 januari 2009 een wijziging van de oppervlakte en kadastrale omschrijving van het pacht­object overeengekomen, zulks met wijziging per die datum van de pachtprijs daarvan. De grondkamer heeft blijkens haar bestreden beschikking die door partijen overeengeko­men pachtprijs gewijzigd en de aldus gewijzigde overeen­komst goedgekeurd.&#13;
Naar het oordeel van de Centrale Grondkamer hebben des­kundigen in de gegeven omstandigheden in hun rapport te­recht de onderhavige pachtprijs getaxeerd met ingang van 1 januari 2009, zijnde de ingangsdatum van de door partijen overeengekomen wijziging van het onderhavige pachtobject en van de pachtprijs daarvan.&#13;
3. De door verpachter sub 1 in beroep aangevoerde grief be­treft enkel de wijziging door de grondkamer van de door partijen in de onderhavige pachtwijzigingsovereenkomst overeengekomen pachtprijs. Zoals hiervoor overwogen be­treft dit naar het oordeel van de Centrale Grondkamer de door partijen met ingang van 1 januari 2009 overeengeko­men pachtprijs. Deskundigen hebben evenwel in hun op ver­zoek van de Centrale Grondkamer aan haar uitgebrachte taxatierapport niet enkel de pachtprijs van het onderhavige pachtobject met ingang van 1 januari 2009 getaxeerd maar ook die met ingang van 1 januari 2010. Aangezien deze laat­ste pachtprijs echter niet ter goedkeuring aan de grondka­mer en in beroep aan de Centrale Grondkamer is voorge­legd, zal de Centrale Grondkamer hier geen acht op slaan. In dit verband ziet de Centrale Grondkamer evenwel aanlei­ding om het navolgende te overwegen. Ingevolge artikel 2, lid 2 van het Pachtprijzenbesluit 2007, zoals laatstelijk ge­wijzigd, wordt bij ministeriële regeling tweejaarlijks voor elk pachtprijsgebied het percentage vastgesteld waarmee de tussen partijen op grond van een bestaande overeenkomst geldende pachtprijs voor land zonder woningen of andere opstallen, wordt gewijzigd. Dit evenwel met inachtneming van het bepaalde in de artikelen 2a en 3 van het Pachtprij­zenbesluit 2007, zoals laatstelijk gewijzigd. In de bij voren­bedoelde wijziging van het Pachtprijzenbesluit 2007 beho­rende Nota van Toelichting is onder meer vermeld dat voor overeenkomsten waarvoor al een pachtprijs geldt die hoger is dan 110% van de regionorm de toepassing van het veran­derpercentage niet tot een verdere wijziging van de pacht­prijs mag leiden, zodat de pachtprijs dan gelijk blijft aan de geldende pachtprijs. Uit een en ander blijkt dat deskundigen in hun rapport de hoogst toelaatbare pachtprijs van het land in geschil naar de normen van 2009 ten onrechte hebben ge­taxeerd op 110% van de te dezen toepasselijke regionorm in plaats van deze te handhaven op de door hen met ingang van 1 januari 2009 getaxeerde hoogst toelaatbare pachtprijs.&#13;
4. Verpachter sub 1 heeft naar aanleiding van het deskundi­genrapport aan de Centrale Grondkamer doen weten de con­clusie van deskundigen dat het gemiddelde prijspeil in de omgeving van het gepachte per 1 januari 2009 € 45.000,00 per ha bedraagt geheel te onderschrijven. Pachter heeft ge­noemde waardering evenmin bestreden. Ook anderszins komt de Centrale Grondkamer vorenbedoelde taxatie van deskundigen niet onjuist voor zodat zij hiervan uit zal gaan.&#13;
5. Verpachter sub 1 heeft voorts aangevoerd dat, anders dan door deskundigen in hun rapport is vermeld, de niet tot het gepachte behorende onderhoudspaden niet openbaar zijn en in principe alleen worden gebruikt voor onderhoudswerk­zaamheden door het waterschap en door pachter zelf en een bufferzone vormen tussen de ter plaatse aanwezige poelen, sloten, bosschages en bomen en het gepachte.&#13;
6. Pachter heeft in de stukken noch anderszins het door ver­pachter sub 1 gestelde inzake het niet openbare karakter van bedoelde onderhoudspaden bestreden, zodat de Centrale Grondkamer hiervan uit zal gaan, hetgeen dus zal dienen te leiden tot een hogere waardering van de vrije verkeerswaar­de als na te melden.&#13;
7. Verpachter sub 1 heeft nog aangevoerd dat hij zich niet kan verenigen met de door deskundigen gehanteerde waar­dedaling als gevolg van de rangschikking van (een gedeel­te van) het gepachte onder de Natuurschoonwet tot een vrije verkeerswaarde van de onderhavige percelen van € 37.500,00. In dat verband heeft hij erop gewezen dat in de onderhavige pachtwijzigingsovereenkomst geen aan de rangschikking onder de Natuurschoonwet gerelateerde ge­bruiksbelemmerende bepalingen zijn opgenomen zodat ge­noemde rangschikking op zich geen negatieve invloed heeft op de (gebruiks)waarde van het gepachte. Dienaangaan­de overweegt de Centrale Grondkamer dat in de onderhavi­ge pachtwijzigingsovereenkomst is vermeld dat thans op het gepachte in het kader van de Natuurschoonwet een voor het publiek opengesteld pad is gesitueerd, zoals aangegeven op de aan die overeenkomst gehechte kaart, ten aanzien waar­van partijen zijn overeengekomen om de ligging daarvan in het kader van een binnenkort door verpachter in te dienen herrangschikkingsaanvraag voor de Natuurschoonwet zoda­nig te wijzigen dat dit opengestelde pad niet langer samen­valt met de toegangsweg naar het erf van pachter. Voorts is in bedoelde pachtwijzigingsovereenkomst vermeld dat (de­len van) het gepachte gerangschikt zijn onder de Natuur­schoonwet in verband waarmee (opkomende) pachter geen &#13;
­handelingen zal verrichten die in strijd zijn met de rang­schikkingscriteria, zulks met aansprakelijkstelling van (op­komende) pachter in geval van het verrichten door hem van daarmee strijdige handelingen. Deskundigen hebben voorts in hun rapport -onweersproken- melding gemaakt van de omstandigheid dat voormelde rangschikking onder de Na­tuurschoonwet van een gedeelte van het gepachte zich on­dermeer vertaalt in de blijvende aanwezigheid van poelen, sloten, bosschages en bomen, waarvan de Centrale Grond­kamer middels de aan hun rapport gehechte foto’s en kaar­ten kennis heeft kunnen nemen. Deskundigen hebben blij­kens hun rapport bij hun waardering acht geslagen op de -door partijen niet bestreden- verkaveling en de ontsluiting van de verschillende percelen, waarvan de Centrale Grond­kamer zich eveneens een beeld heeft kunnen vormen mid­dels de aan hun rapport gehechte kaarten.&#13;
8. Uitgaande van het hiervoor overwogene en mede gelet op de overigens eveneens onweersproken door deskundigen in hun rapport vermelde omschrijving van het gepachte, zulks bezien in samenhang met het door partijen niet bestreden bij het deskundigenrapport gevoegde overzicht met bijbe­horende kaart van grondtransacties in de omgeving van het gepachte, komt de Centrale Grondkamer tot de slotsom dat de vrije verkeerswaarde van het land in geschil per 1 janu­ari 2009 -in afwijking van het deskundigenrapport- bepaald moet worden op € 38.500,00 per ha. Dientengevolge is per die datum 2% van de vrije verkeerswaarde per ha € 770,00.&#13;
9. Het vorenstaande brengt mede dat de pachtprijs in de on­derhavige pachtwijzigingsovereenkomst -in afwijking van het rapport van deskundigen- moet worden bepaald op: 49.20.09 ha à € 770,00/ha = € 37.884,69 in totaal per jaar, zulks met vermelding van de doorberekeningsmogelijkhe­den voor verpachters van de daarvoor in aanmerking ko­mende eigenaarslasten aan pachter.&#13;
Slotsom&#13;
De beschikking, waarvan beroep, moet worden vernietigd wat betreft de daarin gewijzigde pachtprijs.&#13;
Beslissing&#13;
De Centrale Grondkamer, beschikkende in hoger beroep:&#13;
Vernietigt de beschikking, waarvan beroep, wat betreft de daarin gewijzigde pachtprijs en dienaangaande opnieuw beschikkende:&#13;
Wijzigt de pachtprijs in de onderhavige pachtwijzigings­overeenkomst en bepaalt deze op € 37.884,69 in totaal per jaar, zulks met vermelding van het navolgende:&#13;
Indien de pachter geen pachtersomslag is verschuldigd in­gevolge artikel 116, onderdeel b, van de Waterschapswet, kan de pachtprijs worden vermeerderd met maximaal 50% van de waterschapslasten zoals die in het betrokken jaar zijn vastgesteld.&#13;
Indien op het verpachte land een ruilverkavelingsrente dan wel een landinrichtingsrente rust, kan door de verpachters 50% van de ruilverkavelingsrente dan wel landinrichtings­rente aan de pachter doorberekend worden met een maxi­mum van € 25,00 per ha per jaar.&#13;
Indien de geldelijke lasten welke de verpachters door pu­bliekrechtelijke lichamen zijn opgelegd, worden verhoogd in verband met door deze lichamen uit te voeren onder­houdswerkzaamheden, die vóórdien ten laste kwamen van de pachter, kunnen de verpachters ten hoogste het bedrag van de aan die werkzaamheden verbonden kosten aan de pachter doorberekenen.&#13;
Bevestigt de beschikking, waarvan beroep, voor het overige.&#13;
</content><legacyfootnotes/><footnotes><footnote/></footnotes><auteurs>mr. W.L. Valk, mr. H.L. van der Beek, mr. drs. Th.C.M. Willemse en de deskundige leden ir. H.B.M. Duenk, baron F.J.A. van Verschuer</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9599</htmlpath></article>
</articles></edition>