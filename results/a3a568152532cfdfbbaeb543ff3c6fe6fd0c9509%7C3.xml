<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2010</searchword><id>8616</id><udhid>UDH:TvAR/8616</udhid><titel>Van Dijk/Gemeente Kampen (TvAR 2010/5584)</titel><searchwords><searchword>TvAR 7/8/2010</searchword><searchword>TvAR 2010/5584</searchword><searchword>UDH:TvAR/8616</searchword></searchwords><attachments><attachment><name>TvAR2010_07_08_11_Rechtspraak_5584.pdf</name><extention>pdf</extention><url>https://denhollander.info/download/5247/ci</url></attachment></attachments><inleiding>Vervolg op Rechtbank Zwolle-Lelystad 25 september 2007, Agr.r. 2007/5408, m. nt. D.W. Bruil, Pachthof Arnhem 28 ok­tober 2008, Agr.r. 2008/5476, m. nt. D.W. Bruil en Hof van Justitie van de Europese Gemeenschappen 21 januari 2010, nr. C-470/08, Agr.r. 2010/5558.&#13;
Pachter is volgens het nationale recht niet verplicht om bij het einde van de pacht de gepachte gronden met inbegrip van de daarop opgebouwde dan wel daarmee samenhangen­de toeslagrechten aan de verpachter op te leveren of om de verpachter ter zake van deze toeslagrechten een vergoeding te betalen.&#13;
</inleiding><content>1 Het verloop van het geding&#13;
1.1 Voor het verloop van het geding tot aan het arrest van 28 oktober 2008 (hierna: het tussenarrest), verwijst het hof naar dat arrest.&#13;
1.2 Bij het tussenarrest heeft het hof prejudiciële vragen ge­steld aan het Hof van Justitie van de Europese Gemeen­schappen (hierna: het Hof van Justitie).&#13;
1.3 Bij arrest van 21 januari 2010 (hierna: het arrest van het Hof van Justitie) heeft het Hof van Justitie bedoelde prejudi­ciële vragen beantwoord.&#13;
1.4 Vervolgens hebben partijen naar aanleiding van het ar­rest van Hof van Justitie het debat voortgezet, eerst Van Dijk met een memorie en vervolgens de Gemeente met een ant­woordmemorie.&#13;
1.5 Ten slotte hebben partijen andermaal de stukken voor het wijzen van arrest aan het hof overgelegd en heeft het hof bij vervroeging arrest bepaald op heden.&#13;
2 De voortgezette motivering van de beslissing in hoger beroep&#13;
2.1 Bij het tussenarrest heeft het hof aan het Hof van Justitie de navolgende prejudiciële vragen voorgelegd.&#13;
a. Is de pachter op grond van Verordening 1782/2003 en Verordening 795/2004, dan wel op grond van de algemene beginselen van Gemeenschapsrecht, in het bijzonder het be­ginsel van het verbod van ongerechtvaardigde verrijking, bij het ontbreken van nationale regelingen terzake verplicht om bij het einde van de pacht de gepachte grond met inbegrip van de daarop opgebouwde dan wel daarmee samenhangen­de toeslagrechten aan de verpachter op te leveren?&#13;
b. In geval van bevestigende beantwoording van vraag a: is de verpachter op grond van Verordening 1782/2003 en Ver­ordening 795/2004, dan wel op grond van de algemene be­ginselen van Gemeenschapsrecht, in het bijzonder het be­ginsel van het verbod van ongerechtvaardigde verrijking, bij het ontbreken van nationale regelingen terzake verplicht om de pachter een vergoeding te betalen voor de aan de ver­pachter opgeleverde toeslagrechten, en zo ja, dient de ver­pachter de gehele waarde van die rechten te vergoeden of slechts een gedeelte van die waarde, en in het laatste geval, welk gedeelte?&#13;
c. In geval van ontkennende beantwoording van vraag a: is de pachter op grond van Verordening 1782/2003 en Veror­dening 795/2004, dan wel op grond van de algemene begin­selen van Gemeenschapsrecht, in het bijzonder het beginsel van het verbod van ongerechtvaardigde verrijking, bij het ontbreken van nationale regelingen terzake verplicht om de verpachter een vergoeding te betalen voor de bij de pachter verblijvende toeslagrechten, en zo ja, dient de pachter de ge­hele waarde van die rechten te vergoeden of slechts een ge­deelte van die waarde, en in het laatste geval, welk gedeelte?&#13;
2.2 Het Hof van Justitie heeft in zijn arrest onder 24 de be­doelde vragen aldus samengevat, dat het erom gaat of de pachter op grond van het gemeenschapsrecht verplicht is, bij het einde van de pacht de gepachte grond met inbegrip van de daarop opgebouwde dan wel daarmee samenhangende toeslagrechten aan de verpachter op te leveren of hem een vergoeding te betalen. Die vraag heeft het Hof van Justitie vervolgens ontkennend beantwoord.&#13;
2.3 Volgens de laatste memorie van Van Dijk volgt, kort ge­zegd, uit het arrest van het Hof van Justitie zijn gelijk. Sub­sidiair stelt Van Dijk zich op het standpunt dat voor zover een pachter bij gelegenheid van het einde van de pacht ter zake van toeslagrechten aan de verpachter een vergoeding &#13;
AR2010_07_08.indb 296 12-8-2010 12:12:51 5584 Tijdschrift voor Agrarisch RechtNr. 7/8 juli/augustus 2010 297 Rechtspraak &#13;
verschuldigd is, die vergoeding minder dient te bedragen dan 50% van de waarde van die rechten.&#13;
2.4 In haar antwoordmemorie benadrukt de Gemeente, eveneens kort samengevat, dat het Hof van Justitie niet meer heeft gedaan dan de vraag beantwoorden of uit het gemeen­schapsrecht voor de pachter een verplichting voortvloeit om bij gelegenheid van het einde van de pacht toeslagrechten over te dragen of ter zake van die rechten een vergoeding te betalen. Zij wijst erop dat zij haar vorderingen steeds heeft gegrond op nationaal recht. In dit verband beroept de Ge­meente zich onder meer op het arrest van het Hof van Jus­titie van 24 maart 1994, zaak C-2/92, Jur. 1994, p. 1-00955 (Bostock), zoals zij dat ook voorafgaand aan het arrest van het Hof van Justitie had gedaan (zie het tussenarrest onder 4.7).&#13;
2.5 Het hof stelt thans het navolgende voorop. Op zich­zelf terecht voert de Gemeente aan dat het, gelet op de in­houd van het arrest van het Hof van Justitie, thans aankomt op toepassing van nationaal recht. Dat betekent echter niet dat het recht van de Europese Unie – en in verband daar­mee de beantwoording door het Hof van Justitie van de bij het tussenarrest gestelde vragen en de aan die beantwoor­ding door het Hof van Justitie ten grondslag gelegde over­wegingen – voor de toewijsbaarheid van de vorderingen van de Gemeente van geen belang zou zijn. In de eerste plaats brengt het beginsel van gemeenschapstrouw (thans trouw aan de Unie) mee dat het hof gehouden is om het nationale recht zoveel mogelijk in overeenstemming met het recht van de Unie uit te leggen (conforme interpretatie) en dus ervoor te waken dat het nationale recht de toepassing van de bepa­lingen van de verordeningen 1782/2003 en 795/2004 door­kruist of in strijd komt met de doelstellingen die de Unie met die verordeningen nastreeft. In de tweede plaats geldt los van het beginsel van gemeenschapstrouw en de verplich­ting tot conforme interpretatie het volgende. De voor de be­oordeling van de toewijsbaarheid van de vorderingen van de Gemeente relevante bepalingen van nationaal recht bevatten alle een of meer zogenaamde open normen, te weten goed pachterschap (art. 7:347 Burgerlijk Wetboek), redelijkheid en billijkheid (art. 6:248 Burgerlijk Wetboek), oplevering in goede staat (art. 7:358 Burgerlijk Wetboek) en ongerecht­vaardigde verrijking (art. 6:212 Burgerlijk Wetboek). Waar het erop aankomt om deze open normen met het oog op de aan een pachter toegekende toeslagrechten te concretiseren, zijn vanzelfsprekend de aard en strekking van die toeken­ning en het karakter van de toegekende rechten van groot gewicht, zoals zij dat ook zouden zijn ingeval het rechten betrof die het nationale recht aan een pachter toekende.&#13;
2.6 De vorderingen van de Gemeente strekken er in de eer­ste plaats toe dat voor recht wordt verklaard dat Van Dijk gehouden is om de door hem van de Gemeente gepachte gronden bij het einde van de pacht aan de Gemeente op te leveren inclusief de op die gronden opgebouwde of met die gronden samenhangende toeslagrechten. In dat verband is het volgende van belang.&#13;
2.7 Uit de considerans van verordening 1782/2003 volgt dat de toekenning van toeslagrechten, kort gezegd, de voortzet­ting is van een stelsel van rechtstreekse inkomenssteun die onder meer tot doel heeft om de landbouwbevolking een re­delijke levensstandaard te verzekeren (zie onder meer punt 21). Een verplichting voor pachters om bij gelegenheid van het einde van de pacht toeslagrechten op te leveren, althans voor zover daartegenover niet een verplichting van de ver­pachter staat om de volle waarde van die rechten aan de pachter te vergoeden, is met een en ander bezwaarlijk ver­enigbaar. Zo’n verplichting zou er immers toe leiden dat, voor zover de landbouwbevolking uit pachters bestaat die na het einde van de pacht hun landbouwbedrijf met gebruikma­king van andere gronden willen voortzetten, deze voormali­ge pachters hetzij niet langer inkomenssteun ontvangen (of minder inkomenssteun voor zover hun bedrijf groter is dan het voormalige gepachte) hetzij kosten moeten maken om vervangende toeslagrechten aan te kopen.&#13;
2.8 Voor zover het beginsel van Gemeenschapstrouw aan een uitleg van het nationale recht volgens welke niettemin een zodanige verplichting voor pachters bestaat, niet in de weg zou staan, geldt het volgende. De Gemeente heeft zich in dit geding steeds beroepen op een analogie met de recht­spraak van dit hof met betrekking tot productierechten, met name de melkquota, de mest- en dierrechten en de suikerbie­tenquota. Voor deze productierechten geldt dat de verpach­ter die na het einde van de pacht het voormalige verpachte zelf wil gaan exploiteren, en wel voor dezelfde tak van land­bouw als de voormalige pachter deed, dit niet kan doen zon­der dat hij zelf over voldoende productierechten beschikt. Kiest de verpachter ervoor om het voormalige verpachte op­nieuw te verpachten, dan geldt voor de opvolgende pachter dat hij voor een voortzetting van de exploitatie productie­rechten behoeft. In dat licht is het – ook los van het hetgeen uit het recht van de Unie voortvloeit – alleszins begrijpelijk dat tot de in artikel 7:358 Burgerlijk Wetboek bedoelde ver­plichting van de pachter om het gepachte bij het einde van de pacht in goede staat aan de verpachter ter beschikking te stellen, ook moet worden gerekend de verplichting om pro­ductierechten aan de verpachter over te dragen, zowel in het geval dat die rechten door de verpachter bij de aanvang van de pacht aan de pachter ter beschikking zijn gesteld, als in het geval dat de rechten zijn toegekend naar aanleiding van door de pachter met gebruikmaking van het gepachte ge­realiseerde productie. Voor toeslagrechten geldt niet dat zij noodzakelijk zijn in het geval de verpachter na het einde van de pacht het voormalige verpachte zelf wil gaan exploiteren, voor dezelfde tak van landbouw, en evenmin in het geval een opvolgende pachter de exploitatie voortzet. In zoverre bestaat dan ook geen aanleiding voor de opvatting dat voor productierechten en toeslagrechten vergelijkbare rechtsge­volgen zouden moeten gelden.&#13;
2.9 Die aanleiding is ook niet gelegen in de omstandigheid dat toeslagrechten vermogensrechten zijn, die zijn toege­kend zonder dat pachters daarvoor hebben betaald en mede dankzij de omstandigheid dat zij over het gepachte kon­den beschikken. Op zichzelf is juist dat productierechten en toeslagrechten in zoverre met elkaar vergelijkbaar zijn. De vraag of een verplichting voor pachters bestaat om bij gele­genheid van het einde van de pacht toeslagrechten op te le­veren, is echter van meer afhankelijk dan van de kwalifica­tie als vermogensrecht en de grondslag van de toekenning. Het hof acht ook in dit verband – dus wat betreft de toepas­sing van nationaal recht, afgezien van een eventuele ver­plichting tot conforme interpretatie – van wezenlijk belang dat de toekenning van toeslagrechten de voortzetting is van een stelsel van rechtstreekse inkomenssteun die onder meer tot doel heeft om de landbouwbevolking van een redelijke levensstandaard te verzekeren. Voor productierechten geldt dat niet, die dienen (althans in hoofdzaak) de ordening van de landbouwmarkt. Wat betreft bijvoorbeeld het melkquotum kan worden gewezen op de considerans van Verorde­ning (EG) nr. 1234/2007 (PbEU L 299/1), onder 36, volgens welke hoofddoel van de melkquotaregeling is om het gebrek aan evenwicht tussen vraag en aanbod op de desbetreffende markten en de daaruit voortvloeiende structurele overschot­ten te verminderen zodat een beter marktevenwicht tot stand komt. Bij de concretisering van de open norm van opleve­ring in goede staat legt een en ander een wezenlijk gewicht in de schaal en wel in die zin dat in verband met de aard en strekking van de toekenning van toeslagrechten en het ka­rakter van de toegekende rechten een pachter niet verplicht is om bij het einde van de pacht toeslagrechten aan de ver­pachter op te leveren.&#13;
2.10 Ook uit de verplichting van de pachter om zich bij het gebruik van het gepachte als een goed pachter te gedragen of uit de eisen van redelijkheid en billijkheid volgt een ver­plichting als bedoeld niet.&#13;
2.11 Voor zover de vorderingen van de Gemeente in de tweede plaats zien op de vraag of Van Dijk als pachter tij­dens de duur van de pachtovereenkomst toeslagrechten aan een derde mag vervreemden zonder voorafgaande toestem­ming van de Gemeente als verpachter, bouwt de Gemeen­te voort op haar standpunt zoals dat hiervoor is verworpen. Ook in zoverre zijn de vorderingen van de Gemeente dus niet toewijsbaar.&#13;
2.12 Voor zover de vorderingen van de Gemeente in de der­de plaats ertoe strekken dat voor recht wordt verklaard dat Van Dijk als pachter (ingeval hij toeslagrechten zon­der voorafgaande toestemming van de Gemeente heeft ver­vreemd aan een of meer derden) bij gelegenheid van het einde van de pacht een deel van de waarde van de toeslag­rechten moet vergoeden, geldt opnieuw de overweging – zo­wel in de context van conforme interpretatie overeenkom­stig het recht van de Unie als daarbuiten – dat de toekenning van toeslagrechten de voortzetting is van een stelsel van rechtstreekse inkomenssteun die onder meer tot doel heeft om de landbouwbevolking een redelijke levensstandaard te verzekeren. De verrijking die van die toekenning het gevolg is, wordt daardoor gerechtvaardigd. Ook uit de eisen van re­delijkheid en billijkheid en/of de norm van goed pachter­schap vloeit – op grond van dezelfde overweging – voor de pachter geen vergoedingsplicht voort.&#13;
2.13 In dit verband wijst het hof erop dat, zoals het Hof van Justitie in zijn arrest onder 15 ook memoreert, het vierde lid van artikel 74 van verordening 1234/2007 (welke verorde­ning thans de grondslag vormt van de quotaregelingen met betrekking tot onder meer melk en suiker, zie artikel 55 van de verordening) zegt dat de overdracht van productierech­ten bij gelegenheid van het einde van de pacht plaatsvindt “volgens door de lidstaten vastgestelde bepalingen en met inachtneming van de rechtmatige belangen van partijen”. Een vergelijkbare bepaling ontbreekt in de verordeningen 1782/2003 en 795/2004 met betrekking tot toeslagrechten.&#13;
2.14 Omdat met de toekenning van productierechten primair marktordening wordt beoogd, ligt het ook min of meer voor de hand dat – bij gebreke van een regeling in het recht van de Unie (voorheen: het gemeenschapsrecht) – aan de lidsta­ten de vrijheid toekomt om vermogensvoordeel dat als ge­volg van de toekenning van productierechten bij een pach­ter ontstaat, te redresseren. Dat is anders in het geval van de toekenning van toeslagrechten, door welke toekenning wel­iswaar ook vermogensvoordeel bij pachters ontstaat, maar dit voordeel in het verlengde ligt van de doelstelling van de Verordening. Tegen deze achtergrond bestaat er geen grond om, zoals de Gemeente doet, uit de beslissing van het Hof van Justitie inzake Bostock (zie hiervoor onder 2.4 en het tussenarrest onder 4.7) af te leiden dat de vraag of een ver­rijking al dan niet gerechtvaardigd is, ook in het geval van toeslagrechten (geheel) buiten de sfeer van het recht van de Unie valt. Maar ook als dit wel het geval zou zijn, leidt dat (op grond van nationaal recht) niet tot een vergoedingsplicht voor de pachter, naar volgt uit hetgeen hiervoor onder 2.8, 2.9 en 2.12 is overwogen.&#13;
2.15 De slotsom is dat de grieven 2 tot en met 6 slagen, dat het bestreden vonnis niet in stand kan blijven en dat de vor­deringen van de Gemeente alsnog dienen te worden afgewe­zen. In overeenstemming met tussen partijen gemaakte af­spraken – welke afspraken klaarblijkelijk in verband staan met het karakter van de onderhavige zaak van “proefproces” – zal het hof de kosten van de procedure compenseren, zo­wel wat betreft de eerste aanleg als wat betreft het hoger be­roep, de kosten van de incidentele procedure ten overstaan van het Hof van Justitie daaronder begrepen.&#13;
3 De beslissing&#13;
Het hof, recht doende in hoger beroep:&#13;
vernietigt het vonnis van de pachtkamer van de rechtbank Zwolle-Lelystad, sector kanton, locatie Zwolle, van 25 sep­tember 2007 en doet opnieuw recht;&#13;
wijst de vorderingen van de Gemeente alsnog af;&#13;
compenseert de kosten van het geding aldus dat ieder van partijen de eigen kosten draagt, zowel wat betreft de eerste aanleg als wat betreft het hoger beroep, de kosten van de in­cidentele procedure ten overstaan van het Hof van Justitie daaronder begrepen;&#13;
draagt aan de griffier op om het Hof van Justitie een af­schrift van dit arrest te verstrekken, onder vermelding van het nummer van de zaak bij het Hof van Justitie, C-470/08, en de namen van partijen.&#13;
Noot&#13;
1. In een niet erg uitvoerig arrest heeft het hof beslist dat de toeslagrechten van de pachter zijn. Dit arrest is het eindpunt van een procedure die in eerste instantie door de Rechtbank Zwolle werd beslist (25 september 2007, Agr. r. 2007, nr. 5408 m.nt. D.W. Bruil) en langs het Europese Hof van Jus­titie voerde (Hof Arnhem 28 oktober 2008, Agr.r. 2008/5476 m.nt. Bruil en Hof van Justitie EG 21 januari 2010, Agr.r. 2010/5558). Cassatie zal in dit geval niet mogelijk zijn, aan­gezien de procedure is gestart voor 1 september 2007, zie daarover HR 11 september 2009, Agr.r. 2009/5539 (Van der Eijk-Gemeente Dordrecht). Het kan natuurlijk zijn dat er nog eens iemand met een vergelijkbare rechtsvraag komt en alsnog de Hoge Raad inschakelt, maar dat is afwachten.&#13;
2. Het eerste motief voor de beslissing van het hof is de ge­meenschapstrouw (trouw aan de Unie). Daarmee is de vraag aan de orde welke betekenis er toekomt aan het arrest van het Hof van Justitie. De Gemeente Kampen had nog wel be­toogd dat het HvJ niet meer heeft gezegd dan dat uit het Eu­ropese recht voor de pachter geen verplichting voortvloeit om toeslagrechten bij het einde van de pacht aan de ver­pachter over te dragen of een vergoeding te betalen, en dat de vordering van de verpachter daarom ook steeds op nati­onaal (pacht)recht was gebaseerd. Ook ik vond dat de ge­stelde prejudiciële vragen gemakkelijk beantwoord konden worden. Zij hadden wat mij betreft dan ook niet of anders gesteld moeten worden (zie noot bij nr. 5476). De antwoor­den waren op zich ook helder, maar het hof wijst ook nog op de daaraan ‘ten grondslag gelegde overwegingen’. En daar is het HvJ inderdaad wel iets verder gegaan dan het beant­woorden van de gestelde vragen. In het algemeen stelde het HvJ dat uit de doelstellingen en de systematiek van verorde­ning nr. 1234/2007 blijkt dat de toeslagrechten bij de pach­ter blijven. Vervolgens wees het HvJ er op dat toeslagrech­ten worden uitbetaald op basis van subsidiabele hectaren en dus niet gekoppeld zijn aan ‘concrete percelen’. In de der­de plaats stelde het HvJ dat de verpachter niet noodzakelij­kerwijs een landbouwer is, terwijl toeslagrechten alleen aan landbouwers kunnen worden overgedragen. En dan komt de klapper: ‘Was het de bedoeling van de gemeenschapswetge­ver geweest dat de toeslagrechten onder alle omstandighe­den bij het verstrijken van de pacht aan de verpachter toe­vielen, dan zou hij derhalve een bepaling in die zin hebben vastgesteld’. En nu dat niet gebeurd is, blijven de rechten bij de pachter. Het arrest van het HvJ overtuigt niet erg met zo’n a contrario redenering. En dus overtuigt het Arnhem­se hof op dit punt evenmin, nu men zich daar op baseert. Ik ben er niet zeker van of elke rechtsoverweging van het HvJ – ook al acht men die onjuist – via het loyaliteitsbeginsel in de Lid-Staten tot gelding moet komen. Het hof twijfelt daar misschien ook over (r.o. 2.8), maar het is natuurlijk ook wel weer begrijpelijk dat het hof zich niet waagt aan een andere, ook zeer goed verdedigbare, interpretatie van het gemeen­schapsrecht. Dat is vechten tegen de bierkaai en valt – gelet op de perspublicaties naar aanleiding van het arrest van het HvJ (zelfs in de notariële vakpers werd gesteld dat de ver­pachters de zaak verloren hadden) - ook waarschijnlijk niet meer uit te leggen.&#13;
3. Het hof begint het tweede deel van de motivering met de gedachte dat aard en strekking van de toekenning en het ka­rakter van de toegekende rechten van groot gewicht zijn bij de invulling van open normen, zoals ‘goed pachterschap’ (r.o. 2.5). Daar is natuurlijk niet veel tegen in te brengen. In rechtsoverweging 2.7 wordt de consequentie daarvan uiteen­gezet: het gaat hier om inkomenssteun en daarmee zou de verplichting om de toeslagrechten aan de verpachter over te dragen niet te verenigen zijn. Ik zie dat niet. De pacht ein­digt en de betrokken pachter verliest dus subsidiabele hecta­ren. Als hij boer blijft heeft hij nog andere grond (met bijbe­horende toeslagrechten) en als hij geen grond meer heeft, is hij geen boer meer – ook dat komt voor, maar het hof heeft het alleen over pachters ‘die na het einde van de pacht hun landbouwbedrijf (…) voortzetten’ (r.o. 2.7) - en heeft hij dus ook geen behoefte aan inkomenssteun. Als hij nieuwe grond weet te verwerven heeft hij inderdaad geen toeslagrech­ten meer, maar dan onderscheidt hij zich niet van elke ande­re beginnende agrariër die in de referentiejaren geen hecta­resteun heeft ontvangen. Het hof ziet in r.o. 2.8 een verschil tussen productierechten en toeslagrechten: een verpachter die zelf weer wil gaan produceren heeft quotum nodig en dat geldt ook voor een opvolgende pachter. Daarom is het vol­gens het hof ook begrijpelijk dat uitgemaakt is dat produc­tierechten bij het einde van de pacht moeten worden over­gedragen. Voor toeslagrechten geldt dat niet: men kan een bedrijf ook zonder die rechten exploiteren. Dat is inder­daad een verschil, maar waarom is dat ineens wel doorslag­gevend? Ook toeslagrechten worden noodzakelijk gevon­den voor een rendabele agrarische bedrijfsvoering. Dat geldt dan toch ook voor de verpachter of de opvolgend pachter, die het bedrijf voortzet? Zij behoren toch ook tot ‘de land­bouwbevolking’ die van een ‘redelijke levensstandaard’ ver­zekerd moet worden (r.o. 2.9)? Ook dit punt zie ik dus niet: waarom kan de verpachter geen andere productierechten ko­pen? Opvallend is dat het hof de redenering bij toeslagrech­ten opbouwt vanuit de voortgezette bedrijfsvoering door de pachter (en geen woord over de verpachter of de opvolgend pachter die inkomenssteun moeten ontberen) en bij de pro­ductiequota vanuit de voortzetting van de bedrijfsvoering door de verpachter of opvolgend pachter (en geen woord over de pachter die zijn quotum kwijt is). Dat is natuurlijk enigszins inconsistent.&#13;
4. In de uitspraak van de Rechtbank Zwolle werd veel werk gemaakt van de vergelijking tussen toeslagrechten en melk­quotum. In het onderhavige arrest blijft daarvan weinig over. Het hof erkent dat toeslagrechten en productiequota beide vermogensrechten zijn en dat ze beide zijn toegekend zon­der dat de pachters daarvoor hebben betaald en mede dank­zij de beschikking over het gepachte. Dat is echter niet door­slaggevend volgens het hof. Wel van wezenlijk belang is dat het stelsel van toeslagrechten de voortzetting is van een stel­sel van rechtstreekse inkomenssteun, bedoeld om de land­bouwers een redelijke levensstandaard te verzekeren, ter­wijl dat voor productierechten niet geldt; productierechten dienen voor marktordening, aldus r.o. 2.9. Een dergelijke te­genstelling bestaat echter helemaal niet. In artikel 39 van het Verdrag betreffende de werking van de Europese Unie staat stabilisering van de markten wel als zelfstandige doelstel­ling naast de redelijke levenstandaard voor de landbouwbe­volking, maar op grond van artikel 40 van genoemd verdrag moeten deze – en andere – doelstellingen beide worden be­reikt door het totstandbrengen van een gemeenschappelij­ke marktordening. Ook de door het hof aangehaalde doel­stelling van Verordening 1234/2007 (de GMO-verordening), het bereiken van een marktevenwicht, is alleen maar te be­grijpen in het licht van het overaanbod en de daaruit voort­vloeiende (te) lage prijzen. Ook bij marktordening gaat het, met andere woorden, om inkomens van boeren. De geschie­denis bevestigt dit ook: de toeslagrechten zijn de opvolger van – kort gezegd - de hectarepremies, die zelf weer nood­zakelijk werden doordat de garantieprijzen (onderdeel van de marktordening) werden verlaagd om het aanbod te ver­lagen (MacSharry). Voor andere producten is destijds geko­zen voor productiequota om niet direct de prijzen te hoeven verlagen, maar de prijssteun te beperken tot een bepaalde hoeveelheid product (het quotum). Dat kon vooral in secto­ren met een ‘flessenhals’ in de keten (zoals melkfabrieken). In 2004 was de samenloop bij melk helemaal compleet: het quotum bleef, de garantieprijzen werden ook hier verlaagd en in de plaats daarvan kwam de melkpremie (op basis van kilogrammen quotum), die in 2007 vervolgens weer is op­gegaan in de bedrijfstoeslag; het quotum wordt nu, zoals dat heet, uitgefaseerd en per 2015 afgeschaft. Het is precies zo­als de Rechtbank Zwolle stelde: de oorsprong van het toe­slagrecht onderscheidt zich niet principieel van de grondslag van de productiequota. Dat dit besef in de landbouwsector is verdwenen, maakt het nog niet anders.&#13;
5. Als verschil tussen quota en toeslagrechten wordt ook steeds aangevoerd dat de Europese verordeningen voor quo­ta wel regelen dat deze bij het einde van de pacht naar de verpachter gaan. Ook dat is echter niet absoluut. De desbe­treffende bepaling voor melkquota (art. 74, vierde lid, van Verordening nr. 1234/2007) biedt niet alleen mogelijkhe­den aan Lid-Staten om de zaak te regelen (hetgeen in Neder­&#13;
land niet is gebeurd), maar lijkt er ook van uit te gaan dat de verpachter de ‘producent die ze overneemt’ is (en dus melk­veehouder). Dat wordt bevestigd in het Wachauf-arrest: ook daarin ging het om de verpachter ‘die opnieuw de beschik­king over het bedrijf verkrijgt’ (13 juli 1989, 5/88, Wachauf/BRD, AB 1992, 14). Bij suikerquotum ontbreekt een eu­ropeesrechtelijke bepaling zelfs helemaal. Ook bij aardap­pelzetmeel zoekt men tevergeefs naar een regeling voor de pacht (Verordening (EG) nr. 1868/94, gewijzigd).&#13;
6. Al met al vind ik het arrest in juridische zin niet erg over­tuigen. Dat wil niet zeggen dat ik met de uitkomst niet kan leven. Eerder al heb ik voorgesteld de zaak in die zin te re­gelen dat pachters hun toeslagrechten zouden kunnen behou­den, maar zouden moeten inleveren als zij stoppen met boe­ren. Zie Pacht en toeslagrechten: een voorstel, Agr.r. 2005, p. 330 e.v. De wetgever treft in deze zaak dan ook het groot­ste verwijt: de procedure is noodzakelijk geworden door­dat de regelgever het op zijn beloop heeft gelaten. Er is ook een groot praktisch voordeel aan deze uitkomst. Het bereke­nen van de aandelen van pachter en verpachter in de toeslag­rechten zou veel ingewikkelder zijn dan bij melkquotum en dus ook tot veel rechtspraak hebben kunnen leiden.&#13;
7. Intussen is het natuurlijk wel interessant hoe de quotum­jurisprudentie zich zal gaan ontwikkelen. Het hof lijkt toch wel wat terug te willen komen op de oude rechtspraak. Het arrest Beelaerts/Dimmendaal (Hof Arnhem 9 februari 2010, Agr.r. 2010/5565 m.nt. Bruil) bood al nieuwe gezichtspunten bij de vervreemding van quotum lopende de pacht. De stap is misschien niet meer zo groot om ook bij het einde van de pacht het quotum bij de pachter te laten, als die het bedrijf voortzet. Dat valt weliswaar niet direct uit genoemd arrest af te leiden, maar nu men ook in melkquotumzaken steeds meer refereert aan het Europese recht, zou een nieuwe door­denking daarvan ook nieuwe wegen kunnen openen, met name in gevallen waarbij de verpachter geen landbouwer (producent) is. Daarmee zou een historische vergissing kun­nen worden rechtgezet, die het hof bij de toeslagrechten nog juist – en op juridisch niet overtuigende gronden - heeft we­ten te voorkomen.&#13;
8. Het verschil in uitkomst tussen toeslagrecht en productie­quotum valt niet te rechtvaardigen door de juridische ver­schijningsvorm noch door de doelstelling, aard en strekking van beide figuren. De verschillen daarin zijn immers niet groot.&#13;
D.W. Bruil&#13;
&#13;
­&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.M. Olthof en H.L. van der Beek en de deskundige leden F.J.A. baron van Verschuer en ir. H.B.M. Duenk</auteurs><published>2010-07-01 00:00:00</published><modified>2010-07-01 00:00:00</modified><editiondate>2010-07-01</editiondate><htmlpath>https://denhollander.info/artikel/8616</htmlpath></article>
</articles></edition>