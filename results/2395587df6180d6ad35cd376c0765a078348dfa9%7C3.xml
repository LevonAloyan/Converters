<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2012</searchword><id>9660</id><udhid>UDH:TvAR/9660</udhid><titel>Het wetsvoorstel voor de plattelandswoning. Een goede ruimtelijke ordening?</titel><searchwords><searchword>TvAR 1/2012</searchword><searchword>UDH:TvAR/9660</searchword></searchwords><attachments><attachment><name>TvAR2012_01_02_Het_wetsvoorstel.pdf</name><extention>pdf</extention><url>https://denhollander.info/download/8418/ci</url></attachment></attachments><inleiding>In het artikel ‘De plattelandswoning in de Wet milieube­heer, Van de regen in de drup’1 behandelde ik de initia­tiefnota ‘Beter wonen op het platteland. Introductie van de plattelandswoning in de Wet milieubeheer’ (hierna: ‘de initiatiefnota’) van 18 augustus 2009.2 Onlangs heeft de initiatiefnota een vervolg gekregen. Op 7 november 2011 is het wetsvoorstel voor de plattelandswoning aan de Tweede Kamer aangeboden. De volledige titel luidt: ‘Wijziging van de wet algemene bepalingen omgevings­recht en enkele andere wetten om de planologische status van gronden en opstallen bepalend te laten zijn voor de mate van milieubescherming alsmede om de positie van agrarische bedrijfswoningen aan te passen (‘plat­telandswoningen’)’ .3 Voordat ik dit wetsvoorstel hierna behandel, ga ik eerst kort in op de initiatiefnota.&#13;
</inleiding><content>1. De initiatiefnota&#13;
In de initiatiefnota stond het probleem centraal van de ille­gale bewoning van agrarische bedrijfswoningen door bur­gers. Dit probleem kan als volgt worden samengevat. Laat ik de gestopte boer die zijn stallen verpacht aan een derde als voorbeeld nemen. In de regel kan de boer juridisch-planologisch niet meer als boer worden gezien, en overtreedt hij het bestemmingsplan door als burger de bedrijfswoning (waar op grond van het bestemmingsplan enkel gewoond mag worden ten behoeve van het agrarische bedrijf) te bewo­nen. Evenals bij andere overtredingen in het omgevingsrecht, is hierbij de zogeheten beginselplichtjurisprudentie van de Afdeling bestuursrechtspraak van de Raad van State (hierna: ‘de Afdeling’) van belang. Het bevoegd gezag moet handha­vend optreden, tenzij sprake is van concreet zicht op legali­satie of handhavend optreden zodanig onevenredig is in ver­houding tot de daarmee te dienen belangen, dat van optreden in die concrete situatie dient te worden afgezien.4 Onevenre­digheid wordt door de Afdeling in zo’n geval niet aangeno­men. Legalisatie is veelal niet mogelijk. Van een goede ruim­telijke ordening is namelijk meestal geen sprake, gezien de van de stallen te duchten milieuhinder (denk aan geur, geluid en fijn stof). Voor een uitgebreidere en exactere beschrijving van de problematiek verwijs ik hier naar voornoemde eerdere bijdrage in dit tijdschrift, meer in het bijzonder de hoofdstuk­ken 1 en 2 van dat artikel.5&#13;
2. Voorontwerp&#13;
Het voorontwerp6 waar de initiatiefnota betrekking op had introduceerde het begrip plattelandswoning. De plattelands­woning was gedefinieerd als een gebouw dat a) voorheen als agrarische bedrijfswoning behoorde tot een inrichting dan wel is gebouwd ten gevolge van een sloop- of beëindigings­regeling van de Minister van Landbouw, Natuur en Voedsel­kwaliteit, b) voor bewoning gebruikt wordt, c) is gelegen in een gebied met een agrarische bestemming, en d) als plat­telandswoning is bestemd op grond van de Wet ruimtelijke ordening (een herziening van het bestemmingsplan is dus vereist). Vervolgens regelde het voorontwerp - kort weergegeven - dat milieukwaliteitseisen en luchtkwaliteits-eisen voor de plattelandswoning gelijk zijn aan die voor de agrarische bedrijfswoning.&#13;
3. Wetsvoorstel 33 078&#13;
Het wetsvoorstel verschilt op belangrijke punten van het voorontwerp. Anders dan bij het voorontwerp nog het geval was, is de term ‘plattelandswoning’ naar de achtergrond ver­dreven. De term plattelandswoning zou een te rooskleurig beeld geven. Romantisch wonen in het buitengebied, terwijl het in feite gaat om een woning waar het leefklimaat niet optimaal is. Een andere reden voor de minder prominente plaats van de term plattelandswoning is dat het wetsvoorstel een ruimer bereik heeft. Het wetsvoorstel regelt ook dat ille­gale gebruikers (illegaal in juridisch-planologische zin) niet langer worden beschermd tegen milieuhinder.&#13;
4. Illegaal gebruik&#13;
Ten aanzien van het illegale gebruik in algemene zin wordt in de Memorie van Toelichting gerefereerd aan de uitspraak van de Afdeling van 15 juni 2000.7 Aan de orde waren woonboten die in strijd met het bestemmingsplan in het wa­ter lagen. De hamvraag was of aan deze boten (beter gezegd, aan de bewoners van deze boten) bescherming toekwam te­gen de hinder van een nabij gelegen inrichting. De Afdeling oordeelde dat het het bevoegd gezag niet vrij stond om bij de invulling van de beoordelingsvrijheid die het krachtens art. 8.10 en art. 8.11 (oud) van de Wet milieubeheer had, be­tekenis toe te kennen aan de planologische status van een hindergevoelig object. Het feitelijk gebruik dat van het ob­ject wordt gemaakt is bepalend, aldus de Afdeling.&#13;
Art. I van het wetsvoorstel regelt in algemene zin, door een zevende lid toe te voegen aan art. 2.14 van de Wet algeme­ne bepalingen omgevingsrecht, dat bij de beoordeling van een aanvraag om omgevingsvergunning voor milieu, enkel gronden en bouwwerken in de omgeving van de inrichting in aanmerking worden genomen overeenkomstig het be­stemmingsplan, de beheersverordening, of, indien met toe­passing van art. 2.12, eerste lid van de Wet algemene be­palingen omgevingsrecht van het bestemmingsplan of de beheersverordening is afgeweken, de omgevingsvergunning. Illegaal gebruik mag en moet dus buiten beschouwing gela­ten worden. &#13;
De artikelen II en III van het wetsvoorstel wijzigen de be­gripsomschrijvingen van de begrippen ‘ander geluidsge­voelig gebouw’, ‘geluidsgevoelig terrein’,’woning’ en ‘ge­luidsgevoelig object’ in de Wet geluidhinder zodanig dat nog enkel legaal gebruik beschermd wordt. &#13;
Ook de definitie van het begrip ‘geurgevoelig object’ in de Wet geurhinder en veehouderij wordt gewijzigd, zij het dat deze wijziging geen materiële verandering met zich brengt. Ingevolge art. 1 van de Wet geurhinder en veehouderij is een geurgevoelig object een gebouw, bestemd voor en blij­kens aard, indeling en inrichting geschikt om te worden ge­bruikt voor menselijk wonen of menselijk verblijf en die daarvoor permanent of een daarmee vergelijkbare wijze van gebruik wordt gebruikt. De Afdeling heeft onder verwijzing naar de wetsgeschiedenis reeds geoordeeld dat de zinsnede ‘bestemd voor (…) menselijk wonen of menselijk verblijf’ vereist dat een gebouw planologisch gezien een functie heeft voor wonen of verblijf.8 Art. IV van het wetsvoorstel maakt, voor zover nodig, duidelijk waaruit de juridisch-planologische titel kan bestaan, te weten een be­stemmingsplan, een inpassingsplan, een beheersverorde­ning of een omgevingsvergunning waarmee van het be­stemmingsplan of de beheersverordening is afgeweken.9 &#13;
5. De plattelandswoning &#13;
Dan keer ik nu weer terug naar de plattelandswoning. De systematiek van het wetsvoorstel is eenvoudig, maar effec­tief. Het gemeentebestuur kan bepalen dat een bedrijfswo­ning (in zoverre is dus geen sprake van een bestemmings­wijziging), behorend tot of voorheen behorend tot een landbouwinrichting10, ondanks de agrarische bestemming (het zij herhaald, die blijft gehandhaafd), door een derde (een niet-agrariër) bewoond mag worden. Hierbij staan het gemeentebestuur drie wegen ter beschikking: het bestem­mingsplan, de beheersverordening of een omgevingsvergun­ning waarmee van het bestemmingsplan dan wel de beheers­verordening wordt afgeweken.11 Indien het gemeentebestuur de woning als zodanig gekwalificeerd heeft, wordt de wo­ning van rechtswege beschouwd als onderdeel uitmakend van de inrichting, hetgeen erop neerkomt dat de woning niet beschermd wordt tegen milieuemissies van (uitsluitend) die inrichting.12 &#13;
6. Een goede ruimtelijke ordening? &#13;
De kritiek die ik geuit heb met betrekking tot het vooront­werp13, geldt onverkort voor het thans voorliggende wets­voorstel. Dat enkel nog legaal gebruik wordt beschermd juich ik toe. Voor het overige, het onderdeel plattelandswo­ning, blijf ik sceptisch. &#13;
Dat de wet een probleem oplost staat buiten kijf. De voor­malige boer thans burger of zijn rechtsopvolger kan in de woning blijven wonen. Het bedrijf wordt niet langer gehin­derd door de ‘eigen’ woning. Maar zou het middel in som­mige gevallen niet erger kunnen zijn dan de kwaal? Wat mijns inziens niet over het hoofd mag worden gezien is dat met het wetsvoorstel een belangrijk principe wordt verla­ten, te weten het principe van ruimtelijke scheiding (zone­ring). Dé aangewezen manier om milieuaspecten een rol te laten spelen in de ruimtelijke ordening is zonering, het aan­brengen van een ruimtelijke scheiding tussen milieubelas­tende en milieugevoelige activiteiten. Burgerwoningen (en dus ook plattelandswoningen) moeten gelet op dat principe nu juist zo veel mogelijk geweerd worden uit gebieden waar de landbouw het primaat heeft, althans op voldoende afstand worden geplaatst van de plekken waar de bedrijvigheid is geconcentreerd (denk aan de stallen en de mestverwerkings­installaties). Het is bijvoorbeeld moeilijk met elkaar te rij­men dat er enerzijds een roep is om burgerbewoning naast veehouderijen toe te staan en anderzijds gepleit wordt voor minimale afstanden tussen veehouderijen en woningen ter voorkoming van zoönoses (infectieziekten die van dieren op mensen overdraagbaar zijn, bijvoorbeeld de Q-koorts). Zo is zeer recent een motie behandeld door provinciale staten van Noord-Brabant die ziet op een minimale afstand van 250 meter tussen intensieve veehouderijen en woningen.14 Ver­der schreef de Vereniging van Nederlandse Gemeenten op 17 november 2011 nog het volgende in een brief aan de Vas­te Commissie EL&amp;I van de Tweede Kamer15: &#13;
‘(...) Gemeenten hebben behoefte aan duidelijkheid over gezondheidsaspecten rond intensieve veehouderij om een goede afweging te kunnen maken en tege­moet te komen aan zorgen van de bevolking. Moeten bijvoorbeeld uit voorzorg bepaalde afstanden worden aangehouden of getoetst worden op technische maat­regelen en bedrijfsvoering? Pas na het advies van de Gezondheidsraad in het derde kwartaal van 2012 krij­gen gemeenten meer duidelijkheid terwijl zij hier al in 2010 om hebben gevraagd vanwege lokale problemen. Dit is veel te laat voor gemeenten, wij dringen dan ook aan op versnelling van het advies. (…)’ &#13;
Anderzijds past het wetsvoorstel goed bij een andere ont­wikkeling die zich afspeelt op het snijvlak tussen ruimtelijke ordening en milieu. De Afdeling heeft namelijk, zoals zij het zelf formuleert, de omgekeerde werking van de geurcontour van veehouderijen in de ruimtelijke ordening verlaten. Zij ziet de geurcontour niet langer als keiharde grens. Of de gel­dende geurnorm wordt overschreden is niet langer bepalend, althans niet langer doorslaggevend. Van belang is of, daar­gelaten de norm, een aanvaardbaar woon- en leefklimaat kan worden gerealiseerd. Voor een uitgebreide beschouwing van de betreffende jurisprudentie verwijs ik naar het arti­kel ‘De Wet geurhinder en veehouderij vier jaren in wer­king; de geurverordening en de omgekeerde werking van de geurcontour’16. Vanwege deze jurisprudentie heeft het be­voegd gezag nog meer ruimte gekregen dan het reeds had door middel van de geurverordening17, om in de ruimtelij­ke ordening voor zover het de van veehouderijen te duchten geurhinder betreft te differentiëren in de na te streven mili­eukwaliteit (in bijvoorbeeld twee woongebieden met een an­der karakter).18 Ook onderhavig wetsvoorstel vormt de ba­sis voor onderscheid in milieukwaliteit tussen woonfuncties (wonen in een ‘plattelandswoning’ en wonen in een ‘norma­le woning’). Het bevoegd gezag bepaalt het beschermings­niveau. &#13;
Het is evenwel de vraag of de praktijk wel gebaat is bij een dergelijke flexibiliteit. Waar het mij om gaat, is dat de wet problemen op een microniveau oplost (de illegale bewoning kan worden gelegaliseerd), maar in veel gevallen op een ho­ger schaalniveau situaties met zich kan brengen (indien het bevoegd gezag gebruik maakt van de wettelijke mogelijk­heden) die uit oogpunt van een goede ruimtelijke ordening ongewenst zijn. Dit laat overigens onverlet dat indien over­eenkomstig de wet wordt gehandeld sprake zal zijn van een goede ruimtelijke ordening in de zin van de Wet ruimtelij­ke ordening.19 &#13;
Zo is het wat mij betreft in beginsel ongewenst om burger­bewoning te hebben in een gebied waar de landbouw het primaat heeft, bijvoorbeeld een landbouwontwikkelingsge­bied als bedoeld in de Reconstructiewet concentratiegebie­den. Een ander voorbeeld: het legaliseren van illegale bur­gerbewoning in regio’s waar de bevolking krimpt, ligt mijns inziens evenmin voor de hand. &#13;
Verder is het natuurlijk niet zo dat vanwege de uitschakeling van de wettelijke bescherming niet langer milieuhinder zal worden ondervonden in en rondom de plattelandswoning. Het leefklimaat zal in veel gevallen niet goed zijn en het is maar zeer de vraag of de burger in de plattelandswoning in alle opzichten zal berusten in de bedrijvigheid van de boer. In ieder geval resten hem nog civielrechtelijke mogelijkhe­den, nu volgens vaste jurisprudentie van de Hoge Raad het hebben van een vergunning de drijver van een inrichting niet vrijwaart voor aansprakelijkheid uit onrechtmatigheid.20 &#13;
Tot slot: zou het niet beter zijn om de afwijkende milieuk­waliteit enkel mogelijk te maken in ‘oude gevallen’, illega­le situaties die reeds op een bepaalde datum (bijvoorbeeld 7 november 2011, de datum waarop het wetsvoorstel aan de Tweede Kamer werd aangeboden) bestonden? Zo wordt voorkomen dat anticiperend op de mogelijkheden die de nieuwe wet biedt nieuwe illegale situaties ontstaan. &#13;
&#13;
</content><legacyfootnotes>* Mr. P.P.A. Bodden is advocaat bij Hekkelman Advocaten en Notarissen te Nijmegen.&#13;
1. Agr.r. 2010, p. 193 e.v.&#13;
2. Kamerstukken II 2008/09, 32 030, nr. 1 en 2.&#13;
3. Kamerstukken II 2011/12, 33 078, nr. 2.&#13;
4. Overigens heeft de Afdeling recent (op 5 oktober 2011) de zogenoemde beginselplichtformule gepreciseerd voor de situatie waarin het bevoegd gezag handhavings­beleid voert, zie ABRvS 5 oktober 2011, zaaknummer 201010199/1/M2, www.raadvanstate.nl.&#13;
5. Agr.r. 2010, p. 193.&#13;
6. Kamerstukken II 2008/09, 32 030, nr. 2.&#13;
7. AB 2000, 353, m.nt. F.C.M.A. Michiels.&#13;
8. ABRvS 8 juli 2009, Gst. 2009, 7322, 88. &#13;
9. Art. 2.12, eerste lid van de Wet algemene bepalingen om­gevingsrecht. &#13;
10. Onder landbouwinrichting wordt verstaan: ‘een inrichting waar uitsluitend of in hoofdzaak agrarische activiteiten, zijnde het telen of kweken van landbouwgewassen of het fokken, mesten, houden of verhandelen van landbouwhuis­dieren, dan wel activiteiten die daarmee verband houden worden verricht.’ &#13;
11. Art. 2.12, eerste lid van de Wet algemene bepalingen om­gevingsrecht. &#13;
12. Art. I van het wetsvoorstel. &#13;
13. Agr.r. 2010, p. 193 e.v. &#13;
14. Motie ‘Afstandscriteria intensieve veehouderijbedrijven’, vergadering PS van Noord-Brabant d.d. 9 december 2011, op het moment dat dit artikel is geschreven (22 december 2011) was slechts bekend dat de behandeling van deze motie was aangehouden. &#13;
15. Kenmerk BAMM/U201102115. &#13;
16. Mr. P.P.A. Bodden, Agr.r. 2011, p. 5. e.v. &#13;
17. Art. 6 van de Wet geurhinder en veehouderij. &#13;
18. Art. 6 van de Wet geurhinder en veehouderij. &#13;
19. Zie onder andere art. 3.1 van de Wet ruimtelijke ordening. &#13;
20. Onder andere HR 21 oktober 2005, NJ 2006, 418. &#13;
</legacyfootnotes><footnotes><footnote/></footnotes><auteurs>mr. P.P.A. Bodden&#13;
</auteurs><published>2012-01-01 00:00:00</published><modified>2012-01-01 00:00:00</modified><editiondate>2012-01-01</editiondate><htmlpath>https://denhollander.info/artikel/9660</htmlpath></article>
</articles></edition>