<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2013</searchword><id>10684</id><udhid>UDH:TvAR/10684</udhid><titel>Wetgeving en literatuur</titel><searchwords><searchword>TvAR 9/2013</searchword><searchword>UDH:TvAR/10684</searchword></searchwords><attachments><attachment><name>TvAR2013_09_06_Wetgeving.pdf</name><extention>pdf</extention><url>https://denhollander.info/download/9140/ci</url></attachment></attachments><inleiding>Algemeen&#13;
</inleiding><content>Algemeen&#13;
Opheffing PBO&#13;
De Eerste Kamer heeft een brief naar de minister van EZ ge­stuurd over de PBO. Daarin wordt de door de regering ge­vraagde steun voor de voornemens inzake de opheffing van de PBO niet gegeven. Het wetsvoorstel voor een intrek­kingswet is er nog niet; staatsrechtelijk is het niet zuiver dat de Eerste Kamer alvast instemt. Onomkeerbare stappen die worden voorgesteld moeten niet worden genomen. De mi­nister antwoordt in een brief dat hij toch doorgaat, maar dat e.e.a. wel zorgvuldig zal gebeuren (Kamerstukken I 2012/13, 32 615, B). Toch blijft de Eerste Kamer enigszins weerbar­stig over de voorstellen tot opheffing van de PBO. Minister Kamp probeert de senaat ervan te overtuigen dat men moet instemmen met de plannen. Dat is nog niet gelukt (Kamer­stukken II 2012/13, 32 615, C). Met de Commissies SZW en VWS van de Eerste Kamer is overlegd over de toekomst van de PBO. Minister Kamp gaf daarin een toelichting over de gang van zaken. De Eerste Kamer ligt nog steeds enigszins dwars omdat men het gevoel heeft dat er straks, als de wets­voorstellen voorbijkomen, niets meer te kiezen heeft. (Ka­merstukken I 2012/13, 32 615, E).&#13;
Zakelijke rechten&#13;
Recht op onteigening&#13;
Dit was de titel van de oratie van Jacques Sluysmans, bij de aanvaarding van het ambt van bijzonder hoogleraar Ontei­geningsrecht te Nijmegen, op 4 juli 2013. Hij bepleit een ‘recht op onteigening’, met name in situaties dat bedrijf of particulier onherroepelijk is ‘wegbestemd’. (Radboud Uni­versiteit, 43 blz.)&#13;
Erfpacht&#13;
In Groningen is F.J. Vonck gepromoveerd met een proef­schrift getiteld ‘De flexibiliteit van het recht van erfpacht’ (BJU 2013, 333 blz.). De volgende hoofdstukken zijn daar­in opgenomen: moderne functies van erfpacht (waaronder uitgifte door beleggers – agrarische erfpacht), erfpacht en de doorkruising van het publiekrecht, de zakelijke werking van erfpachtsvoorwaarden, wijziging en verlenging van erf­pachtverhoudingen, beëindiging van erfpacht.&#13;
Executoriale verkoop&#13;
‘De executoriale verkoop van onroerende zaken door de hy­potheekhouder’ is het de titel van het proefschrift van I. Vis­ser, ook al in Groningen (BJU 2013, 497 blz.). Het hoofd­doel zou moeten zijn: een zo hoog mogelijke netto-opbrenst. Gepleit wordt voor een flexibeler wettelijke regeling en een efficiënte en effectieve procedure.&#13;
Ruimtelijke Ordening&#13;
Plattelandswoning&#13;
Hoewel de titel van het artikel van H.C.W.M. Moesker in het Tijdschrift voor Bouwrecht (juni 2013, p. 526 e.v.): ‘De Wet plattelandswoningen; ruikt u dat ook? Eh, natuurlijk, maar ja….’ belangrijke kritiek suggereert, valt dat wel mee. Het artikel geeft voornamelijk een uitgebreide beschouwing over de wettelijke regeling.&#13;
Omgevingswet&#13;
In het Tijdschrift voor Bouwrecht van juli 2013 staan enkele artikelen over de Omgevingswet, die geheim is, maar uitge­lekt in een zgn. toetsversie. Een artikel gaat over de omge­vingsvergunning een ander biedt een overzicht en doet aan­bevelingen. In het andere Bouwrecht (Kluwer) ook een stuk over de omgevingsvergunning, maar dan de huidige, van P.J.M. de Haan en G. Klapwijk (blz. 411 e.v.).&#13;
Beheer landelijk gebied&#13;
Edelherten&#13;
Er zijn nogal veel edelherten op de Veluwe. De provincie Gelderland heeft besloten om al vroeg in het seizoen tot be­heer (afschot) te komen. De staatssecretaris stelt de Kamer gerust: de herten zijn nu hoogzwanger en de jagers kunnen dat zien. Zij zullen deze dan niet neerschieten (Kamerstuk­ken II 2012/13, 31 581, nr. 20).&#13;
Agrarisch natuurbeheer&#13;
De staatssecretaris schetst in een brief de contouren van het nieuwe agrarisch natuurbeheer. Kern van het nieuwe stelsel, dat samen met de provincies is ontwikkeld: een collectie­ve benadering en alleen daar waar het voor een goed natuur­rendement het beste is. Vooral internationale natuurdoelen moeten in beeld zijn. Het is de bedoeling dat er eind 2014 een nieuwe regeling ligt, die is goedgekeurd door de Euro­pese Commissie als onderdeel van het POP 3 (plattelands­ontwikkelingsprogramma). Medio 2015 wordt de regeling dan door de provincies opengesteld. Het eerste beheersjaar is dan 2016.&#13;
Evaluatie Staatsbosbeheer&#13;
Staatsbosbeheer heeft in Overijssel grond verkocht. Dat is geëvalueerd. Voorlopig wordt er geen grond meer verkocht, maar in de toekomst is dat niet uitgesloten (Kamerstukken II 2012/13, 29 659, nr. 118).&#13;
Natuurbeschermingswet&#13;
Een ontwerp-wijziging van de Natuurbeschermingswet 1998 is naar de Tweede Kamer gezonden (Kamerstuk­ken II 2012/13, 33 669, nrs. 1-4). Het betreft hier de uitge­werkte wettelijke verankering van de programmatische aan­pak stikstof (PAS). Nieuw is onder meer, dat er (weer) een grenswaarde kan worden vastgesteld. Interessant is ook het gebruik van termen die men normaal niet in wetgeving aan­treft. Het voorgestelde art. 19kg: ‘Het programma beoogt een ambitieuze en realistische vermindering van de stikstof­depositie’.&#13;
Vos&#13;
De vos blijft op de landelijke vrijstellingslijst Flora- en fau­nawet staan. Daarmee kan schade door vossen worden be­streden door de grondgebruiker. Een vrijstelling is daarvoor wel nog steeds nodig. De staatssecretaris legt de wer­king van de desbetreffende artikelen uit (Kamerstukken II 2012/13, 28 286, nr. 642). &#13;
Ganzen &#13;
De ganzen blijven de Tweede Kamer bezighouden. Er is overlegd over de teelt van gansaanlokkende gewassen rond Schiphol en de Richtlijn ganzendoden van de Raad voor Dieraangelegenheden (Kamerstukken II 2012/13, 28 286, nr. 646). &#13;
Dieren &#13;
Gehouden dieren &#13;
De staatssecretaris heeft een zgn. positieflijst naar de Twee­de Kamer gestuurd. De dieren die op die lijst staan mogen worden gehouden. Dieren die er niet op staan zijn, op grond van de Wet dieren, verboden. Uitgangspunten voor de lijst zijn dierenwelzijn en risico’s voor de mens. Een ander uit­gangspunt is het voldoen aan het Andibel-arrest van het Hof van Justitie uit 2011, op grond waarvan alleen handelsbe­lemmeringen mogen worden opgevoerd als daar een reden voor is. (Kamerstukken II 2012/13, 31 389, nr. 130). &#13;
Pelsdieren &#13;
In het kader van de behandeling van de Wet verbod pelsdier­houderij heeft de Tweede Kamer nog enkele vragen gesteld, vooral over de controle. De staatssecretaris heeft die vragen beantwoord in Kamerstukken II 2012/13, 30 826, nr. 33. Aan een amvb wordt nog gewerkt (nr. 32). &#13;
Kootwijkerbroek &#13;
De zaak rond de MKZ-uitbraak in Kootwijkerbroek is nog niet afgerond. De staatssecretaris geeft een overzicht van de stand van zaken. Zoals bekend menen de Kootwijkerbroe­kers dat er geen sprake was van MKZ en een aantal hebben bezwaren ingediend tegen de verdachtverklaring en ruiming. Bij het CBB lopen nog beroepen. (Kamerstukken II 2012/13, 27 622, nr. 147). &#13;
Antibiotica &#13;
In een kamerbrief informeert de staatssecretaris over de na­dere uitwerking van de UDD-maatregel (diergeneesmidde­len die alleen door een dierenarts mogen worden verspreid en toegediend). Alle antibiotica krijgen de UDD-status. On­der strikte voorwaarden mag de veehouder zelf antibiotica toedienen. (Kamerstukken II 2012/13, 29 683, nr. 167). &#13;
Producten &#13;
Voedsel &#13;
De regering heeft een Beleidsbrief Duurzame Voedselpro­ductie naar de Tweede Kamer gestuurd (Kamerstukken II 2012/13, 31 532, nr. 118). Onderwerpen: voedselvertrou­wen, verduurzaming, terugdringen voedselverspilling, ver­dienmodel en beleidsregels over mededinging en duurzaam­heid, voedselzekerheid. De beleidsbrief bevat actiepunten. &#13;
Paardenvlees &#13;
Wie de stand van zaken rond het paardenvlees wil vernemen leze Kamerstukken II 2012/13, 26 991, nr. 365. Over de mel­dingen van voedselfraude valt te melden dat sinds januari 2012 maar liefst 211 meldingen zijn binnengekomen bij de NVWA, over de etikettering van voedsel (nr. 366). &#13;
Milieurecht &#13;
Toekomst veehouderij &#13;
Er is veel maatschappelijke onrust rond de intensieve vee­houderij. Het kabinet acht het noodzakelijk om grenzen te stellen aan de groei. Dat moet gebeuren op regionaal of lo­kaal niveau. Het ontbreekt echter aan een wetenschappe­lijke onderbouwing van de gezondheidsrisico’s, zo bleek ook nog maar weer eens uit de rapportage van de Gezond­heidsraad. Daarom gaat het kabinet een wet maken op grond waarvan het straks wel mogelijk is om veehouderijen te be­grenzen wegens gezondheidsrisico’s. Een wet hoeft kenne­lijk niet te worden onderbouwd (Kamerstukken II 2012/13, 28 973, nr. 134). &#13;
Duurzame stallen &#13;
Er zijn verschillende categorieën duurzame stallen (stal­len op biologische veebedrijven, stallen die voldoen aan de Maatlat duurzame veehouderij, stallen met een Milieukeur­certificaat, stallen die voldoen aan de Investeringsregeling integraal duurzame stallen). Van de in totaal 83.000 stallen in Nederland waren er op 1 januari 2013 5,7% duurzaam, variërend van 3,7% in de rundveehouderij, 8,8% in de var­kenshouderij en 15,7% in de pluimvee. Daarmee is de doel­stelling nagenoeg gerealiseerd, aldus de staatssecretaris. Bovendien is er een gestage toename van de aantallen duur­zame stallen (Kamerstukken II 2012/13, 28 286, nr. 631). &#13;
Gewasbescherming &#13;
Om het streven naar biologische gewasbeschermingsmid­delen (i.p.v. chemische) kracht bij te zetten gaat de staatse­cretaris met producenten in gesprek om ecologisch verant­woorde middelen te ontwikkelen (Kamerstukken II 2012/13, 27 858, nr. 211). Men is nog bezig met de neonicotinioiden (idem, nr. 212). &#13;
Nieuwe Meststoffenwet &#13;
Via een nota van wijziging (Kamerstukken II 2012/23, 33 322, nr. 14) is het wetsvoorstel dat moet leiden tot een ver­antwoorde mestafzet, gewijzigd. Belangrijke wijzigingen: &#13;
––Verantwoording achteraf in plaats van vooraf vastleg­gen mestverwerking; &#13;
––Versterking registratieplicht intermediairs; Bobob-toetsing. &#13;
Dat snelheid geboden is staat in nr. 13. Per 2014 moet de wet in werking treden. Stemming over het wetsvoorstel moet dan uiterlijk medio oktober plaatsvinden. &#13;
Zie ook het advies van de Raad van State en het Nader Rap­port van de regering (Stcrt. 17 juli 2013, nr. 19932). &#13;
Uitvoeringsregeling Meststoffenwet &#13;
De regeling is aangepast om te verduidelijken dat, indien een veehouder die gebruikt maakt van derogatie, bij over­schrijding van de gebruiksnorm van 250 kg. terugvalt op 170 kg, vanaf welke norm de boete dan ook wordt berekend. (Stcrt. 24 juli 2013, nr. 20753). &#13;
Buitenlands agrarisch recht Duitsland &#13;
In Duitsland hebben ‘leistungsfahige landwirtschaftliche Betriebe’ in het recht een bepaalde voorkeurspositie, bij­voorbeeld op het terrein van het erfrecht. Manfred Kohne stelt zich de vraag welke privileges dat zijn en hoe deze be­drijven in de rechtspraak worden geïdentificeerd. De schrij­ver pleit voor uitsluitend economische criteria (Agrar- und Umweltrecht, juni 2013, p. 205 e.v.) &#13;
Europees agrarisch recht &#13;
GLB &#13;
Gemeld wordt dat er nog niet op alle onderdelen over­eenstemming is over het nieuwe GLB (Kamerstukken II 2012/13, 28 625, nr. 163). &#13;
Russisch invoerverbod &#13;
Op 1 juli jl. hebben de Russen de grenzen gesloten voor consumptie- en pootaardappelen en plantmateriaal uit de EU. De Europese inzet is erop gericht om aan de Russische eisen met betrekking tot traceerbaarheid tegemoet te ko­men. Om het handelsconflict op te lossen wordt ook over­wogen om de invoer uit Rusland van Siberische pijnbomen en aardappelen, waarvoor al decennialang een verbod geldt, toe te laten. Daar zijn wel fytosanitaire risico’s aan verbon­den (Kamerstukken II 2012/13, 21 501-32, nr. 724, zie ook nr. 723). &#13;
LNV-raad &#13;
Over de herziening van het GLB is men in Europa zo lang­zamerhand uitonderhandeld. Het Europees parlement sput­tert nog wat, maar de Commissie gaat voort met het opstel­len van wetsteksten. (Kamerstukken II 2012/13, 21 501-32, nr. 725). &#13;
</content><legacyfootnotes/><footnotes><footnote/></footnotes><auteurs/><published>2013-09-01 00:00:00</published><modified>2013-09-01 00:00:00</modified><editiondate>2013-09-01</editiondate><htmlpath>https://denhollander.info/artikel/10684</htmlpath></article>
</articles></edition>