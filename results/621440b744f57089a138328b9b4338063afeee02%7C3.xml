<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2016</searchword><id>13652</id><udhid>UDH:TvAR/13652</udhid><titel>Het stelsel van fosfaatrechten - Noodzakelijk, nuttig of niet aan beginnen?</titel><searchwords><searchword>TvAR 10/2016</searchword><searchword>UDH:TvAR/13652</searchword></searchwords><attachments><attachment><name>18644.pdf</name><extention>pdf</extention><url>https://denhollander.info/download/18644/ci</url></attachment></attachments><inleiding>&lt;p&gt;Na de algemene mestverwerkingsplicht, de bijzondere mestverwerkingsplicht, de melkveefosfaatreferentie en de grondgebondenheid zal de melkveesector zoals het er naar uitziet per 1 januari 2018 te maken krijgen met een volgende vorm van regulering, de fosfaatrechten. Dit stelsel was al aangekondigd in de brief van Staatssecretaris Van Dam van 2 juli 2015[2] en nader uitgewerkt in de brief van 3 maart 2016.[3] Nu is ook het wetsvoorstel in de tweede week van september aan de Tweede Kamer aangeboden.[4]&lt;br/&gt;Eerder is door de Staatssecretaris aangekondigd dat het stelsel van fosfaatrechten per 1 januari 2017 in werking zal treden. Op 13 oktober 2016 heeft hij echter kenbaar gemaakt dat de invoering van het fosfaatrechtenstelsel met een jaar wordt uitgesteld. De reden daartoe is gelegen in het feit dat dat het huidige voorstel volgens de Europese Commissie niet voldoet aan de Europese eisen voor staatssteun.[5]&lt;br/&gt;In deze bijdrage zullen wij kort de achtergrond en inhoud van het wetsvoorstel bespreken alsook een aantal knelpunten met betrekking tot internationaal recht, te weten de Nitraatrichtlijn en het Eerste Protocol bij het EVRM.&lt;/p&gt;</inleiding><content>&lt;h3&gt;1. Achtergrond van het wetsvoorstel&lt;/h3&gt;&lt;p&gt;De achtergrond van het wetsvoorstel laat zich raden en moet gezocht worden in de toegenomen mestproductie in de aanloop naar en sedert de afschaffing van het melkquotum, waardoor in 2015 het nationaal productieplafond[6] is overschreden. Het doel van de wet is dan ook eenduidig: de nationale mestproductie dient weer onder het nationaal productieplafond gebracht te worden: &lt;/p&gt;&lt;blockquote&gt;‘Een wettelijk instrumentarium ter beheersing van de mestproductie door melkvee is noodzakelijk gebleken nadat, mede naar aanleiding van het vervallen van de Europese melkquotering per 1 april 2015, de mestproductie in de melkveehouderij fors is toegenomen. Deze toename heeft er in geresulteerd dat Nederland, op basis van cijfers van het Centraal Bureau voor de Statistiek, in 2015 het mestproductieplafond heeft overschreden. Om te borgen dat de Nederlandse veehouderij op een zo kort mogelijke termijn, alsmede voor de toekomst, onder het productieplafond produceert, zijn productiebegrenzende maatregelen in de melkveehouderij noodzakelijk. Zonder dit instrumentarium loopt Nederland het risico dat de Europese Commissie de huidige derogatie intrekt, dat een aanvraag voor een derogatie voor de periode van het aankomende zesde actieprogramma Nitraatrichtlijn geen kans van slagen heeft en dat de Europese Commissie Nederland in gebreke stelt vanwege het niet ten uitvoer brengen van de verplichtingen die volgen uit de Nitraatrichtlijn.’&lt;span class="superscript"&gt; [7]&lt;/span&gt;&lt;/blockquote&gt;&lt;p&gt;Het is, aldus de regering, noodzakelijk om de derogatie te behouden, aangezien Nederland anders mogelijk de doelstellingen van de Nitraatrichtlijn niet haalt.[8] Opvallend is dat aan deze passage direct wordt toegevoegd:&lt;/p&gt;&lt;blockquote&gt;‘Productiebegrenzende maatregelen moeten tevens een bijdrage leveren aan de realisatie van milieudoelen voor het grond- en oppervlaktewater – en daarmee aan een verbetering van de kwaliteit van ons drinkwater, lucht en bodem, aan een verbetering van de ecologie in het landelijk gebied en aan een duurzame ontwikkeling van de melkveehouderij.’&lt;/blockquote&gt;&lt;p&gt;Dit lijkt te suggereren dat het hier om twee separate doelstellingen gaat: enerzijds de Nitraatrichtlijn, anderzijds de kwaliteit van het grond- en oppervlaktewater. Dat is uiteraard niet juist: de Nitraatrichtlijn beoogt nu juist het tegengaan van verontreiniging en dus de bescherming van de waterkwaliteit. Overigens wordt meermaals in herinnering geroepen dat het kabinet nog altijd afschaffing van de productierechten nastreefd, zodra via mestverwerking evenwicht op de mestmarkt is bereikt (waaraan dit wetsvoorstel dus ook bijdraagt). Dat evenwicht wordt nu voorzien in 2017.[9] De kans is groot dat het stelsel dus slechts enkele jaren zal gelden. &lt;/p&gt;&lt;h3&gt;2. Inhoud van het wetsvoorstel&amp;nbsp;&lt;/h3&gt;&lt;p&gt;In het navolgende lopen wij de kernelementen van het wetsvoorstel na, te weten de belangrijkste definities, het uitbreidingsverbod, de vaststelling van het fosfaatrecht, verplaatsingen van het fosfaatrecht en omzetting en verlaging van de productierechten (waaronder het fosfaatrecht).&lt;/p&gt;&lt;h4&gt;2.1. Definities&lt;/h4&gt;&lt;p&gt;In art. 1, lid 1 wordt een nieuw begrip ‘fosfaatrecht’ geïntroduceerd. Het betreft hier:&lt;/p&gt;&lt;blockquote&gt;‘Hoeveelheid dierlijke meststoffen, uitgedrukt in kilogrammen fosfaat, die in een kalenderjaar ten hoogste met melkvee mag worden geproduceerd.’&lt;/blockquote&gt;&lt;p&gt;Een definitie van melkvee was met de introductie van de mestverwerkingsverplichting voor de melkveehouderij en het daaraan gerelateerde melkveefosfaatreferentie al eerder in de Meststoffenwet opgenomen (art. 1, lid 1 sub kk respectievelijk mm). Het fosfaatrecht wordt naast het varkensrecht en pluimveerecht gerangschikt onder de productierechten (met het oog waarop ook art. 1, lid 1 sub aa wordt gewijzigd). &lt;/p&gt;&lt;h4&gt;2.2. Uitbreidingsverbod&lt;/h4&gt;&lt;p&gt;De systematiek die met de fosfaatrechten wordt gehanteerd, is al sinds 1984, het jaar van de Interimwet beperking varkens- en pluimveehouderijen, bekend. Het begint, na de definities, met een verbodsbepaling, waarna de nodige uitzonderingssituaties daarop opgesomd worden. De verbodsbepaling staat in het voorgestelde art. 21b, lid 1, onderdeel D wat het wetsvoorstel:&lt;/p&gt;&lt;blockquote&gt;‘Het is een landbouwer verboden op zijn bedrijf in een kalenderjaar meer dierlijke meststoffen met melkvee, uitgedrukt in kilogrammen fosfaat, te produceren dan het op het bedrijf rustende fosfaatrecht. De productie van dierlijke meststoffen door melkvee wordt forfaitair vastgesteld overeenkomstig de regels bedoeld in artikel 35.’&lt;/blockquote&gt;&lt;p&gt;Het derde lid bevat een voorziening voor het houden van vee op andere wijze dan op een bedrijf als bedoeld in art. 1, lid 1 sub i:&lt;/p&gt;&lt;blockquote&gt;‘Het is verboden anders dan op een bedrijf op enig moment meer melkvee te houden dan overeenkomt met een jaarlijkse productie van dierlijke meststoffen door melkvee van 100&amp;nbsp;kilogram fosfaat, forfaitair vastgesteld overeenkomstig de regels bedoeld in artikel&amp;nbsp;35.’&lt;/blockquote&gt;&lt;p&gt;Het tweede lid bevat een uitzondering voor het bepalen van de productie conform de forfaitaire normen van de Uitvoeringsregeling Meststoffenwet, doch dat geldt alleen voor het verbod om op een bedrijf dieren te houden anders dan op grond van lid 1:&lt;/p&gt;&lt;blockquote&gt;‘2. In afwijking van het eerste lid kan de productie van dierlijke meststoffen door melkvee worden bepaald met gebruikmaking van een door Onze Minister aangewezen methode onder bij ministeriële regeling te stellen voorwaarden. Onze Minister kan deze methode aanwijzen indien aannemelijk is dat daarmee geen afbreuk wordt gedaan aan de naleving van een verplichting op grond van een voor Nederland verbindend verdrag of besluit van een volkenrechtelijke organisatie.’&lt;/blockquote&gt;&lt;p&gt;Er is overwogen om in plaats van de verantwoording via de forfaits een bedrijfsspecifieke verantwoording in te voeren (met name via de zogenaamde Bedrijfsspecifieke Excretie, de BEX), doch aangezien hiermee op dit moment nog niet op bedrijfsniveau een sluitende mineralenkringloop kan worden vastgesteld, is hier vooralsnog vanaf gezien.[10] Met het tweede lid is de mogelijkheid opengehouden om hier in de toekomst wel in te voorzien. Dit zal dan vermoedelijk zijn beslag krijgen via de KringloopWijzer.[11]&lt;/p&gt;&lt;p&gt;In art. 38a wordt de mogelijkheid gecreëerd om vrijstelling of ontheffing te verlenen van het onderhavige verbod:&lt;/p&gt;&lt;blockquote&gt;‘1. Indien geen afbreuk wordt gedaan aan de naleving van een verplichting op grond van een voor Nederland verbindend verdrag of besluit van een volkenrechtelijke organisatie wordt, onder bij ministeriële regeling te stellen voorwaarden, vrijstelling of ontheffing verleend van het verbod, bedoeld in artikel&amp;nbsp;21b, eerste lid, ter bevordering van de grondgebondenheid, de bevordering van duurzaamheid en dierenwelzijn of het stimuleren van jonge landbouwers in Nederland.’[12]&lt;/blockquote&gt;&lt;p&gt;De uitwerking van art. 38a laat te wensen over. De invulling zou plaatsvinden door een op te richten fosfaatbank. Een nadere omschrijving of wettelijke verankering van deze fosfaatbank ontbreekt, maar het lijkt te gaan om een soort register of databank. Deze zal worden beheerd door RvO.nl en worden gevuld met rechten die bij verplaatsingen worden afgeroomd.[13] De ontheffingen die bedrijfsgebonden en niet-overdraagbaar zijn, kunnen worden afgegeven aan bedrijven die voldoen aan voorwaarden die ‘zien op milieu- of maatschappelijke doelen ten aanzien van de gewenste ontwikkelrichting voor de melkveehouderij’. Verder moet het gaan om dwingende redenen van algemeen belang die door de Europese Unie worden onderschreven, zoals de bescherming van het milieu, dierenwelzijn en het behoud van nationaal historisch erfgoed. Dit vinden we echter niet als zodanig terug in de voorgestelde tekst. Die rept immers niet over nationaal historisch erfgoed. Omgekeerd is niet duidelijk waarom grondgebondenheid of het stimuleren van jonge landbouwers dwingende redenen van algemeen belang zouden vormen. Voorts maakt de Memorie van Toelichting melding van een proportionaliteits- en subsidiariteitstoets, die ook in de wettekst ontbreekt.[14]&lt;span class="superscript"&gt; &lt;/span&gt;&lt;/p&gt;&lt;p&gt;Naar aanleiding van de kritiek van de Europese Commissie en om te voorkomen dat het stelsel van fosfaatrechten als ongeoorloofde staatssteun dient te worden gekwalificeerd, is aan het voorgestelde art. 38a een nieuw lid toegevoegd:&lt;/p&gt;&lt;blockquote&gt;‘2. Een vrijstelling of ontheffing, bedoeld in het eerste lid, wordt uitsluitend gegeven voor milieudoelstellingen die verder gaan dan die welke op grond van de voor de betrokken ondernemingen verplichte Unie-normen zouden zijn bereikt.’&lt;/blockquote&gt;&lt;p&gt;Hiermee wordt – met name met het oog op de opstelling van de Europese Commissie – verzekerd dat het stelsel van fosfaatrechten toewerkt naar een situatie die verder gaat dan de voorgeschreven EU-norm zoals die is opgenomen in de derogatiebeschikking, te weten 172,9 miljoen kg fosfaat.[15]&lt;/p&gt;&lt;p&gt;Naast het jaarplafond wordt er een voorziening opgenomen voor de situatie waarin een bedrijf het voor hem geldende fosfaatrecht heeft overschreden, vergelijkbaar met het bestaande art. 22 Meststoffenwet voor varkens- en pluimveebedrijven. Het betreft hier een zogenoemd dagplafond.[16] Hiervoor wordt een nieuw art. 22a voorgesteld:&lt;/p&gt;&lt;p&gt;‘1. Onze Minister kan ten aanzien van een bedrijf waarvan het fosfaatrecht is overschreden bepalen het gehouden melkvee op enig moment de door hem vastgestelde aantallen niet mogen overschrijden. &lt;/p&gt;&lt;p&gt;2. De in het eerste lid bedoelde aantallen komen overeen met het melkvee dat overeenkomstig het fosfaatrecht gemiddeld gedurende het jaar kan worden gehouden op basis van de overeenkomstig artikel&amp;nbsp;35 vastgestelde forfaitaire productienormen. &lt;/p&gt;&lt;p&gt;3. Onverminderd artikel 21 is het een landbouwer op zijn bedrijf verboden op enig moment meer melkvee te houden dan het door Onze Minister vastgestelde aantal, bedoeld in het eerste lid. &lt;/p&gt;&lt;p&gt;4. Artikel 22, vierde lid, is van overeenkomstige toepassing.’&lt;/p&gt;&lt;p&gt;Het betreft ook hier het vaststellen van een recht, uitgedrukt in aantallen dieren.[17] Deze aantallen worden gebaseerd op de aantallen die op basis van enerzijds het fosfaatrecht en anderzijds de forfaitaire normen gemiddeld mogen worden gehouden. Dit dagplafond kan voor een aaneengesloten periode van drie jaar gelden, steeds te verlengen met drie jaar vanaf een moment van overtreding van het vastgestelde recht (art. 22a lid 4 juncto art. 22 Meststoffenwet).&lt;/p&gt;&lt;h4&gt;2.3. Vaststelling fosfaatrecht bij invoering wet&lt;/h4&gt;&lt;p&gt;Voor de vaststelling van het fosfaatrecht bij invoering van de wet worden aan het huidige art. 23 vier leden toegevoegd. Het voorgestelde artikel kent een hoofdregel (lid 3) en twee uitzonderingen (lid 4 en 5), voor de toepassing waarvan vóór een datum die bij ministeriële regeling wordt vastgesteld een melding moet worden gedaan (lid 6).[18]&lt;/p&gt;&lt;p&gt;De hoofdregel is dat het op het bedrijf rustende fosfaatrecht, dat op het moment van inwerkingtreding van de wet door de minister wordt vastgesteld, overeenkomt met de (jaarlijkse) forfaitaire productie[19] van dierlijke meststoffen door het melkvee dat op 2 juli 2015[20] op het bedrijf aanwezig was en krachtens de art. 4, 96 en 111 van de Gezondheids- en welzijnswet voor dieren gestelde regels is geregistreerd.[21] Het betreft hier de regels uit de Regeling identificatie en registratie van dieren. Ten opzichte van Wet verantwoorde groei melkveehouderij is dit een aanzienlijke verbetering, aangezien bij de vaststelling van de melkveefosfaatreferentie op basis van art. 21a, lid 2 ook bij die I&amp;R-regels zou worden aangesloten, doch een wettelijke verankering hiervoor ontbrak.[22] Anders gezegd: de forfaitaire productie die samenhangt met de op 2 juli 2015 legaal aanwezige veebezetting is leidend voor het fosfaatrecht. Wijzigingen die nadien hebben plaatsgevonden zijn niet relevant voor het fosfaatrecht. Verder zou het volgens de regering vereist zijn om op de datum van inwerkingtreding van de wet nog geregistreerd te staan als bedrijf om een fosfaatrecht te krijgen[23], maar daarvoor ontbreekt naar ons idee een eenduidige wettelijke grondslag. &lt;/p&gt;&lt;p&gt;Het gaat dus om de veebezetting op een specifieke peildatum.[24] Op de hoofdregel worden twee uitzonderingen geformuleerd. De eerste uitzondering kan zich voordoen als sprake is van een overname van een beëindigd bedrijf tussen 2 juli 2015 en 1 januari 2017.[25] In dat geval &lt;/p&gt;&lt;blockquote&gt;‘wordt het fosfaatrecht, bedoeld in het derde lid, verhoogd, met het fosfaatrecht dat voor dit beëindigde bedrijf bij continuering, krachtens het derde lid zou zijn vastgesteld. Bij een gedeeltelijke overname vindt de verhoging naar rato plaats.’[26]&lt;/blockquote&gt;&lt;p&gt;De tweede uitzondering betreft een knelgevallenvoorziening. Het gaat hier om de situatie dat door verschillende oorzaken, geduid als ‘buitengewone omstandigheden’, het fosfaatrecht ten minste 5% lager uitvalt dan het geval zou zijn zonder die omstandigheden. In de brief van 3 maart 2016[27] heeft de Staatssecretaris al aangekondigd dat het gaat om een ‘zeer beperkte voorziening’. Het gaat dan om&lt;/p&gt;&lt;ul&gt;&lt;li class="streepjes"&gt;bouwwerkzaamheden;&lt;/li&gt;&lt;li class="streepjes"&gt;diergezondheidsproblemen;&lt;/li&gt;&lt;li class="streepjes"&gt;ziekte;&lt;/li&gt;&lt;li class="streepjes"&gt;ziekte of overlijden van een persoon van het samenwerkingsverband van de landbouwer of een bloed- of aanverwant in de eerste graad;&lt;/li&gt;&lt;li class="streepjes"&gt;vernieling van de melkveestallen;&lt;/li&gt;&lt;/ul&gt;&lt;p&gt;In die gevallen stelt de Minister het fosfaatrecht vast aan de hand van het veebestand waarover de landbouwer zonder die omstandigheden zou beschikken. Er worden twee redenen aangevoerd waarom er niet meer situaties zijn opgenomen. &lt;/p&gt;&lt;p&gt;In de eerste plaats zou een ruimhartige toekenning leiden tot te veel rechten, daar waar het fosfaatproductieplafond van 2015 al is overschreden. In de tweede plaats zou sprake zijn van afbakeningsproblemen. Dit laatste betreft de twee andere in de brief van de Staatssecretaris van 3 maart 2016 genoemde knelgevallensituaties, te weten recent gestarte bedrijven en bedrijven met onomkeerbare financieringsverplichtingen of waarbij de veebezetting aantoonbaar bestond uit jongvee dat bedoeld is voor melkproductie.[28] &lt;/p&gt;&lt;p&gt;Bij het vaststellen van de rechten op basis van de hoofdregel alsook op basis van de knelgevallen gaat het om appellabele besluitvorming. De rechten worden immers door de Minister vastgesteld, zoals ook het geval is bij de melkveefosfaatreferentie, hetgeen ook appellabele besluiten oplevert.[29]&lt;/p&gt;&lt;h4&gt;2.4. Verplaatsingen&lt;/h4&gt;&lt;p&gt;Anders dan het geval is bij de melkveefosfaatreferentie, is het vertrekpunt bij fosfaatrechten dat die wél vrij verhandelbaar zijn. Toch geldt niet het regime dat van toepassing is op varkens- en pluimveerechten één-op-één voor fosfaatrechten.&lt;/p&gt;&lt;p&gt;De compartimentering, neergelegd in art. 26, geldt niet voor fosfaatrechten, enkel voor varkens- en pluimveerechten.[30] Wel geldt voor verplaatsingen hetzelfde systeem van kennisgeving en registratiebesluit (de artikelen 27, 28 en 29). Een tweede verschil met het bestaande regime voor varkens- en pluimveerechten betreft het in het voorgestelde art. 32a opgenomen afromingspercentage van 10%, dat noodzakelijk wordt geacht om de nationale mestproductie onder het fosfaatplafond te brengen.[31] Dit afromingspercentage is niet van toepassing in geval het betreft een overgang door erfopvolging (lid 2 sub a), een overdracht naar een persoon waarmee bloed- of aanverwantschap bestaat in de eerste, tweede of derde graad (lid 2 sub b) of als het gaat om een bedrijf waarvan het fosfaatrecht, uitgedrukt in hetzelfde aantal kilogrammen fosfaat, eerder gedurende het kalenderjaar is ontvangen. Deze laatste uitzondering betreft het (terug)leasen van fosfaatrechten. In dat geval geldt dus slechts éénmaal een korting van 10%.[32]&lt;/p&gt;&lt;p&gt;De af te romen fosfaatrechten dienen terecht te komen in de eerder genoemde fosfaatbank, die deze rechten vervolgens weer kan uitdelen op basis van ontheffingen gebaseerd op het voorgestelde art. 38a. &lt;/p&gt;&lt;h4&gt;2.5. Bedrijfsoverdracht&lt;/h4&gt;&lt;p&gt;Het wetsvoorstel regelt niets met betrekking tot bedrijfsoverdrachten. Art. 33 Meststoffenwet, dat al van toepassing was op de overdracht van varkens- en/of pluimveebedrijven, geldt gelet op het begrip ‘productierecht’ straks dus ook voor melkveehouderijen:&lt;/p&gt;&lt;p&gt;‘1. Bij algemene maatregel van bestuur kan worden bepaald dat ingeval van een bedrijfsoverdracht het op het bedrijf rustende productierecht wordt verlaagd met een bij de maatregel vastgesteld percentage.&lt;/p&gt;&lt;p&gt;2. Het in het eerste lid bedoelde percentage is ten hoogste 25%.&lt;/p&gt;&lt;p&gt;3. Voor verschillende groepen van gevallen kan het percentage verschillend worden vastgesteld.&lt;/p&gt;&lt;p&gt;4. Onder bedrijfsoverdracht wordt mede begrepen de inbreng van een bedrijf in een maatschap en de verkrijging van een meerderheid van de aandelen in een vennootschap.&lt;/p&gt;&lt;p&gt;5. Dit artikel is niet van toepassing op een overdracht aan een persoon waarmee bloed- of aanverwantschap in de eerste graad bestaat, of op de inbreng in een maatschap met een zodanige persoon, en evenmin op een verkrijging van een bedrijf onder algemene titel.’&lt;/p&gt;&lt;p&gt;Het begrip ‘bedrijfsoverdracht’ is in de wet niet beschreven. In de praktijk is de vraag gerezen of de overdracht van een bedrijf aangemerkt dient te worden als een verplaatsing c.q. overgang van een productierecht. RvO stelt zich op het standpunt dat overdracht van een bedrijf een vorm van verplaatsing is, maar dit lijkt ons wetssystematisch bezien onjuist. Art. 33 handelt specifiek over bedrijfsoverdrachten en onderscheidt zich daarmee van de verplaatsing van art. 25 en met name 26. Ook voor de verlaging ingeval van overgang gelden verschillende regimes die hun neerslag hebben gekregen in verschillende wettelijke grondslagen, te weten art. 32 en 32a voor verplaatsingen en art. 33 voor bedrijfsoverdrachten. Ook bij de invoering van deze bepalingen in 2006 heeft de regering uitdrukkelijk onderscheid gemaakt tussen enerzijds verplaatsingen van rechten en anderzijds overdracht van een geheel bedrijf.[33]&lt;/p&gt;&lt;h4&gt;2.6. Omzetting van het productierecht&lt;/h4&gt;&lt;p&gt;Nieuw is het voorgestelde art. 33Aa in de nieuwe Titel 5A, ‘Omzetting van het productierecht’ (onderdeel M):&lt;/p&gt;&lt;blockquote&gt;‘Bij algemene maatregel van bestuur kunnen regels worden gesteld over het omzetten door Onze Minister van een productierecht in een varkensrecht, pluimveerecht of fosfaatrecht met dien verstande dat de landbouwer op wiens bedrijf het om te zetten productierecht rust met omzetting instemt en de omzetting geen toename veroorzaakt van de hoeveelheid geproduceerde stikstofverbindingen, fosfaat en fijnstof.’&lt;/blockquote&gt;&lt;p&gt;Deze voorziening strekt ertoe om bij AMvB een uitwisseling tussen fosfaat-, varkens- en pluimveerechten mogelijk te maken (de zogenaamde ‘ontschotting’). Zij wordt voorgesteld om enerzijds de varkenshouderij, gegeven de uitzonderlijke slechte economische situatie van die sector de laatste jaren, tegemoet te komen door de vraag naar varkensrechten te verhogen en anderzijds de melkveehouders daarmee een extra mogelijkheid te bieden om rechten te verwerven.[34] De regering houdt een slag om de arm met betrekking tot de vraag of hier daadwerkelijk invulling aan gegeven zal worden: dit wordt afhankelijk gesteld van de ontwikkelingsrichting van die varkenshouderij, meer concreet van de ‘uitkomst van de gesprekken in de «Regiegroep vitale varkenshouderij» over het actieplan om de varkensketen toekomstbestendig te maken.’[35] &lt;/p&gt;&lt;h4&gt;2.7. Verlaging van het productierecht&lt;/h4&gt;&lt;p&gt;Verder wordt, eveneens in onderdeel M, in de nieuw voorgestelde titel 5B, ‘Verlaging van het productierecht’, met art. 33Ab lid 1 een generieke kortingsbevoegdheid geïntroduceerd:&lt;/p&gt;&lt;blockquote&gt;‘1. Indien noodzakelijk voor de naleving van een verplichting op grond van een voor Nederland verbindend verdrag of besluit van een volkenrechtelijke organisatie kan bij algemene maatregel van bestuur een percentage worden vastgesteld waarmee het varkensrecht, pluimveerecht of fosfaatrecht op een in die maatregel vastgesteld tijdstip wordt verminderd.’&lt;/blockquote&gt;&lt;p&gt;De reden hiervoor is dat niet verzekerd is dat zonder dergelijke ingreep het doel (het terugbrengen van de productie onder het nationaal plafond) tijdig wordt bereikt. De afroming bij overdracht is, aldus de regering, een eerste stap, maar mogelijk onvoldoende. Om die reden wordt deze voorziening ingevoerd.[36] &lt;/p&gt;&lt;p&gt;Het was de bedoeling om het definitieve afromingspercentage per 1 juli 2017 kenbaar te maken en het een half jaar later, per 1 januari 2018, te effectueren. De achterliggende gedachte hiervan was dat gelet op de gemiddelde economische levensduur van een melkkoe jaarlijks ca. 16% van de veestapel vervangen wordt. Nu een kortingspercentage wordt voorzien tussen 4 en 8%[37], had men een half jaar de tijd om via natuurlijk verloop de maximaal voorziene 8% van het melkvee af te stoten.[38] Voor varkens- en pluimveehouderijen ontbreekt overigens een dergelijke redenering. Een koppel legpluimvee kent echter geen natuurlijk verloop, maar wordt in één keer opgezet en wel voor de duur van ongeveer 14 maanden. Bovendien dient het ruimschoots vooraf, in verband met de planning van de broederijen, ‘besteld’ te worden. Weliswaar brengt inwerkingtreding van de korting per 1 januari 2018 met zich mee, gelet op het karakter van een jaarplafond, dat de landbouwer nog een jaar heeft om maatregelen te treffen.[39] Het valt echter niet uit te sluiten dat hier toch knelsituaties gaan ontstaan.&lt;/p&gt;&lt;p&gt;Inmiddels is met de eerder genoemde Nota van Wijziging en begeleidende brief aan de Tweede Kamer duidelijk geworden dat deze generieke korting tegelijkertijd met de wet, op 1 januari 2018, wordt ingevoerd. De hiervoor genoemde overgangstermijn van een half jaar zal derhalve verdwijnen. Wel behouden bedrijven de mogelijkheid om, nu de wet uitgaat van een kalenderjaar, over het gehele jaar 2018 zodanige maatregelen te treffen dat zij het (gekorte) fosfaatrecht gemiddeld bezien niet overschrijden. &lt;/p&gt;&lt;p&gt;Het tweede lid bevat een compensatiemogelijkheid voor grondgebonden bedrijven:&lt;/p&gt;&lt;blockquote&gt;‘2. Bij algemene maatregel van bestuur kan het percentage waarmee het fosfaatrecht wordt verminderd, bedoeld in het eerste lid, eenmalig worden verlaagd voor een bedrijf met melkveefosfaatruimte, tot maximaal de melkveefosfaatruimte van dit bedrijf.’&lt;/blockquote&gt;&lt;p&gt;Hiertoe wordt een nieuw begrip ingevoerd, dat wordt opgenomen in art. 1 lid 1 sub oo:&lt;/p&gt;&lt;blockquote&gt;‘oo. melkveefosfaatruimte: de fosfaatruimte van het bedrijf in 2015, verminderd met de krachtens artikel 35 bepaalde forfaitaire productie van dierlijke meststoffen in dat kalenderjaar door melkvee dat op 2 juli 2015 op het bedrijf is gehouden en krachtens de artikelen 4, 96 en 111 van de Gezondheids- en welzijnswet voor dieren gestelde regels (I&amp;R) is geregistreerd, waarbij in afwijking van onderdeel ll, onder 2°, voor in dat onderdeel bedoeld natuurterrein, zijnde grasland, wordt gerekend met 70 kilogram fosfaat per hectare en voor overig natuurterrein wordt gerekend met 20 kg fosfaat per hectare.’&lt;/blockquote&gt;&lt;p&gt;Fosfaatruimte is al gedefinieerd in art. 1, lid 1 sub ll en betreft, kort gezegd, de hoeveelheid dierlijke meststoffen die op de tot het bedrijf behorende oppervlakte landbouwgronden en natuurterreinen mag worden aangewend. De melkveefosfaatruimte is het verschil tussen die fosfaatruimte enerzijds (met de in de slotzin opgenomen correctie voor natuurterrein zijnde grasland en overig natuurterrein) en de melkveeproductie op 2 juli 2015 anderzijds, in feite het fosfaatrecht bij invoering van de wet. Het gaat dus om een voorziening die het mogelijk maakt om bedrijven die op de peildatum van 2 juli 2015 over latente plaatsingsruimte beschikten geheel of gedeeltelijk vrij te stellen van de generieke korting.[40] Hoe groot de vrijstelling zal zijn, is nog niet bekend: de intentie is een volledige vrijstelling, maar dit is afhankelijk van de benodigde generieke korting om de fosfaatproductie weer onder het nationaal productieplafond te krijgen.[41]&lt;/p&gt;&lt;h4&gt;2.8. Beoordeling&lt;/h4&gt;&lt;p&gt;Geconcludeerd kan en mag worden dat het wetsvoorstel compact is en goeddeels in lijn is met en aanknoopt bij de bestaande dierrechtenstelsels. Zowel als het gaat om de systematiek (verbod, bepaling hoogte recht, uitzonderingen) als waar het betreft verplaatsingen is er weinig nieuws onder de zon. Wel valt op dat het voorstel met betrekking tot het volume als zodanig verder gaat dan de bestaande stelsels: er is een uitgekleedde knelgevallenregeling, een afroming bij verplaatsing en de mogelijkheid tot een generieke korting. &lt;/p&gt;&lt;h3&gt;3. Staatssteun&lt;/h3&gt;&lt;p&gt;Gelet op de brief van de Staatssecretaris van 13 oktober 2016 kan deze bijdrage niet zonder, zij het gelet op het tijdsbestek korte, beschouwing over de kwestie van de staatssteun, neergelegd in art. 107 van het Verdrag betreffende de werking van de Europese Unie. &lt;/p&gt;&lt;h4&gt;3.1. Arrest HvJ 8 september 2011&lt;/h4&gt;&lt;p&gt;Bepalend in deze is het arrest van het Europese Hof van Justitie van 8&amp;nbsp;september 2011, waarbij het Hof oordeelde over de verenigbaarheid van het Nederlands systeem van verhandelbare emissierechten voor stikstofoxiden met het verbod van staatssteun.[42] Het gaat in deze bijdrage te ver om te uitvoerig bij de merites van dit Nederlands stelsel stil te staan, maar voor het stelsel van fosfaatrechten kan het arrest niet onbesproken blijven. Het Hof overweegt onder meer:&lt;/p&gt;&lt;p&gt;‘86. Artikel&amp;nbsp;87, lid&amp;nbsp;1, EG definieert staatssteun als steunmaatregelen van de staten of in welke vorm ook met staatsmiddelen bekostigd, die de mededinging door begunstiging van bepaalde ondernemingen of bepaalde producties vervalsen of dreigen te vervalsen, voor zover deze steun het handelsverkeer tussen de lidstaten ongunstig beïnvloedt. Het begrip staatssteun in de zin van deze bepaling heeft een algemenere strekking dan het begrip subsidie, omdat het niet alleen positieve prestaties omvat zoals de subsidie zelf, maar ook maatregelen die, in verschillende vormen, de lasten verlichten die normaliter op het budget van een onderneming drukken en daardoor – zonder nog subsidies in de strikte zin van het woord te zijn – van gelijke aard zijn en identieke gevolgen hebben. Onder de indirecte voordelen met hetzelfde effect als subsidies valt de levering van goederen of diensten tegen preferentiële tarieven (zie arresten van 14&amp;nbsp;september 2004, Spanje/Commissie, C276/02, Jurispr. blz.&amp;nbsp;I8091, punt&amp;nbsp;24, en 1&amp;nbsp;juli 2008, Chronopost en La Poste/UFEX e.a., C341/06&amp;nbsp;P en C342/06&amp;nbsp;P, Jurispr. blz.&amp;nbsp;I4777, punt&amp;nbsp;123).&lt;/p&gt;&lt;p&gt;87. Bovendien worden ook als staatssteun beschouwd de maatregelen die, in welke vorm ook, ondernemingen rechtstreeks of indirect kunnen bevoordelen, of die moeten worden beschouwd als een economisch voordeel dat de begunstigde onderneming onder normale marktvoorwaarden niet zou hebben verkregen (zie arrest van 24&amp;nbsp;juli 2003, Altmark Trans en Regierungspräsidium Magdeburg, C280/00, Jurispr. blz.&amp;nbsp;I7747, punt&amp;nbsp;84 en aldaar aangehaalde rechtspraak).&lt;/p&gt;&lt;p&gt;&lt;span class="italic"&gt;88. Gelet op de aangehaalde rechtspraak moet worden vastgesteld dat de verhandelbaarheid van de NOx-emissierechten vooral afhangt van de omstandigheid dat de staat de verkoop van deze rechten toestaat en de ondernemingen die te veel NOx&lt;/span&gt;&lt;span class="unknown"&gt;&amp;nbsp;&lt;/span&gt;&lt;span class="italic"&gt;hebben uitgestoten, de mogelijkheid biedt om de ontbrekende emissierechten van andere ondernemingen te kopen en daardoor instemt met de totstandbrenging van een markt voor die rechten (zie ook de punten&amp;nbsp;64, 65 en 8796 van het onderhavige arrest). Dit volgt ook uit punt&amp;nbsp;70 van het bestreden arrest, waarin het Gerecht terecht heeft geconcludeerd dat het Koninkrijk der Nederlanden die emissierechten een marktwaarde verleent door ze verhandelbaar te maken.&lt;/span&gt;&lt;/p&gt;&lt;p&gt;89. De argumenten dat de verhandelbaarheid van die rechten een tegenprestatie, tegen de marktprijs, vormt voor de inspanningen die de ondernemingen waarop de betrokken maatregel van toepassing is, leveren om hun NOx-emissie te beperken, moeten overeenkomstig de in punt&amp;nbsp;86 van het onderhavige arrest aangehaalde rechtspraak worden afgewezen omdat de kosten in verband met de vermindering van die emissie behoren tot de lasten die normaliter op het budget van een onderneming drukken.&lt;/p&gt;&lt;p&gt;90. Met betrekking tot de argumenten dat de verhandelbaarheid van die rechten niet als een concreet voordeel voor de betrokken ondernemingen kan worden beschouwd omdat de markt onvoorspelbaar is, dient te worden vastgesteld dat de omstandigheid dat deze ondernemingen kunnen kiezen tussen de kosten in verband met de verkrijging van emissierechten en de kosten in verband met maatregelen ter vermindering van de uitstoot van NOx, voor deze ondernemingen een voordeel vormt. Bovendien vormt de mogelijkheid voor de ondernemingen waarop de betrokken maatregel betrekking heeft, om alle emissierechten te verhandelen en niet alleen de credits die aan het eind van het jaar beschikbaar zijn geworden uit het positieve verschil tussen de feitelijke emissies en de toegestane emissies, een extra voordeel voor deze ondernemingen. Deze laatste ondernemingen kunnen namelijk over liquiditeit beschikken door de emissierechten te verkopen voordat is voldaan aan de voorwaarden voor definitieve toewijzing ervan, los van het feit dat voor hen een plafond geldt, en ondernemingen die de voorgeschreven emissienorm overschrijden moeten het overschot het volgende jaar compenseren.&lt;/p&gt;&lt;p&gt;91. Bijgevolg moet de betrokken maatregel, die de verhandelbaarheid van die emissierechten meebrengt, worden geacht een economisch voordeel te vormen dat de begunstigde ondernemingen in normale marktomstandigheden niet zouden hebben verkregen.’&lt;/p&gt;&lt;p&gt;Gelet op deze overwegingen, met name 87, zou ook het stelsel van fosfaatrechten aangemerkt kunnen worden als staatssteun. Immers, met dit stelsel worden rechten geïntroduceerd die vanaf inwerkingtreding schaars zullen zijn, welke de rechten vanaf de inwerkingtreding van het stelsel vrij verhandelbaar worden en die een waarde vertegenwoordigen in het economisch verkeer.[43] De regering heeft in de Memorie van Toelichting ook aangegeven dat, gelet op dit arrest, sprake is van staatssteun: men verkeerde echter in de veronderstelling dat het geoorloofde staatssteun was.[44] Overigens kunnen wij zelf zo snel niet inzien hoe deze maatregelen het handelsverkeer ongunstig beïnvloeden: integendeel, er lijkt eerder sprake te zijn van een maatregel die de Nederlandse sector op achterstand zet. Deze en andere argumenten zijn echter bij de Europese Commissie voorgelegd, maar hebben de Europese Commissie niet tot een ander oordeel kunnen bewegen.[45]&lt;/p&gt;&lt;h4&gt;3.2. Geoorloofde staatssteun en voorgestelde wijzigingen&lt;/h4&gt;&lt;p&gt;Onder omstandigheden is staatssteun geoorloofd. Hiervoor kan houvast gevonden worden in de richtsnoeren staatssteun ten behoeve van milieubescherming en energie 2014-2020.[46] De Europese Commissie heeft echter twee fundamentele belemmeringen gezien in het oorspronkelijke wetsvoorstel, te weten &lt;/p&gt;&lt;ol&gt;&lt;li class="kleine letters"&gt;staatssteun mag niet worden verstrekt in die gevallen waarbij sprake is van overtreding van een EU-norm en ter voorkoming van een inbreukprocedure;&lt;/li&gt;&lt;li class="kleine letters"&gt;met de maatregelen moeten milieudoelstellingen worden behaald die verder gaan dan de voorgeschreven EU-norm.[47]&lt;/li&gt;&lt;/ol&gt;&lt;p&gt;Een en ander heeft geleid tot een Nota van Wijziging. Het eerste bezwaar wordt ondervangen door direct te borgen dat de productie het nationaal productieplafond onderschrijdt. In tegenstelling tot het oorspronkelijke wetsvoorstel om melkveehouders per 1 januari 2017 fosfaatrechten toe te kennen op grond van de peildatum 2 juli 2015 en waarbij een half jaar later een generieke afroming op zal plaatsvinden, zullen melkveehouders nu op 1 januari 2018 een equivalent aan fosfaatrechten krijgen toebedeeld dat gelijk is aan een aantal dat onder het fosfaatproductieplafond in de derogatiebeschikking ligt. Daarmee is immers verzekerd dat er geen sprake meer is van een overtreding van een EU-norm. Dit betekent concreet dat de generieke afroming niet pas na een half jaar zal worden toegepast, maar direct wordt verwerkt bij de toekenning van de fosfaatrechten op 1 januari 2018. &lt;/p&gt;&lt;p&gt;Het tweede bezwaar wordt ondervangen door het vastleggen in de wet van de criteria die gelden ten aanzien van het toekennen van niet overdraagbare rechten uit de fosfaatbank (de introductie van een tweede lid bij art. 38a). Deze criteria dienen strenger te zijn dat op basis van geldende Europese normen reeds verplicht is, zodat doelen worden bereikt die verder gaan dan waartoe de Europese milieudoelstellingen verplichten.[48] Dit strookt met de richtlijnen, zie paragraaf 3.10, onder nummer 234 van de richtsnoeren:&lt;/p&gt;&lt;blockquote&gt;‘Indien het totale aantal door de lidstaat toegekende vergunningen lager is dan de totale verwachte behoeften van ondernemingen, zal het algemene effect voor het niveau van milieubescherming positief zijn. Op het niveau van elke individuele onderneming moet een onderneming, indien de toegewezen rechten de totaliteit van haar verwachte behoeften niet dekken, haar vervuiling verminderen (en zodoende tot de verbetering van het niveau van milieubescherming bijdragen) of op de markt extra rechten kopen (en dus een vergoeding voor haar vervuiling betalen).’&lt;/blockquote&gt;&lt;p&gt;Dit betekent derhalve dat het aan de Tweede Kamer voorgelegde wetsvoorstel op twee punten wordt gewijzigd. Het gegeven dat er sedert 2 juli 2015 bijna 14 maanden nodig zijn geweest om tot een wetsvoorstel te komen, wreekt zich nu. Immers, per 1 januari 2017 zal er nog geen verbod gelden met alle gevolgen voor de productie en met name de derogatiebeschikking van dien.[49] Weliswaar kan het stelsel nu in theorie vóór 1 januari 2017, op een datum te bepalen bij ministeriële regeling in werking treden, maar de kans is reëel dat ook in 2017 het nationaal productieplafond wordt overschreden.&lt;/p&gt;&lt;p&gt;Tenslotte wordt met de toevoeging van een zevende lid aan art. 23 (onderdeel A van de Nota van Wijziging) tegemoet gekomen aan de eisen van transparantie die gelden voor geoorloofde staatssteun. Met dit artikel wordt vastgelegd dat de Minister van Economische Zaken binnen zes maanden na de vaststelling van het op het bedrijf rustende fosfaatrecht de gegevens, bedoeld in paragraaf&amp;nbsp;5.2.7, onderdeel&amp;nbsp;104, van de staatssteunrichtsnoeren ten behoeve van milieubescherming en energie (&lt;span class="italic"&gt;PbEU&lt;/span&gt; 2014, C 200), bekend maakt.[50]&lt;/p&gt;&lt;h4&gt;3.3. Kanttekeningen&lt;/h4&gt;&lt;p&gt;Het is de vraag of de voorgestelde aanpassingen volstaan. Immers, de eis van het nationaal productieplafond die is opgenomen in de derogatiebeschikking draagt niet althans niet direct bij aan de milieudoestellingen. De concrete milieudoelstelling is immers de norm van 50 mg per liter uit de Nitraatrichtlijn, niet de nationale mestproductie. In paragraaf 5 gaan wij hier verder op in. Verder ontbreekt een toets aan art. 1 van het Eerste Protocol bij het Europees verdrag tot Bescherming van de Rechten van de Mens en de Fundamentele vrijheden (EVRM) en is art. 38a lid 2 weel erg vaag omschreven: valt hieronder enkel de Nitraatrichtlijn of bijvoorbeeld ook de Habitatrichtlijn, de IPPC-richtlijn en/of andere ‘verplichte EU-normen’? Verder dringt zich de vraag op, nu de Europese Commissie heeft aangegeven dat het oorspronkelijke wetsvoorstel als staatssteun moet worden opgevat, of ook het stelsel van varkens- en pluimveerechten als ongeoorloofde staatssteun moet worden aangemerkt. Het stelsel van fosfaatrechten is namelijk identiek aan de varkens- en pluimveerechten. &lt;/p&gt;&lt;h3&gt;4. Verhouding tot het (Eerste Protocol bij het) EVRM&lt;/h3&gt;&lt;p&gt;Door de invoering van fosfaatrechten worden de mogelijkheden om melkvee te houden beperkt. Een melkveehouder mag immers niet meer fosfaat produceren dan het aantal fosfaatrechten dat aan het bedrijf is toegekend. Doordat bij de toekenning van het aantal fosfaatrechten geen rekening wordt gehouden met op zichzelf gewoon toegestane uitbreiding van de veestapel na 2 juli 2015 en met de op die datum bestaande ‘latente ruimte’, dient op grond van het EVRM een zogenoemde eigendomstoets te worden uitgevoerd. Dit betekent dat beoordeeld moet worden of de inmenging in het eigendom moet worden aangemerkt als regulering van eigendom in de zin van art. 1 van het eerste protocol bij het EVRM, onderscheidenlijk art. 17 van het Handvest van de grondrechten van de Europese Unie. &lt;/p&gt;&lt;h4&gt;4.1. Inmenging in eigendom&lt;/h4&gt;&lt;p&gt;Bij een zogenoemde ‘1 EP-toets’ moet worden beoordeeld of de inmenging is voorzien bij wet, of de inmenging legitieme doelstellingen in het algemeen belang heeft en of er een behoorlijk evenwicht bestaat tussen de vereisten van het algemeen belang van de samenleving en de bescherming van de fundamentele rechten van de eigenaar, ook wel fair balance genoemd[51]. Als er sprake is van een inmenging in het eigendomsrecht gaat het Europees Hof voor de Rechten van de Mens (EHRM) volgens een vast algemeen toetsingskader na of deze kan worden gerechtvaardigd. Dit is in beginsel voor alle te onderscheiden vormen van inmenging vergelijkbaar. &lt;/p&gt;&lt;p&gt;Allereerst gaat het EHRM na of de inmenging bij wet is voorzien. Dit houdt ook in dat de inmenging niet in strijd mag komen met het rechtszekerheidsbeginsel en dat geen sprake mag zijn van een overtreding van het verbod van willekeur.[52] De nationale regelgeving waaruit de inmenging voortvloeit, moet voldoende precies, toegankelijk en voorzienbaar zijn. Daarbij speelt een rol in hoeverre in de beschikbare nationale procedures de kwestie van inmenging in het eigendomsrecht aan de orde kon komen. Vervolgens dient te worden nagegaan of de inmenging een gerechtvaardigd algemeen belang dient. In de meeste gevallen wordt dit door het EHRM aangenomen. Voorts is de vraag aan de orde of de inmenging proportioneel is, dat wil zeggen of er een ‘fair balance’, anders gezegd: een rechtvaardig evenwicht bestaat tussen de eisen van het algemene belang en de bescherming van de fundamentele rechten van het individu, waarbij behalve het optreden van de staat ook het gedrag van de klager een rol kan spelen.[53] Een inmenging moet in het algemeen belang plaatsvinden en mag geen onevenredige last (‘excessive burden’) op de betrokkene leggen.[54] &lt;/p&gt;&lt;p&gt;Het EHRM laat lidstaten in beginsel een ruime ‘margin of appreciation’, ofwel beoordelingsvrijheid, bij de toetsing of is voldaan aan de voorwaarden die gelden voor een rechtmatige inmenging in het eigendomsrecht van art. 1 EP. Met de ruime marge wordt beoogd lidstaten voldoende ruimte te laten om in het algemeen belang, mede gelet op sociale en economische doelstellingen, een bepaald beleid te kiezen en uit te voeren waarbij inmenging plaats kan vinden in eigendomsrechten. Mede om die reden zal het EHRM het oordeel van lidstaten over wat zij in het algemeen belang achten in beginsel accepteren. Dit evenwel tenzij de beoordeling kennelijk zonder enige redelijke grond is. Het EHRM toetst gelet op het voorgaande of de betreffende lidstaat een (voldoende zorgvuldige) belangenafweging heeft gemaakt. Bij afwezigheid daarvan zal een schending van het eigendomsrecht worden aangenomen. Heeft een lidstaat evenwel getoetst of de inmenging in het eigendomsrecht in het algemeen belang is, indien de toetsing heeft plaatsgevonden in overeenstemming met het nationale recht en de belangen zorgvuldig zijn afgewogen en zo nodig een redelijke schadevergoeding is aangeboden, dan zal het EHRM niet gemakkelijk strijd met art. 1 EP aannemen.[55] &lt;/p&gt;&lt;h4&gt;4.2. Vallen de maatregelen onder het eigendomsbegrip van art. 1 EP en is sprake van inmenging?&lt;/h4&gt;&lt;p&gt;De Afdeling advisering van de Raad van State is in het advies dat is uitgebracht over het wetsvoorstel zeer kritisch ten aanzien van het aspect inmenging in eigendom. Volgens het advies is niet voor alle punten van inmengingen in het eigendom onderzocht of er sprake is van fair balance. Volgens de Afdeling Advisering van de Raad van State gaat het in de kern ten aanzien van het eigendomsrecht en de inbreuk daarop om vier punten, te weten: 1) renovatie van stallen, 2) melkveefosfaatruimte, 3) generieke afroming en 4) afroming bij overdracht. Ten aanzien van de eerstgenoemde drie onderwerpen staat (nagenoeg) vast dat dit een inbreuk op het eigendomsrecht zal opleveren. Daarvan is enkel de vraag of de inmenging gerechtvaardigd kan worden. Ten aanzien van de afroming bij overdracht speelt ook de discussie of sprake is van inmenging in het eigendomsrecht, zoals dat door het EVRM wordt beschermd. &lt;/p&gt;&lt;p&gt;Naar de mening van de Staatssecretaris rusten op fosfaatrechten geen zelfstandige eigendomsrechten. Dit zou blijken uit het arrest van het EHRM ten aanzien van varkensrechten. Daarbij stond de vraag centraal of die rechten als zelfstandige eigendomsrechten moesten worden gezien of dat zij steeds in verband met de overige bedrijfsmiddelen moeten worden beschouwd.[56] Het EHRM was van oordeel dat de rechten in verband met de overige bedrijfsmiddelen moeten worden beschouwd. Volgens het EHRM was geen sprake van een zelfstandig eigendomsrecht, omdat de nationale rechter het bestaan daarvan niet heeft aangenomen. Verder bestond, zo merken Barkhuysen en Van Emmerik terecht op in hun annotatie, ook geen gerechtvaardigde verwachting in dat kader, waarbij voor het EHRM de doorslag werd gevonden in de omstandigheid dat er op nationaal niveau over deze vraag juist een geschil bestond tussen partijen en het standpunt van de varkenshouders uiteindelijk door de rechter is verworpen.[57] Feitelijk oordeelde het EHRM dat er geen zelfstandig eigendomsrecht bestond, omdat de nationale rechter vond dat er daarvan geen sprake was. Terecht merken Barkhuysen en Van Emmerik in dat kader op dat dit lijkt te wringen met de autonome benadering die het EHRM meestal kiest als het gaat om het invullen van het eigendomsbegrip.[58] Gelet op het voorgaande oordeelde het EHRM dat geen sprake was van de facto eigendomsontneming, maar wel van regulering in de zin van art. 1 EP, derde zin. &lt;/p&gt;&lt;p&gt;Ten aanzien van de varkensrechten is, zoals de staatssecretaris terecht aangeeft, geen sprake van zelfstandige eigendomsrechten. Dit heeft echter niet tot gevolg dat geen sprake is van bescherming door art. 1 EP. Immers, het ging in het geval van de varkensrechten wel om regulering in de zin van art. 1 EP. Bovendien zij opgemerkt dat het EHRM soms ter vermijding van lastige juridische vragen in het midden laat of sprake is van ontneming dan wel regulering. Dan past het meteen de hoofdregel toe: het algemene beginsel van ongestoord eigendomsgenot.[59]&lt;/p&gt;&lt;p&gt;Kortom, ten aanzien van de vier aan de orde gestelde onderwerpen is sprake van inmenging in de zin van art. 1 EP. &lt;/p&gt;&lt;h4&gt;4.3. Inmenging gerechtvaardigd?&lt;/h4&gt;&lt;p&gt;Bij de toetsing van de verschillende maatregelen aan het EVRM moet worden beoordeeld of de nationale rechtsgrondslag voldoende toegankelijk, precies en voorzienbaar is. Verder moet worden beoordeeld of de inmenging in het eigendomsrecht plaatsvindt in overeenstemming met het algemeen belang. Tot slot is de meest prangende vraag of de inmenging proportioneel is, anders gezegd: of sprake is van de zogenoemde ‘fair balance’.[60] In het navolgende zullen voornoemde punten langs worden gelopen.&lt;/p&gt;&lt;p&gt;Er wordt voorgesteld het stelsel van fosfaatrechten via een wijziging van de Meststoffenwet in te voeren. De wettelijke basis is daarmee een vaststaand gegeven. Deze wettelijke basis is ook voldoende toegankelijk en precies. De vraag is echter of de maatregelen ook voldoende voorzienbaar waren. Recent heeft het College van Beroep voor het bedrijfsleven nog geoordeeld[61] dat melkveehouders konden voorzien dat afschaffing van het melkquotum zou leiden tot nieuwe regulerende wetgeving ten aanzien van de productie van dierlijke meststoffen. In deze uitspraken over de Wet verantwoorde groei melkveehouderij werd dan ook geoordeeld dat sprake was van voldoende voorzienbaarheid, in die zin dat maatregelen voldoende nauwkeurig zijn geformuleerd om individuen in staat te stellen hun gedrag hierop aan te passen. Gelet hierop, zal naar alle waarschijnlijkheid dit ook gelden voor de maatregelen ten aanzien van het stelsel van fosfaatrechten. &lt;/p&gt;&lt;p&gt;Ten aanzien van de voorwaarde ‘algemeen belang’, geldt dat uit art. 1 EP volgt dat de rechtvaardiging van een inbreuk op het ongestoord genot van eigendom gegrond moet zijn op het algemeen belang (legitimate aim). Uit de Memorie van Toelichting bij het wetsvoorstel[62] volgt duidelijk dat de inmenging dient ter bevordering van een dwingende reden van algemeen belang. Het systeem van fosfaatrechten draagt immers bij aan de uitvoering van de Nitraatrichtlijn. In zoverre beoogt het stelsel van fosfaatrechten het milieu te beschermen en te voldoen aan de verplichtingen die voortvloeien uit de Nitraatrichtlijn. Ter zake van die doelstellingen heeft het EHRM reeds geoordeeld dat dit algemene belangen zijn in de zin van art. 1 EP.[63] Het is echter nog maar de vraag of er ook daadwerkelijk een noodzaak bestaat om een stelsel van fosfaatrechten in het leven te roepen. Niet kan namelijk worden ingezien dat een beroep op de derogatie een argument kan vormen ter onderbouwing van de stelling dat de regelgeving noodzakelijk is voor de uitvoering van de Nitraatrichtlijn. Hierop komen wij later terug. &lt;/p&gt;&lt;p&gt;Ten aanzien van de vraag of er een behoorlijk evenwicht is tussen de vereisten van het algemeen belang van de samenleving en de bescherming van de fundamentele rechten van de eigenaar (fair balance), heeft de Staatssecretaris niet voor alle maatregelen afzonderlijk een ‘1 EP-toets’ uitgevoerd. Een inbreuk op het ongestoord genot van eigendom is namelijk slechts gerechtvaardigd, indien een ‘fair balance’ is getroffen tussen de algemene belangen die de wettelijke maatregelen dienen enerzijds en de bescherming van individuele rechten anderzijds. Dit vereist ‘a reasonable relationship of proportionality between the means employed and the aim pursued’, ofwel een redelijke mate van evenredigheid tussen het te dienen doel en de gekozen middelen. Bij de keuze van de middelen om het algemeen belang te dienen, komt de wetgever een ‘wide margin of appreciation’ toe. Aan het vereiste van een ‘fair balance’ is niet voldaan indien een of meerdere betrokkenen een individuele en buitensporige last (‘individual and excessive burden’) te dragen hebben als gevolg van de wettelijke maatregelen.[64]&lt;/p&gt;&lt;p&gt;Een recent voorbeeld inzake de ‘1 EP-toets’ zijn de reeds genoemde uitspraken van het college van beroep voor het bedrijfsleven van 15 juni 2016[65]. Het ging in dit geval om een beroep tegen de vaststelling van de melkveefosfaatruimte op grond van de Wet verantwoorde groei melkveehouderij. Het College van Beroep voor het bedrijfsleven oordeelde de ingreep in principe gerechtvaardigd, maar vond dat onvoldoende was onderzocht of sprake was van een individuele en buitensporige last. Naar aanleiding van deze uitspraken dient de Staatssecretaris per beroepszaak de individuele bedrijfsomstandigheden alsnog te beoordelen. &lt;/p&gt;&lt;p&gt;Een andere belangrijke zaak die ook relevant is voor de ‘1 EP-toets, is de kwestie van de nertsenhouders die aan de Hoge Raad is voorgelegd inzake de wet die de pelsdierhouderij verbiedt vanaf 1 januari 2024. Recent heeft advocaat-generaal Vlas in zijn conclusie[66] kenbaar gemaakt dat het hof ten onrechte heeft nagelaten om te onderzoeken of de overgangstermijn die de financiële schade voor de pelsdierhouders moet beperken, ook individuele pelsdierhouders voldoende compenseert. Ten aanzien van het aspect fair balance, acht advocaat-generaal Vlas van belang dat voldoende compensatie wordt geboden, de maatregel voorzienbaar was, er een overgangstermijn wordt geboden en er een regeling bestaat voor hardheidsgevallen. &lt;/p&gt;&lt;p&gt;Zoals vermeld, is de Afdeling advisering van de Raad van State over het wetsvoorstel zeer kritisch ten aanzien van het aspect inmenging in het eigendom. Zo merkt de Afdeling advisering van de Raad van State op dat er begrip bestaat voor het feit dat het stelsel voorziet in een zeer beperkte regeling voor knelgevallen, maar dat er ook situaties denkbaar zijn dat in de reguliere bedrijfsvoering voor de peildatum aantoonbare (vervangings)investeringen zijn gedaan om de stallen te renoveren, waardoor die stallen op 2 juli 2015 nog niet of minder bezet werden door melkvee. Door geen rekening te houden met deze ‘latente ruimte’ bij de vaststelling van de hoeveelheid fosfaatrechten, kan volgens de Afdeling advisering van de Raad van State sprake zijn van een inmenging in het eigendom[67]. &lt;/p&gt;&lt;p&gt;Naar aanleiding van de opmerking van de Afdeling advisering van de Raad van State over aantoonbare (vervangings)investeringen om stallen te renoveren, zijn ook bouwwerkzaamheden op het bedrijf aan de knelgevallenregeling toegevoegd (art. I, onderdeel G). De Staatssecretaris is echter niet heel zeker van de zaak, omdat uit het nader rapport (reactie op het advies) van 2 september 2016 volgt dat niet kan worden uitgesloten dat een rechter in concrete individuele gevallen op enig moment tot de conclusie komt dat van een fair balance geen sprake is. Naast het feit dat het kabinet van mening is dat het niet honoreren van onbenutte productieruimte verantwoord is in het licht van de verplichting die op Nederland rust als gevolg van de toegekende derogatiebeschikking, bestaat er een kans dat de rechter oordeelt dat sprake is van een individuele en buitensporige last. Als gevolg hiervan zal van de algemene bevoegdheid gebruik worden gemaakt om ontheffing te verlenen van het verbod om melkvee te houden zonder dat over voldoende fosfaatrechten wordt beschikt.[68]&lt;/p&gt;&lt;p&gt;Verder geldt dat bij de vaststelling van de hoeveelheid fosfaatrechten op 2 juli 2015 geen rekening wordt gehouden met de melkveefosfaatruimte. Zoals eerder geconcludeerd, is dat ook een inmenging in het eigendomsrecht waarvoor een ‘1 EP-toets’ moet worden verricht. Nu in het wetsvoorstel een voorziening is opgenomen die het mogelijk maakt dat melkveehouderijen die over melkveefosfaatruimte beschikken gedeeltelijk worden gecompenseerd bij de generieke afroming, gaat dit ten koste van de generieke afroming die van toepassing zal zijn op melkveehouderijen die niet over melkveefosfaatruimte beschikken. Een ongelijke behandeling van verschillende groepen kan een argument zijn om schending van de ‘fair balance’ aan te nemen.[69] De Staatssecretaris is echter van mening dat de afweging ten aanzien van melkveefosfaatruimte pas aan de orde komt indien, bij aanvaarding van het wetsvoorstel, de algemene maatregel van bestuur die de generieke korting moet regelen, wordt uitgewerkt. &lt;/p&gt;&lt;p&gt;Nu door de Staatssecretaris echter is aangekondigd dat het stelsel van fosfaatrechten met een jaar wordt uitgesteld en de generieke afroming direct zal worden toegepast bij de toekenning van de fosfaatrechten, is het nog maar de vraag of er een nadere afweging wordt gemaakt ten aanzien van melkveefosfaatruimte. In de nota van wijziging van de Meststoffenwet[70] wordt daarover immers niet gesproken. &lt;/p&gt;&lt;p&gt;Ten aanzien van de maatregel ‘generieke afroming’, heeft de Afdeling advisering van de Raad van State de Staatssecretaris geadviseerd de toelichting aan te vullen met een onderbouwing van de ‘1 EP-toets’. De generieke afroming houdt namelijk in dat, indien het noodzakelijk is om onder het fosfaatplafond te komen, de hoeveelheid vastgestelde varkensrechten, pluimveerechten of fosfaatrechten met een bepaald percentage kan worden verlaagd.[71] In eerste instantie heeft de Staatssecretaris aangegeven dat de ‘1 EP-toets’ ten aanzien van dit aspect pas zal plaatsvinden als het besluit tot generieke afroming wordt genomen in het kader van de algemene maatregel van bestuur die voor de generieke afroming noodzakelijk is. Nu het oorspronkelijke wetsvoorstel echter is gewijzigd en is besloten om de generieke afroming meteen door te voeren bij de toekenning van fosfaatrechten, had het op de weg van de Staatssecretaris gelegen om de ‘1 EP-toets’ nu uit te voeren. Deze aanvulling in de nota van wijziging van de Meststoffenwet wordt echter gemist. Nu er in 2017 geen afroming bij overdracht meer zal plaatsvinden, zal de generieke afroming zelfs nog hoger dan aanvankelijk werd beoogd uitvallen. &lt;/p&gt;&lt;p&gt;Verder kunnen vraagtekens gezet worden bij de maatregel ten aanzien van afroming bij overdracht. Ook hiervoor geldt dat geen ‘1 EP-toets’ heeft plaatsgevonden. In eerste instantie werd uitgegaan van afroming bij overdracht vóór generieke afroming en afroming bij overdracht na generieke afroming. Voor beide manieren van afroming bij overdracht had volgens de Afdeling advisering van de Raad van State een ‘1 EP-toets’ moeten worden verricht. Naar aanleiding van deze opmerking heeft de Staatssecretaris aangegeven dat voor beide vormen van afroming van overdracht geen sprake is van inmenging in het eigendomsrecht. Overdracht van rechten geschiedt volgens de Staatssecretaris immers op vrijwillige basis. Met de afroming bij overdracht na generieke korting, nadat de totale fosfaatproductie onder het fosfaatplafond is gebracht, beoogt de Staatssecretaris zelfs om grondgebondenheid, duurzaamheid en dierenwelzijn te stimuleren (fosfaatbank).[72] &lt;/p&gt;&lt;p&gt;In het oorspronkelijke wetsvoorstel zou de afroming bij overdracht vóórdat de generieke afroming zou worden toegepast, moeten bijdragen aan het verlagen van de korting. Dit is door de wijziging van het oorspronkelijke wetsvoorstel niet meer mogelijk, omdat de generieke korting direct wordt toegepast op het moment dat de fosfaatrechten worden uitgereikt. Dit heeft tot gevolg dat de reductie die moet plaatsvinden volledig moet worden gerealiseerd met de generieke afroming. 1 januari 2018 is dan ook tevens het moment waarop fosfaatrechten voor het eerst kunnen overgaan van het ene bedrijf naar het andere. Als gevolg hiervan is geen sprake meer van afroming bij overdracht vóór generieke afroming. De achterliggende gedachte van deze wijziging is dat de verhandelbaarheid van fosfaatrechten wordt uitgesteld tot het moment waarop de generieke korting wordt toegepast en dat staatssteun pas ontstaat zodra Nederland weer onder het fosfaatproductieplafond produceert.[73]&lt;/p&gt;&lt;p&gt;Vooral nu afroming bij overdracht wordt voortgezet na de toepassing van de generieke korting, terwijl dat met het oog op het fosfaatplafond niet meer noodzakelijk is, is de maatregel niet meer in overeenstemming met het doel van het stelsel van fosfaatrechten (bewerkstelligen van een niveau onder het fosfaatplafond). Zoals ook de Afdeling advisering van de Raad van State heeft geconcludeerd, is het dan nog maar de vraag of de inmenging in het eigendom bij de afroming van fosfaatrechten in geval van overdracht noodzakelijk en evenredig kan worden geacht met het oog op de met een fosfaatbank beoogde milieu- en maatschappelijke doelen. Dit klemt temeer, omdat niet is toegelicht of er alternatieven zijn, en zo ja welke, om de milieu- en maatschappelijke doelen te bereiken. Daarbij kan worden verwezen naar de Wet verantwoorde groei veehouderij die dezelfde doelen behartigt.[74] &lt;/p&gt;&lt;p&gt;De Staatssecretaris is echter van mening dat door afroming bij overdracht na generieke korting wordt gegarandeerd dat het stelsel van fosfaatrechten toewerkt naar een situatie die verder gaat dan de voorgeschreven EU-norm, te weten het behalen van het opgelegde fosfaatproductieplafond. Om de Europese Commissie voldoende comfort te bieden dat Nederland de fosfaatbank daadwerkelijk aanwendt om verder te gaan dan reeds uit hoofde van Europese milieudoelstellingen is verplicht, wordt deze voorwaarde, in tegenstelling tot het oorspronkelijke wetsvoorstel, expliciet in het wetsvoorstel opgenomen. Deze aanscherping ten aanzien van de fosfaatbank moet met zich meebrengen dat het stelsel van verhandelbare fosfaatrechten, gegeven de staatssteunkaders waarop de Europese Commissie zich beroept, kan worden ingevoerd.[75] De Staatssecretaris gaat echter op geen enkele wijze in op inmenging in het eigendom nu deze maatregel niet noodzakelijk is. Er wordt in dit geval alleen nog maar rekening gehouden met een oplossing voor de staatssteunbelemmeringen. &lt;/p&gt;&lt;p&gt;Gelet op vorengenoemde, kan geconcludeerd worden dat de Staatssecretaris een zeer magere beoordeling heeft uitgevoerd ten aanzien van het aspect eigendomsbescherming. Vast staat namelijk dat de beoordeling niet is gebaseerd op een inventarisatie van de gevolgen in individuele gevallen. Daarnaast brengt een beperkte knelgevallenregeling met zich mee dat in sommige situaties sprake kan zijn van een individuele en buitensporige last. Het laatste woord is hierover nog niet gezegd. &lt;/p&gt;&lt;h3&gt;5. Verhouding tot de Nitraatrichtlijn&lt;/h3&gt;&lt;p&gt;Zoals hiervoor al kort werd aangestipt, wordt er in de Memorie van Toelichting uitvoerig stilgestaan bij de toegenomen productie van fosfaat en de daarin gezochte noodzaak voor het voorliggende stelsel. Meermaals wordt in het licht daarvan verwezen naar de Nitraatrichtlijn, met name art. 5, lid 5 van die richtlijn[76]:&lt;/p&gt;&lt;blockquote&gt;‘De lidstaten treffen bovendien in het kader van de actieprogramma’s de aanvullende of verscherpte maatregelen die zij noodzakelijk achten, indien al aanstonds of in het licht van de bij de uitvoering van de actieprogramma’s opgedane ervaring duidelijk wordt dat de in lid 4 bedoelde maatregelen niet toereikend zijn om de in artikel 1 genoemde doestellingen te verwezenlijken. Bij het selecteren van die maatregelen houden de Lidstaten rekening met de doeltreffendheid en kosten ervan ten opzichte van eventuele andere preventieve maatregelen.’&lt;/blockquote&gt;&lt;p&gt;Om meerdere redenen staat het stelsel echter op gespannen voet met art. 5, lid 5 van de Nitraatrichtlijn. &lt;/p&gt;&lt;h4&gt;5.1. Normering Nitraatrichtlijn zélf&lt;/h4&gt;&lt;p&gt;Aanvullende maatregelen, in dit geval de invoering van een stelsel van fosfaatrechten, zijn pas aan de orde als duidelijk is dat de in de Actieprogramma’s vervatte maatregelen niet toereikend zijn om de doelstellingen van art. 1 te verwezenlijken. Lidstaten hebben bij de vraag welke maatregelen zij noodzakelijk achten een ruime discretionaire bevoegdheid, maar die ruimte lijkt, gelet op de formulering van lid 5, niet te gelden voor de vraag of de actieprogramma’s toereikend zullen zijn voor het bereiken van de doelstellingen van art. 1. Art. 1 bepaalt dat het doel van de richtlijn is de vermindering en het verder voorkomen van verontreiniging door nitraten uit agrarische bronnen. Daarbij is de norm van art. 2 van onderdeel A bij bijlage I, de bekende 50 mg nitraat per liter grondwater, leidend. Immers op basis daarvan kunnen de in art. 3, lid 1 bedoelde wateren worden vastgesteld (en heeft de Lidstaat Nederland het gehele grondgebied aangewezen). &lt;/p&gt;&lt;p&gt;Gelet op deze doelstelling wordt niet duidelijk waarom deze wetswijziging noodzakelijk zou zijn. In de Memorie van Toelichting wordt namelijk nergens gesproken over de bereikte resultaten, met name niet over de norm van 50 mg. In dit verband wordt (slechts) opgemerkt:&lt;/p&gt;&lt;blockquote&gt;‘Op grond van artikel 5, vijfde lid, van de Nitraatrichtlijn moeten lidstaten in het kader van de actieprogramma’s aanvullende of verscherpte maatregelen treffen als duidelijk is dat de verplicht voorgeschreven maatregelen van het Nitraatactieprogramma niet zullen volstaan om de doelstellingen van de Nitraatrichtlijn te bereiken. Bij het selecteren van de aanvullende maatregelen mogen de lidstaten rekening houden met de doeltreffendheid en de kosten ervan ten opzichte van eventuele andere preventieve maatregelen. Aangezien de productie van dierlijke mest in Nederland van een dusdanige omvang is dat dierlijke mest veelal een negatieve waarde vertegenwoordigt, als gevolg waarvan het kostentechnisch aantrekkelijk is dierlijke mest boven de maximaal toegestane mestgift per hectare aan te wenden, is Nederland ingevolge de Nitraatrichtlijn gehouden aanvullende maatregelen te treffen.’[77]&lt;/blockquote&gt;&lt;p&gt;Deze redenering is wel erg summier: de aanvullende maatregel zou geoorloofd zijn, omdat het gelet op de kosten aantrekkelijk is de gebruiksverboden te overtreden. Een dergelijke redenering gaat voorbij aan de inmiddels behaalde resultaten en te verwachten resultaten van de inmiddels ingezette maatregelen. &lt;/p&gt;&lt;p&gt;Zoals in paragraaf 1 van deze bijdrage al is uiteengezet, is het primaire doel van het wetsvoorstel de mestproductie tot onder het nationaal mestplafond terug te dringen. In de Memorie van Toelichting wordt in dit verband voorts vaak melding gemaakt van de derogatie.[78] De gedachte komt naar voren dat het overschrijden van het nationaal productieplafond leidt of kan leiden tot het verlies van derogatie, waarmee de doelstellingen van de Nitraatrichtlijn in gevaar komen:&lt;/p&gt;&lt;blockquote&gt;‘Door een mestproductieplafond op te nemen in de derogatiebeschikking borgt de Europese Commissie dat het nationale mestoverschot – te weten het verschil tussen de hoeveelheid mest die wordt geproduceerd en de hoeveelheid mest die verantwoord in de Nederlandse landbouw kan worden gebruikt – niet ongelimiteerd kan toenemen. Overschrijding van dat plafond is basis om de derogatie te verliezen en betekent het risico van een ingebrekestelling op de uitvoering van de Nitraatrichtlijn.’[79]&lt;/blockquote&gt;&lt;p&gt;Dit brengt ons tot twee kanttekeningen bij de noodzaak van de fosfaatrechten in het licht van de Nitraatrichtlijn. &lt;/p&gt;&lt;h4&gt;5.2. Effecten verlies derogatie&lt;/h4&gt;&lt;p&gt;De eerste vraag betreft of het inderdaad zo voor de hand liggend is, dat verlies van derogatie automatisch de doelstellingen van de Nitraatrichtlijn in gevaar brengt. Van belang daarbij is dat uit eerdere uitlatingen blijkt dat wel, althans nagenoeg, aan de normen van de Nitraatrichtlijn werd respectievelijk wordt voldaan. In dit verband verwijzen wij onder meer naar de brief van de Staatssecretaris aan de Tweede Kamer van 31 oktober 2012.[80] Uit die brief blijkt dat: &lt;/p&gt;&lt;ul&gt;&lt;li class="streepjes"&gt;de nitraatconcentraties in het water op de &lt;br/&gt;derogatiebedrijven in de zandregio in 2010 op 45 mg/l lag;&lt;/li&gt;&lt;li class="streepjes"&gt;in de klei- en in de veenregio de concentratie in 2010 gemiddeld 29 mg/l respectievelijk 12 mg/l was;&lt;/li&gt;&lt;li class="streepjes"&gt;enkel in de lössregio de gemiddelde nitraatconcentratie slechts met 51 mg/l een fractie boven de doelstelling (50 mg/l) lag. &lt;/li&gt;&lt;/ul&gt;&lt;p&gt;Het betreft hier cijfers uit 2010. In de tiende derogatierapportage, zie de Kamerbrief van 4 juli 2016[81], wordt gesproken over vergelijkbare getallen: in 2014 was de gemiddelde nitraatconcentratie in het grondwater in de zandregio 40 mg/l , in de klei- en veenregio 15 respectievelijk 9,5 mg/l en in de lössregio nog altijd slechts 51 mg/l. Anders gezegd: enkel en alleen de derogatiebedrijven in de zand- en lössregio haalden de norm nét niet. Ook uit eerdere uitlatingen van de Staatssecretaris blijkt dat Nederland op koers zat met betrekking tot de doelstellingen van (art. 1 van) de Nitraatrichtlijn. Verwezen zij onder meer naar de brieven van de Staatssecretaris van 10 september 2013[82] en van 24 maart 2014.[83] In deze beide brieven, waarbij wij verder ook nog verwijzen naar de brief van de Staatssecretaris van 18 september 2013[84], wordt ingegaan op het vijfde actieprogramma van de Nitraatrichtlijn. In &lt;span class="italic"&gt;géén &lt;/span&gt;van deze brieven aan de Tweede Kamer, ofschoon alle maatregelen uit het vijfde actieprogramma worden uiteengezet, wordt melding gemaakt van de noodzaak tot aanvullende regels, niet enkel van fosfaatrechten doch zelfs niet van de regels die hun neerslag hebben gekregen in de daaraan voorafgaande Wet verantwoorde groei melkveehouderij. Pas in een zeer laat stadium is dat gebeurd, meer in het bijzonder in de fase waarin duidelijk werd dat het fosfaatplafond werd overschreden en de derogatie in gevaar kwam. &lt;/p&gt;&lt;p&gt;Gelet hierop valt het vooralsnog te betwijfelen, en is het in de Memorie van Toelichting naar ons oordeel onvoldoende cijfermatig onderbouwd, dat het verlies van derogatie dermate bedreigend is voor de doelstellingen van de Nitraatrichtlijn, dat fosfaatrechten noodzakelijk zijn. Art. 5, lid 5 eist immers dat het &lt;span class="italic"&gt;aanstonds of in het licht van de bij de uitvoering van de actieprogramma’s opgedane ervaring&lt;/span&gt; duidelijk wordt dat de in lid 4 van art. 5 genoemde maatregelen niet toereikend zijn. Echter, nergens wordt een cijfermatige onderbouwing gegeven waarom de aan het stelsel van fosfaatrechten voorafgaande maatregelen, te weten de mestverwerking en eis van grondgebondenheid, niet zelf reeds toereikend zouden zijn om aan de doelstellingen te voldoen.&lt;/p&gt;&lt;p&gt;Hierbij moet worden aangetekend dat de hiervoor aangehaalde cijfers dateren uit 2014, dus vóór de invoering van de algemene mestverwerkingsplicht en de Wet verantwoorde groei melkveehouderij. Die regels zijn er immers op gericht de druk op de mestmarkt aanzienlijk te verlichten. Sterker nog, het doel van mestverwerking is juist te voorkomen dat de mest op de mestmarkt kómt. Er vanuit gaande dat deze regels effectief zijn, valt zonder nadere motivering niet in te zien dat er nu al op voorgesorteerd moet worden met nog meer aanvullende maatregelen. &lt;/p&gt;&lt;h4&gt;5.3. Derogatie&lt;/h4&gt;&lt;p&gt;De tweede kanttekening is van fundamenteler aard. Naar ons idee staat de derogatie los van de vraag in hoeverre de doelstellingen van de Nitraatrichtlijn zélf de invoering van de voorliggende wetgeving noodzakelijk maken. Gelet op de tekst van art. 5, lid 5 van de Nitraatrichtlijn gaat het louter en alleen om de vraag of de aangescherpte maatregelen noodzakelijk zijn om de in art. 1 genoemde doelstellingen te verwezenlijken: derogatie maakt daar in beginsel géén deel van uit. Derogatie is nu juist een uitzondering die de lidstaat Nederland heeft verkregen die, zoals uit de term derogatie zelf al volgt, nu juist een afwijking van de hoofdregel van de Nitraatrichtlijn met zich meebrengt. Waar de Nitraatrichtlijn als hoofdregel uitgaat van een toediening aan dierlijke meststoffen van 170 kilogram stikstof per hectare[85], gaat de verleende derogatie uit van een aanzienlijk hogere norm. Weliswaar biedt de Nitraatrichtlijn die mogelijkheid[86], doch dat doet niet af aan het karakter van een uitzondering op de hoofdregel. De Lidstaten moeten er zelf om verzoeken en bovendien geldt dat er geen afbreuk mag worden gedaan aan de in art. 1 genoemde doelstellingen. &lt;/p&gt;&lt;p&gt;Naar onze overtuiging dient, gelet hierop, geconcludeerd te worden dat de noodzaak niet is aangetoond. In feite is dit dezelfde kritische kanttekening bij de stelling van de regering dat het nationaal plafond en de voorwaarde die niet te overschrijden, zie art. 7 van de derogatiebeschikking, een ‘verplichte EU-norm’ is (zie paragraaf 3.3). De overheid vraagt zelf immers om een verhoging van de norm waarmee in zoverre kunstmatig een ‘overschot’ – op eigen verzoek – wordt gecreëerd. Daarmee rijst ook de vraag of de derogatie zich verdraagt met de norm van art. 2 van bijlage III bij de Nitraatrichtlijn, nu voor derogatie geldt dat voor een andere hoeveelheid dan 170 kg stikstof per hectare per jaar voorop moet staan dat ‘geen afbreuk wordt gedaan aan het bereiken van de in art. 1 genoemde doelstellingen’. Aanvullende maatregelen als bedoeld in art. 5 lid 5 kunnen echter pas dan aan de orde komen, als de actieprogramma’s niet toereikend zijn om de in art. 1 genoemde doelstellingen te verwezenlijken. Volgens Nederland is daarvan sprake, met name vanwége de derogatie. Naar ons idee doet derogatie in feite dus af aan de doelstelling van art. 1: daardoor wordt immers de noodzaak voor een correctie-instrument in het leven geroepen. Reeds daarom valt niet in te zien dat een beroep op de derogatie een argument kan vormen ter onderbouwing van de stelling dat de regelgeving noodzakelijk is om aan de doelstellingen van de Nitraatrichtlijn zélf te voldoen. &lt;/p&gt;&lt;p&gt;Daarentegen wordt wel het economisch belang van derogatie meermaals benadrukt, onder meer op pagina 15 van de Memorie van Toelichting:&lt;/p&gt;&lt;blockquote&gt;‘Het financiële belang van de derogatie is groot. Uit een studie door het LEI, uitgevoerd in opdracht van de Nederlandse Zuivel Organisatie (NZO) en LTO Nederland, blijkt dat bij het wegvallen van de derogatie de totale mestafzetkosten voor de rundveehouderijsector met circa &lt;br/&gt;€ 116 miljoen per jaar toenemen. Ter compensatie van het verlies aan dierlijke meststoffen zal de melkveehouderij voor circa € 30 miljoen aan extra stikstofkunstmest en voor circa € 9 miljoen aan extra fosfaatkunstmest aan moeten schaffen. Daarnaast zal de benodigde mestverwerkingscapaciteit met ruim 75% moeten toenemen om het extra overschot aan rundveemest te kunnen verwerken of zal, indien niet tijdig voldoende verwerkingscapaciteit gerealiseerd kan worden, een reductie van 20 procent van het aantal graasdieren noodzakelijk blijken («Effecten van derogatie op de kosten van mestafzet», LEI-rapport 2016–024).’&lt;/blockquote&gt;&lt;p&gt;De regering zoekt hier de wens tot behoud van de-&lt;br/&gt;rogatie in het economisch belang: het dient echter bij de fosfaatrechten te gaan om een milieukundig belang. Daarvan is onvoldoende gebleken. &lt;/p&gt;&lt;h3&gt;6. Conclusies&lt;/h3&gt;&lt;p&gt;De voorgestelde wijziging van de Meststoffenwet in verband met de invoering van een stelsel van fosfaatrechten is een compact stuk wetgeving geworden. Het wetsvoorstel sluit in hoofdlijnen aan bij de bestaande systematiek met betrekking tot varkens- en pluimveerechten en bevat op die onderdelen weinig verrassingen. Met betrekking tot de zaken die bij uitvoeringsregelgeving nadere uitwerking zullen krijgen, waaronder met name de knelgevallenregeling, is de voorgestelde wettekst echter te summier. Bovendien blijft, juist na enerzijds de wijzigingen die de veehouderij en met name de melkveesector de laatste jaren al op zich af heeft zien komen en anderzijds de kritiek van de Afdeling advisering van de Raad van State, een aantal fundamentele vragen met betrekking tot nut en noodzaak van de wet die zich in het kader van internationaal recht opdringen, onbeantwoord. Tenslotte is daar uiteraard nog de kwestie van de ongeoorloofde staatssteun. Het is maar zeer de vraag of de kritiek van de Europese Commissie op de wijze waarop het wetsvoorstel thans met de Nota van Wijziging wordt aangepast, op deugdelijke wijze ondervangen is. Bovendien lijkt de gekozen oplossing – direct een, vermoedelijk hogere, generieke korting – juist voeding te bieden aan de discussie over ongeoorloofde regulering van eigendom. &lt;/p&gt;&lt;p&gt;Al bij al dringt zich hier de vraag op of het verstandig is het voorstel tot wet te verheffen. Ingrijpende wijzigingen lijken nodig. Het verloop van dit wetsvoorstel heeft echter pijnlijk duidelijk gemaakt dat (te) lange tijd stilzitten de te maken keuzes alleen maar moeilijk maakt. Met dit uitstel is immers het probleem gerezen dat invoering per 1 januari 2018 de derogatie ernstig in gevaar brengt. Wij vrezen dat het appel van de Staatssecretaris op de betrokken sectorpartijen in 2017 een overtuigende daling van de fosfaatproductie te realiseren, niet toereikend zal zijn.[87]&lt;/p&gt;</content><legacyfootnotes/><footnotes><footnote>1 Mr. M.I.J. Toonders en mr J.J.J. de Rooij zijn beiden &lt;br/&gt;advocaat bij Linssen cs advocaten te Tilburg.</footnote><footnote>2 &lt;span class="italic"&gt;Kamerstukken II&lt;/span&gt; 2014/15, 33 979, nr. 98.</footnote><footnote>3 &lt;span class="italic"&gt;Kamerstukken II&lt;/span&gt; 2015/16, 33 979, nr. 108.</footnote><footnote>4 Het wetsvoorstel tot Wijziging van de Meststoffenwet in verband met de invoering van een stelsel van fosfaatrechten, &lt;span class="italic"&gt;Kamerstukken II&lt;/span&gt; 2015/16, 34 532, 3.</footnote><footnote>5 Dit artikel is was goeddeels reeds geschreven alvorens door de Staatssecretaris bekend werd gemaakt dat de invoering fosfaatrechten met een jaar wordt uitgesteld. Deze bijdrage gaat dus gelet op de beschikbare tijd slechts beperkt in op de op de 13 oktober 2016 bekend gemaakte wijzigingen.</footnote><footnote>6 Dit is de mestproductie uit 2002, zie ook art. 32 Meststoffenwet, groot 172,9 miljoen kg fosfaat.</footnote><footnote>7 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 1 en 2. Zie ook heel uitdrukkelijk paragraaf 4.71, p. 22.</footnote><footnote>8 Het betreft hier uiteraard derogatiebesluit 2014/291/EU van16 mei 2014 van de Europese Commissie, met name art. 7.</footnote><footnote>9 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 11.</footnote><footnote>10 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 17: met name wordt daarbij overwogen dat het behoud van derogatie zwaarder wordt geacht.</footnote><footnote>11 Voorwaarde is dan wel (&lt;span class="italic"&gt; Kamerstukken II&lt;/span&gt; 2015/16, 34 532, nr. 3, p. 18), dat ‘de de systematiek en rekenregels van de KringloopWijzer onafhankelijk en wetenschappelijk worden getoetst, dat de KringloopWijzer privaat geborgd wordt en dat er duidelijke criteria zijn op basis waarvan vastgesteld kan worden welke bedrijven wel en welke bedrijven niet op een verantwoorde wijze hun mineralenkringloop kunnen verantwoorden met de KringloopWijzer’.</footnote><footnote>12 In een amendement Dik-Faber (&lt;span class="italic"&gt; Kamerstukken II&lt;/span&gt; 2015/16, 34 532, nr. 15) wordt overigens voorgesteld deze eisen te laten vallen, omdat het stelsel van fosfaatrechten niet het juiste middel zou zijn om deze doelstellingen te realiseren.</footnote><footnote>13 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 25.</footnote><footnote>14 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 46. Uiteraard geldt de vangnetbepaling van art. 3:4 Awb, maar er zijn wel meer normen van geschreven en ongeschreven recht die voor dergelijke regelingen gelden. Waarom deze proportionaliteits- en subsidiariteitstoets hier zo uitdrukkelijk wordt genoemd, wordt niet duidelijk. Daarbij is bovendien van belang dat grondgebondenheid uiteraard al op andere wijze, namelijk via de gelijknamige AmvB wordt gestimuleerd, en er voor jonge landbouwers al een separate (subsidie)voorziening is.</footnote><footnote>15 &lt;span class="italic"&gt;Kamerstukken II&lt;/span&gt; 2015/16, 34 532, nr. 19, p. 6.</footnote><footnote>16 Een dagplafond betreft een complementair instrument dat overeenkomt met de omvang van het melkvee dat overeenkomstig het fosfaatrecht gemiddeld gedurende het jaar kan worden gehouden. Deze bevoegdheid biedt de mogelijkheid om met name bedrijven aan te pakken die, ondanks eerder opgelegde sancties, stelselmatig het fosfaatrecht overschrijden (&lt;span class="italic"&gt; Kamerstukken II&lt;/span&gt; 2015/16, 34 532, nr. 3, p. 18).</footnote><footnote>17 Een dergelijk dagplafond maakt het mogelijk om op elk tijdstip fysiek vast te stellen of het toegestane aantal stuks vee wel of niet wordt overschreden. Daarvoor is niet vereist dat er strafrechtelijk is opgetreden (&lt;span class="italic"&gt; Kamerstukken II&lt;/span&gt; 2015/16, 34 532, nr. 3, p. 18).</footnote><footnote>18 In het oorspronkelijke wetsvoorstel was dit 1 april 2017, maar bij Nota van Wijziging is dit aangepast &lt;br/&gt;(&lt;span class="italic"&gt;Kamerstukken II&lt;/span&gt; 2015/16, 34 532, nr. 19).</footnote><footnote>19 Via het van overeenkomstige toepassing verklaarde vierde lid van art. 21a wordt de forfaitaire productie vastgesteld op basis van de normen uit de Uitvoeringsregeling Meststoffenwet.</footnote><footnote>20 De keuze voor een enkele peildatum is overigens niet nieuw: ook bij de invoering van de Meststoffenwet en de referentiehoeveelheid is gekozen voor één peildatum, te weten 31 december 1986 (J.J.J. de Rooij, &lt;span class="italic"&gt;Kan de Meststoffenwet gemist worden?&lt;/span&gt;, Aalten 2009, p. 43).</footnote><footnote>21 Blijkens p. 19 van de Memorie van Toelichting is overwogen om voor de toekenning van de rechten terug te grijpen op een moment vóór 2 juli 2015, maar mede op basis van een advies van de Landsadvocaat is daarvan afgezien: het risico zou te groot zijn dat een dergelijk teruggrijpen zou stranden op een fair balance-toets in het kader van art. 1 bij het Eerste Protocol bij het EVRM.</footnote><footnote>22 Zie hiervoor een eerdere bijdrage aan dit tijdschrift, ‘Mestverwerking of mestbeperking’, in &lt;span class="italic"&gt;Agr.r.&lt;/span&gt; 2014, &lt;br/&gt;p. 385-391, voetnoot 22.</footnote><footnote>23 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 19.</footnote><footnote>24 In het voorgestelde amendement Dik-Faber, &lt;span class="italic"&gt;Kamerstukken II&lt;/span&gt; 2015/16, 34 532, nr. 20, wordt voorgesteld om tevens uit te mogen gaan van de periode 1 januari 2015-2juli 2015, indien dat tot een hoger aantal leidt.</footnote><footnote>25 Wellicht is beoogd om met de Nota van Wijziging onderdeel G te wijzigen in dier voege dat alle keren dat ‘1 april 2017’ wordt genoemd vervangen zou moeten worden door een bij ministeriële regeling vast te stellen datum, maar dat staat er niet. Onderdeel 2 van wijziging A van de Nota betreft enkel de zinsnede ‘voor 1 april 2017’, dat wat dit betreft vooralsnog de oorspronkelijke tekst – en dus datum – van het wetsvoorstel in stand blijft. Ik vraag mij overigens af of dit de bedoeling is en of dit niet verder in het wetgevingsproces gewijzigd zal worden.</footnote><footnote>26 Het kan ook een gedeeltelijk beëindigd bedrijf zijn, zie &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 44. Een probleem rijst als een bedrijf is overgenomen door diverse bedrijven en er niets is overeengekomen over de verdeling van het overgenomen bedrijf: ‘Wanneer de overnemende bedrijven echter niet tot overeenstemming komen over de verdeling van de rechten van het bedrijf dat is gestopt, worden de rechten op verzoek toegewezen aan het bedrijf dat het merendeel van de stallen voor het houden van melkvee of een afgescheiden gedeelte daarvan heeft overgenomen. Het zijn de stallen en de locatie waarop deze stallen zich hebben bevonden die het meest met het gestopte bedrijf wordt geassocieerd.’</footnote><footnote>27 &lt;span class="italic"&gt;Kamerstukken II&lt;/span&gt; 2015/16, 33 979, nr. 108.</footnote><footnote>28 De eerste categorie zou moeilijk af te bakenen zijn van situaties waarvan sprake is van voortzetting van een bestaand bedrijf, de tweede situatie zou, zo begrijpen wij de regering, gelet op het grote belang met name kunnen leiden tot misbruik en discussie bij niet-gerealiseerde of niet volledig bevolkte stallen (&lt;span class="italic"&gt; Kamerstukken II&lt;/span&gt; 2015/16, 34 532, nr 3, p. 21).</footnote><footnote>29 CBB, 15 juni 2016, ECLI:NL:CBB:2016:149 en 150. In de Memorie van Toelichting wordt dit overigens ook duidelijk de term ‘beschikking’ gebezigd, zie &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 18 en 24. Overigens betreft het hier een uiterst gebonden beschikking, aangezien de wijze van vaststelling strikt in de wet is vastgelegd: beleids- of beoordelingsvrijheid om van de I&amp;R-regels af te wijken lijkt er niet te zijn (zie over oudere rechtspraak in dit verband J.J.J. de Rooij, &lt;span class="italic"&gt;Kan de Meststoffenwet gemist worden?&lt;/span&gt;, Aalten 2009, p. 45, 65).</footnote><footnote>30 Zie de voorgestelde wijziging H.</footnote><footnote>31 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 22. Overwogen is om dit bij AMvB in te voeren, zie &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 45, maar dat proces zou teveel tijd kosten. Nu de inwerkingtreding verschuift naar 1 januari 2018, ligt het in de rede dat het kortingspercentage ook bij AMvB zal worden vastgesteld.</footnote><footnote>32 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 22.</footnote><footnote>33 &lt;span class="italic"&gt;Kamerstukken II&lt;/span&gt; 2004/05, 30 004, nr. 3, p. 2: ‘Daarnaast bestaat de mogelijkheid om bij algemene maatregel van bestuur weer invulling te geven aan het – ook in het verleden bij de bestaande productierechten toegepaste – instrument van de zogenoemde «afroming» van productierechten bij verhandeling of bij bedrijfsoverdracht (art. I, onderdeel D, met betrekking tot de nieuwe titel 5 van hoofdstuk V van de Meststoffenwet).’</footnote><footnote>34 Zie in dit verband &lt;span class="italic"&gt;Kamerstukken II&lt;/span&gt; 2015/16, 33 979, nr. 109, p. 7.</footnote><footnote>35 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 26.</footnote><footnote>36 Hierop is overigens een amendement ingediend (&lt;span class="italic"&gt; Kamerstukken II&lt;/span&gt; 2015/16, 34 532, nr. 14) waarmee wordt voorgesteld om op deze AMvB de voorhangprocedure van toepassing te verklaren.</footnote><footnote>37 Zie hiervoor de brief van de Staatssecretaris van 3 maart 2016, &lt;span class="italic"&gt;Kamerstukken II&lt;/span&gt; 2015/16, 33 979, 108.</footnote><footnote>38 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 23.</footnote><footnote>39 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 23.</footnote><footnote>40 Hiermee wordt invulling gegeven aan de motie van de leden Smaling en Grashoff over het volledig compenseren van grondgebonden bedrijven voor kortingen op fosfaatrechten (&lt;span class="italic"&gt; Kamerstukken II&lt;/span&gt; 2015/16,&amp;nbsp;33&amp;nbsp;979, nr.&amp;nbsp;111) en de motie van de leden Dik-Faber en Ko?er Kaya over het volledig compenseren van grondgebonden melkveebedrijven met latente plaatsingsruimte voor de gehele korting (&lt;span class="italic"&gt; Kamerstukken II&lt;/span&gt; 2015/16,&amp;nbsp;33&amp;nbsp;979, nr.&amp;nbsp;117), alsook, aldus de regering, een motie van het lid Smaling cs. over een regeling voor nieuwe biologische melkveebedrijven (&lt;span class="italic"&gt; Kamerstukken II&lt;/span&gt; 2015/16,&amp;nbsp;33&amp;nbsp;979, nr.&amp;nbsp;110).</footnote><footnote>41 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 24.</footnote><footnote>42 Zaak C-279/08.</footnote><footnote>43 &lt;span class="italic"&gt;Kamerstukken II&lt;/span&gt; 2015/16, 34 532, nr. 18.</footnote><footnote>44 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 38.</footnote><footnote>45 &lt;span class="italic"&gt;Kamerstukken II&lt;/span&gt; 2015/16, 34 532, nr. 19, p. 4.</footnote><footnote>46 2014/C 200/01.</footnote><footnote>47 &lt;span class="italic"&gt;Kamerstukken II&lt;/span&gt; 2015/16, 34 532, nr. 19, p. 3-4.</footnote><footnote>48 &lt;span class="italic"&gt;Kamerstukken II&lt;/span&gt; 2015/16, 34 532, nr. 18, p. 1.</footnote><footnote>49 &lt;span class="italic"&gt;Kamerstukken II&lt;/span&gt; 2015/16, 34 532, nr. 19, p. 7.</footnote><footnote>50 Het gaat volgens mij overigens om paragraaf 3.2.7 in plaats van 5.2.7, onderdeel 104, dat luidt: ‘De lidstaten moeten zorgen voor de bekendmaking van de volgende informatie op een uitgebreide staatssteunwebsite, op nationaal of regionaal niveau: de volledige tekst van de goedgekeurde steunregeling of de subsidiebeschikking voor individuele steun en de uitvoeringsbepalingen ervan, of een link daarnaar; de identiteit van de steunverlenende autoriteit of autoriteiten; de identiteit van de individuele begunstigden, de vorm en het bedrag van de steun voor elke begunstigde, de datum waarop de steun is toegekend, het soort onderneming (kmo of grote onderneming), de regio waar de begunstigde onderneming is gevestigd (op NUTS 2-niveau), en de voornaamste economische sector waarin de begunstigde actief is (op NACE-groepsniveau).’</footnote><footnote>51 HR 16 november 2011, NVV e.a./Staat, ECLI:NL:HR:2001:AD5493.</footnote><footnote>52 Zie bijvoorbeeld EHRM 9 november 1999, Spacek &lt;br/&gt;s.r.o. t. Tsjechië, RJD 1999 en EHRM 30 mei 2000, Belvedere Alberghiera S.r.l. t. Italië, RJD 2000.</footnote><footnote>53 Zie HR 16 november 2011, NVV e.a./Staat, ECLI:NLHR:2001:AD5493. Zie tevens: T. Barkhuysen &amp; M.L. van Emmerik, ‘De eigendomsbescherming van art. 1 van het Eerste Protocol bij het EVRM en het Nederlandse bestuursrecht’, &lt;span class="italic"&gt;JBplus&lt;/span&gt; 2003.</footnote><footnote>54 Zie tevens: T. Barkhuysen &amp; M.L. van Emmerik, ‘De eigendomsbescherming van art. 1 van het Eerste Protocol bij het EVRM en het Nederlandse bestuursrecht’, &lt;span class="italic"&gt;JBplus&lt;/span&gt; 2003. Zie ook: J.H. Gerards e.a. (eindred.), ‘Grondrechten. De nationale, Europese en internationale dimensie’, &lt;span class="italic"&gt;Ars Aequi&lt;/span&gt;&amp;nbsp;&lt;span class="italic"&gt;Libri&lt;/span&gt; 2013, p. 318.</footnote><footnote>55 Zie tevens: T. Barkhuysen &amp; M.L. van Emmerik, ‘De eigendomsbescherming van artikel 1 van het Eerste Protocol bij het EVRM en het Nederlandse bestuursrecht’, &lt;span class="italic"&gt;JBplus&lt;/span&gt; 2003.</footnote><footnote>56 EHRM 30 april 2013, m.nt. T. Barkhuysen en M.L. van Emmerik (Lohuis ea/Nederland).</footnote><footnote>57 EHRM 30 april 2013, m.nt. T. Barkhuysen en M.L. van Emmerik (Lohuis ea/Nederland).</footnote><footnote>58 EHRM 30 april 2013, m.nt. T. Barkhuysen en M.L. van Emmerik (Lohuis ea/Nederland).</footnote><footnote>59 Zie bijvoorbeeld EHRM 23 september 1982, Sporrong en Lönnroth t. Zweden, Series A, vol 52. Zie tevens: &lt;br/&gt;T. Barkhuysen &amp; M.L. van Emmerik, ‘De eigendomsbescherming van artikel 1 van het Eerste Protocol bij het EVRM en het Nederlandse bestuursrecht’, &lt;span class="italic"&gt;JBplus&lt;/span&gt; 2003.</footnote><footnote>60 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 39.</footnote><footnote>61 CBB 15 juni 2016, ECLI:NL:CBB:2016:149 en 150.</footnote><footnote>62 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 51.</footnote><footnote>63 Arrest van 30 april 2013, Lohuis e.a. tegen Nederland, nr. 37265/10, 1400073811 54.</footnote><footnote>64 Zie bijvoorbeeld het arrest inzake Sporrong en &lt;br/&gt;Lönnroth/Zweden, Serie A nr. 52, p. 26, 1400073811 69, en EHRM 21 februari 1986, Serie A nr. 98 (James e.a.), p. 34, 1400073811 50). Bij deze afweging is mede van belang of de maatregel in strijd is met eerder door de overheid gewekte verwachtingen (zie bv. EHRM 19 oktober 2000 &lt;br/&gt;(Ambruosi/Italië), 1400073811 32 en HR 16 december 2001, ECLI:NL:HR:2001:AD5493.</footnote><footnote>65 CBB 15 juni 2016, ECLI:NL:CBB:2016:149 en 150.</footnote><footnote>66 Parket bij de Hoge Raad, 9 september 2016, ECLI:NL:PHR:2016:898.</footnote><footnote>67 Afdeling advisering van de Raad van State, advies W15.16.0152/IV .</footnote><footnote>68 Afdeling advisering van de Raad van State, advies W15.16.0152/IV.</footnote><footnote>69 EHRM 12 oktober 2014 (Asmundsson t. IJsland, nr. 60669/00).</footnote><footnote>70 &lt;span class="italic"&gt;Kamerstukken II&lt;/span&gt; 2015/16, 34 532, nr. 19.</footnote><footnote>71 Afdeling advisering van de Raad van State, advies W15.16.0152/IV.</footnote><footnote>72 Afdeling advisering van de Raad van State, advies W15.16.0152/IV.</footnote><footnote>73 &lt;span class="italic"&gt;Kamerstukken II&lt;/span&gt; 2015/16, 34 532, nr. 19, p. 7.</footnote><footnote>74 Afdeling advisering van de Raad van State, advies W15.16.0152/IV.</footnote><footnote>75 &lt;span class="italic"&gt;Kamerstukken II&lt;/span&gt; 2015/16, 34 532, nr. 19, p. 6.</footnote><footnote>76 O.a. &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 3,6, 11.</footnote><footnote>77 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 3.</footnote><footnote>78 &lt;span class="italic"&gt;PbEG&lt;/span&gt; L 148/88.</footnote><footnote>79 &lt;span class="italic"&gt;Kamerstukken II&lt;/span&gt; 2015/16, 34 532, nr. 3, p. 12. Zie ook &lt;br/&gt;p. 15.</footnote><footnote>80 &lt;span class="italic"&gt;Kamerstukken II&lt;/span&gt; 2012/13, 33037 nr. 35.</footnote><footnote>81 &lt;span class="italic"&gt;Kamerstukken II&lt;/span&gt; 2015/16, 33037, nr. 178.</footnote><footnote>82 &lt;span class="italic"&gt;Kamerstukken II&lt;/span&gt; 2012/13, 33037, nr. 74.</footnote><footnote>83 &lt;span class="italic"&gt;Kamerstukken II&lt;/span&gt; 2013/14, 33037, nr. 90.</footnote><footnote>84 &lt;span class="italic"&gt;Kamerstukken II&lt;/span&gt; 2013/14, 33037, nr. 75.</footnote><footnote>85 Zie art. 2 van bijlage III bij de Nitraatrichtlijn.</footnote><footnote>86 Art. 2 sub a en b van bijlage III.</footnote><footnote>87 &lt;span class="italic"&gt;Kamerstukken II&lt;/span&gt; 2015/16, 34 532, nr. 19, p. 6.</footnote></footnotes><auteurs>mr. M.I.J. Toonders en mr. dr. J.J.J. de Rooij</auteurs><published>2016-11-03 14:00:11</published><modified>2016-11-03 14:00:11</modified><editiondate>2016-11-03</editiondate><htmlpath>https://denhollander.info/artikel/13652</htmlpath></article>
</articles></edition>