<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1984</searchword><id>6409</id><udhid>UDH:TvAR/6409</udhid><titel>De terugvordering van het goed ingevolge artikel 61 Onteigeningswet</titel><searchwords><searchword>TvAR 1/1984</searchword><searchword>UDH:TvAR/6409</searchword></searchwords><attachments><attachment><name>1984_nr 1_Artikel_Wijmen.pdf</name><extention>pdf</extention><url>https://denhollander.info/download/6191/ci</url></attachment></attachments><inleiding>INLEIDING&#13;
De Onteigeningswet kent in artikel 61¹ een regeling die het de vroegere eigenaar&#13;
mogelijk maakt zijn goed terug te vorderen, indien de overheid - het zal meestal de&#13;
gemeente zijn - langer dan drie jaren heeft getalmd met het uitvoeren van het werk.&#13;
Aldus kan men dit wettelijk correctief zeer kort en dus nog onvolledig parafraseren.&#13;
Alvorens op de details in te gaan, schets ik even de kontekst waarin artikel 61 moet&#13;
worden geplaatst; tevens blijkt dan, waarom het zinvol is er juist nu aandacht aan te&#13;
schenken.&#13;
Onteigening vindt in beginsel plaats, wanneer de overheid op delen van het haar toevertrouwde&#13;
territoir een nieuwe bestemming wil (doen) verwezenlijken. Omdat ons&#13;
recht op de ruimtelijke ordening nu eenmaal geen gebodsplanologie kent, doch&#13;
slechts een verbods- of een toelatingsplanologie, of, anders gezegd, omdat een eigenaar&#13;
er nu eenmaal niet toe kan worden verplicht om een nieuwe bestemming, die krachtens&#13;
de Wet op de Ruimtelijke Ordening op zijn goed kwam te rusten, ook te effectueren,&#13;
zal de overheid daarvoor moeten zorgen, als zij verwezenlijking van die nieuwe&#13;
bestemming in het algemeen belang geboden acht. Daartoe is haar het dwangmiddel&#13;
van de onteigening verschaft. In wezen is onteigening een ultimum remedium: niet&#13;
alleen moet de overheid eerst trachten het goed in der minne te verwerven2, maar ook kan&#13;
niet 'zomaar' worden onteigend. In het kader van haar goed-keuringsbevoegdheid ziet&#13;
de Kroon kritisch toe of het wel nodig is dat de gemeente3 onteigeningsbevoegdheid&#13;
verwerft, maar desniettemin kan soms achteraf pas blijken, dat onteigening onnodig is&#13;
geweest. Het is op die situatie dat artikel 61 ziet: de bepaling objectiveert de&#13;
onteigeningsnoodzaak door fixatie van de termijn waarbinnen met uitvoering van het werk moet zijn aangevangen op drie jaren.4 Hier ligt&#13;
natuurlijk vooral nu de crux van de zaak: in veel gevallen verliepen de ontwikkelingen&#13;
(in elkaar storten van de groei-maatschappij) zo onvoorspelbaar snel, dat de ge&#13;
meenten veel te ruim in hun planologisch jasje kwamen te zitten en gebukt gingen&#13;
onder voorraden (toekomstig) bouwterrein die ze in de verste verte niet binnen drie&#13;
jaren nodig hadden. Ir. Th. Scharten uit Best heeft jaren geleden eens uitgerekend,&#13;
dat al de gemeentelijke bestemmingsplannen tezamen toen al goed waren voor de bouw&#13;
van zoveel woningen, dat Nederland 30 miljoen zielen zou kunnen huisvesten ......</inleiding><content>Wat van dit alles zij, het lijdt geen twijfel, dat een achterblijven van de realisering&#13;
van bestemmingsplannen stellig de mogelijkheid opent van een toename van art.&#13;
61-claims. Ik vermoed zelfs dat er gemeenten zijn, die zulks niet zouden betreuren:&#13;
ze zouden althans een deel van hun in de grond gepleegde investeringen terugzien&#13;
en aldus de bijzonder ernstige gevolgen van de voortdurend stijgende rentelasten&#13;
enigszins kunnen ondervangen.&#13;
Het belang van het mij toebedeelde onderwerp moge in het vorengaande, althans&#13;
voor mij, enigszins zijn omlijnd, er valt ook nog wel het een en ander over te zeggen&#13;
van meer inhoudelijke aard. Ik zal dat doen aan de hand van de volgende indeling:&#13;
1. een kort historisch overzicht, 2. de inhoud van de regeling, de ratio ervan en haar&#13;
rechtskarakter, 3. de procedure, 4. de termijn waarbinnen de voormalige eigenaar&#13;
zijn recht moet uitoefenen en de vraag of hij zijn recht tot terugvordering kan verwerken,&#13;
5. vragen rond de toepassing van artikel 61 en tenslotte 6. enige analogieën&#13;
zoals artikel 76 Onteigeningswet en verkoop ter voorkoming van onteigening.&#13;
1. Historisch overzicht&#13;
Artikel 61 kent zijn huidige versie pas sedert 1972, in welk jaar de voorlaatste wijziging&#13;
van de Onteigeningswet van kracht werd.5 De termijn die de overheid krijgt&#13;
om met het werk te beginnen komt dan op drie jaren (de regering had vijfjaar voorgesteld,&#13;
doch het Tweede Kamerlid Van Rossum zag zijn amendement aanvaard).&#13;
In artikel 61 komen de twee mogelijkheden ter keuze van de ex-eigenaar, die voordien&#13;
alleen in artikel 96 waren neergelegd: ofwel terugvordering van het goed, ofwel&#13;
een vordering tot schadevergoeding. Artikel 96 dat alleen gold voor onteigeningen&#13;
in het belang van de ruimtelijke ontwikkeling en de volkshuisvesting stond aan de gemeente een periode van tien jaren toe om met de uitvoering van het werk aan te&#13;
vangen. Eerst na ommekomst van die termijn kon de ex-eigenaar dus terugvorderen&#13;
of schadevergoeding vragen. Art. 96 bestaat in deze zin niet meer en de hele regeling&#13;
is geconcentreerd in artikel 61. Vóór 1972 stond in die bepaling slechts de terugvorderingsmogelijkheid&#13;
en de overheid had maar te zorgen dat ze binnen de wel uiterst&#13;
korte termijn van een jaar na de onteigening met het werk was begonnen. De huidige&#13;
regeling is in alle geval duidelijk inzoverre zij zich uitstrekt over alle soorten onteigeningen,&#13;
behalve die in het belang van de natuurbescherming6, en voor al deze onteigeningen&#13;
dezelfde termijn stelt van drie jaren, om met het werk aan te vangen.&#13;
2. Inhoud, ratio, rechtskarakter van artikel 61&#13;
Is de onteigenaar niet binnen drie jaren nadat het onteigeningsvonnis gezag van gewijsde&#13;
verkreeg begonnen met het werk waartoe onteigend werd of heeft hij dat&#13;
werk langer dan drie jaar gestaakt én gebeurde dat een en ander tengevolge van oorzaken&#13;
die hij zelf in de hand had, dan staan de onteigende de inmiddels bekende&#13;
mogelijkheden ter keuze - terugvordering tegen terugbetaling dan wel verzoek om&#13;
extra schadevergoeding. Maar hiermede zijn we er nog niet: die mogelijkheden zijn&#13;
er ook 'indien', zo zegt de wet, 'uit andere omstandigheden is aan te tonen, dat het&#13;
werk blijkbaar niet tot stand zal worden gebracht'. Kiest de ex-eigenaar voor terugvordering,&#13;
dan krijgt hij het goed 'in de toestand, waarin het zich alsdan bevindt'.&#13;
Hij moet dan de schadeloosstelling teruggeven 'in evenredigheid tot de terugontvangen&#13;
waarde'. Opteert hij voor een schadevergoeding 'boven de reeds genotene' bij&#13;
de onteigening zelf, dan wordt die door de rechter bepaald naar billijkheid, hetgeen&#13;
overigens bij alle schadevergoedingen het geval is, althans behoort te zijn.&#13;
Al bij al geen eenvoudige regeling. De vragen zijn legio: wat is bedoeld met 'het werk&#13;
waartoe werd onteigend'? Wat betekent 'aanvangen'? Moet dat geschied zijn op het&#13;
onteigende zelf? Mag het ook bestaan in administratieve bezigheden, bijv. het houden&#13;
van een inschrijving of het gunnen, of het in detail uitwerken van het plan? En&#13;
wat zijn dat voor oorzaken die de onteigende partij uit de weg kan ruimen? Wat&#13;
moet de ex-eigenaar eigenlijk terugbetalen? Ook de bijkomende schadevergoedingen,&#13;
die hij indertijd ontving? Moet hij de waardestijging die het goed heeft ondergaan&#13;
restitueren? En wat als de onteigenaar verbeteringen aan het goed heeft toegebracht?&#13;
En hoe bepaalt men dat het werk blijkbaar niet meer tot stand zal komen?&#13;
Men schrikke niet van al deze vragen: de laatste beantwoord ik aanstonds en dë andere&#13;
komen in meerderheid nog aan de orde, wanneer ik wat jurisprudentie van de&#13;
Hoge Raad bespreek. Hoe te stellen dat het werk 'blijkbaar' niet meer doorgaat, is&#13;
een kwestie van volledige feitelijke aard. Er zullen dan aanwijzingen zijn, die tot deze&#13;
slotsom nopen, bijvoorbeeld een inmiddels gewijzigd bestemmingsplan, al zijn&#13;
daar doorgaans meer dan drie jaren voor nodig, zodat zich dan wel een der andere&#13;
gronden voor terugvordering zal voordoen - drie jaren niet begonnen, of zolang&#13;
gestaakt met de uitvoering van het werk. Maar men denke zich een besluit in van de centrale overheid, kort na de onteigening, bijvoorbeeld een Planologische Kern&#13;
Beslissing of een aanwijzing van de minister ex artikel 65 WRO die de bestemming&#13;
en het werk waarvoor onteigend werd absoluut frustreren. In zulk geval zou de onteigende&#13;
zijn bevoegdheden uit artikel 61 zelfs binnen de drie jaren kunnen uitoefenen.&#13;
Over de ratio van het wetsartikel kan ik kort zijn. In de inleiding kwam trouwens&#13;
al even naar voren, waarom het gaat: de wetgever heeft de ex-eigenaar een middel&#13;
in handen willen geven tegen onteigeningen die (nog) niet nodig waren, een omstandigheid&#13;
die, zodra er sprake is geweest van onteigening, uiteraard eerst achteraf kan&#13;
blijken. Voordat de overheid onteigeningsbevoegdheid verkrijgt, waakt de Kroon&#13;
zoals gesteld voor overbodige en ontijdige onteigeningen. Is die bevoegheid eenmaal&#13;
verkregen en uitgeoefend, dan is het alleen nog de ex-eigenaar die desgewenst de&#13;
situatie kan redresseren via artikel 61. Men vindt de ratio van het wetsartikel nog&#13;
onlangs fraai samengevat in een arrest van de Hoge Raad7: 'De strekking van de in&#13;
dit artikel vervatte regeling betreft (....) de bescherming (....) van de onteigende tegen&#13;
onnodige en ontijdige onteigening'. Men lette op de beide adjectieven: ook premature&#13;
onteigening kan de gemeente dus duur te staan komen. Kan de gemeente bepaalde&#13;
grond voordelig verwerven, doch heeft ze die nog niet direct nodig, dan kan&#13;
ze beter tot minnelijke verwerving zien te komen, want in dat geval is geen analoge&#13;
toepassing van artikel 61 mogelijk, aldus trouwens de Hoge Raad in hetzelfde arrest.&#13;
Ik kom op dit punt nog even terug tegen het einde van mijn betoog.&#13;
Wat is vervolgens het rechtskarakter van de terugvorderingsregeling? Er wordt de&#13;
onteigende een keuzemogelijkheid geboden om, indien aan bepaalde voorwaarden&#13;
is voldaan, hetzij van de gemeente teruggave van het goed te vorderen, hetzij schadevergoeding.&#13;
Het Amsterdamse Gerechtshof nam aan dat er van een alternatieve verbintenis&#13;
sprake is ter keuze van de onteigende partij, maar de Hoge Raad dacht er&#13;
anders over: er ontstaat pas een verbintenis, en wel een enkelvoudige, wanneer de&#13;
onteigende partij te kennen geeft van één van zijn bevoegdheden uit art. 61 gebruik&#13;
te maken. Die verbintenis ontstaat eerst als de onteigende zijn keuze - teruggave&#13;
of schadevergoeding - ter kennis brengt aan de onteigenaar.8 Het betreft hier een&#13;
verbintenis uit de wet en niet uit overeenkomt.9 Het bekendste voorbeeld van een&#13;
verbintenis uit de wet is wel die krachtens welke degene die een onrechtmatige daad&#13;
pleegde de schade moet vergoeden aan de gelaedeerde.&#13;
Er valt over de juridische achtergronden van de relatie tussen terugvorderende partij&#13;
en overheid veel meer te zeggen: zo zouden partijen jegens elkander een zgn. condictio&#13;
indebiti hebben, een vordering uit hoofde van onverschuldigde betaling: de een&#13;
krijgt aldus zijn goed terug, de ander de voor de waarde daarvan betaalde prijs. Ik&#13;
laat deze kwesties hier echter voor wat ze zijn. 3. Procedurevereisten voor terugvordering&#13;
Artikel 61 bevat in feite geen enkel procesrechtelijk voorschrift, zodat langs interpretatieve&#13;
weg vastgesteld moet worden hoe de vordering tot teruggave of schadevergoeding&#13;
verloopt. Het woord 'vorderen' bevat zelf al een aanwijzing: er dient gedagvaard&#13;
te worden. Omdat niet uitdrukkelijk de kantonrechter bevoegd wordt verklaard,&#13;
moet men zich ingevolge artikel 53 RO tot de rechtbank wenden, óók derhalve&#13;
indien men kiest voor een vordering tot schadevergoeding die natuurlijk best onder de ƒ&#13;
5.000,- kan liggen, al zal zij meestal hoger uitvallen. Terzijde zij opgemerkt, dat ik&#13;
mij hierbij overigens niet zoveel kan voorstellen: het gaat om schadeloosstelling 'boven&#13;
de reeds genotene', bij de onteigening dus. Die schadeloosstelling was een volledige, en&#13;
men kan zich afvragen wat daarboven nog aan schade geleden kan worden. Toch ideële&#13;
schade soms? Iemand zou zijn geboortehuis in der minne misschien niet hebben&#13;
verkocht tegen de werkelijke waarde, omdat hij er uit affectie-motief méér voor&#13;
wenste te ontvangen. Of een soort smartegeld? Ik kan helaas uit de jurisprudentie geen&#13;
voorbeelden aanhalen, zodat het bij speculaties blijft.&#13;
Het is niet zonder belang dat men zijn vordering in de dagvaarding nauwgezet formuleert.&#13;
Welke complicaties zich rondom de keuze kunnen voordoen blijkt uit de&#13;
hiervoor al genoemde arresten van de Hoge Raad inzake Assies/Gem. Roden.10&#13;
Het bleef zelfs niet bij deze twee cassaties: de Hoge Raad moest er een derde maal&#13;
aan te pas komen om uit te maken, dat het de rechter niet vrij staat om, indien zulks&#13;
niet was gevorderd, een geldsbedrag toe te kennen omdat de gemeente het onteigen&#13;
de niet meer kón teruggeven wegens doorverkoop aan een derde.11 Een dergelijke&#13;
cascade van rechterlijke uitspraken in één zaak moet leken soms verbijsteren&#13;
Een 'procedurele aardigheid' voor de terugvorderende ex-eigenaar schuilt nog in&#13;
zijn stelplicht: hij moet in de dagvaarding weliswaar vermelden dat het werk niet&#13;
doorging als gevolg van oorzaken die de onteigenaar 'in staat was uit de weg te ruimen',&#13;
doch hij behoeft zulks niet te bewijzen: op de onteigenende partij rust de&#13;
plicht te bewijzen dat zich wel bevrijdende omstandigheden hebben voorgedaan.12&#13;
4. Termijn voor terugvordering en rechtsverwerking&#13;
Interessant is de vraag of het recht uit artikel 61, behoudens aan de algemene verjaringstermijn&#13;
van (nog) 30 jaar13, aan een termijn gebonden is. Men onderscheide wel:&#13;
ik doel nu niet op de periode van drie jaren gedurende welke met het werk niet is&#13;
aangevangen, maar op de termijn daarna. Een overheidsorgaan heeft wel eens geprobeerd&#13;
te betogen, dat de vordering ex artikel 61 kort nadat de zojuist bedoelde periode verstreken was ingesteld moest worden. Het verweer trof geen doel: tekst&#13;
noch strekking van artikel 61 brengen mee dat de terugvordering van het onteigende&#13;
zodra mogelijk, althans zeer spoedig na het intreden van de in dit artikel bedoelde&#13;
situatie, moet worden ingesteld, aldus de Hoge Raad. Nu was de onteigende na het&#13;
verstrijken van de termijn (van toen nog 10 jaren, art. 96 oud OW was van toepassing)&#13;
nog in het pand blijven wonen, zelfs tot zijn dood toe: zijn rechtsopvolgers&#13;
vorderden de teruggave. Het beroep op rechtsverwerking vond in de ogen van de&#13;
Hoge Raad evenmin genade: de enkele omstandigheid dat de onteigende het goed&#13;
nog bleef bewonen en gebruiken na afloop van de termijn rechtvaardigt niet een beroep&#13;
op rechtsverwerking.14 Men leze voor wat dit aspect betreft de uiterst boeiende&#13;
conclusie van de AG Franx voor het arrest eens door. Hij gaat uitvoerig in op het&#13;
begrip 'rechtsverwerking'. Het continueren van de huur toen de gemeente na 10 jaren&#13;
nog niet met het werk was begonnen, is niet meer dan 'een nog niet aangrijpen van&#13;
een op de wet steunende mogelijkheid tot eigendomsver krijging'. Koster zat slechts&#13;
stil, maar dat leverde geen verzuim of nalatigheid van zijn kant op. Anders gezegd:&#13;
het is niet zo dat rechtsverwerking alleen tegengegaan kan worden door een&#13;
wilsverklaring waarin het recht - in casu dus dat om het goed terug te vorderen -&#13;
duidelijk wordt gesteld en gehandhaafd.&#13;
5. Vragen rond de toepassing van artikel 61&#13;
Hiervoor (sub 2) wierp ik een aantal vragen op die, zoals uit de jurisprudentie blijkt,&#13;
in de praktijk problemen hebben opgeleverd. Uit enkele oudere beslissingen blijkt&#13;
dat voor een 'werk, waartoe onteigend werd' niet is vereist een gedetailleerd werkplan15&#13;
en dat onder 'werk' niet mag worden verstaan: 'gedeelte van het werk'.16&#13;
Van meer belang is de betekenis die de Hoge Raad in 1965 aan het begrip 'werk'&#13;
toekende: er moet zijn begonnen met enige, op het tot stand brengen van het werk&#13;
gerichte, materiële werkzaamheid. Moet dit een en ander ook gebeuren op het onteigende&#13;
perceel zelf, wil een terugvorderingsactie tot mislukken gedoemd blijven?&#13;
Niet altijd, zo besliste ons hoogste rechtscollege in hetzelfde arrest: er moet begonnen&#13;
zijn met materiële werkzaamheden - een aanbesteding of gunning lijken dus&#13;
niet voldoende - op of aan het onteigende, behalve indien het werk een grotere oppervlakte&#13;
beslaat dan het onteigende, in welk geval een start op een andere plaats&#13;
ook voldoende wordt geacht om de terugvordering uit artikel 61 vóór te blijven.17&#13;
De jurisprudentie is dus wel geëvolueerd: in 1965 vergt de Hoge Raad 'materiële werkzaamheden op of aan het onteigende' - slopen, grondwerk,&#13;
bouwactiviteit - , terwijl het Haagse Hof in het zoeven genoemde arrest in&#13;
1935 onder 'arbeid' -krachtens artikel 61 mag de arbeid niet meer dan drie&#13;
jaren zijn gestaakt - mede verstond 'arbeid aan de voorbereiding en&#13;
detaillering der plannen', een omschrijving die m.i. niet meer past in 's&#13;
Hogen Raads criterium 'materiële werkzaamheden op of aan het&#13;
onteigende'.&#13;
En wat moeten we aan met de gehoudenheid van de ex-eigenaar om in het&#13;
kader van zijn terugvordering de schadeloosstelling terug te geven aan de&#13;
onteigenaar? Er rijzen diverse vragen. Valt er bijkomende schade onder? En&#13;
ontvangen rente? Neen, zegt de Hoge Raad, de bepaling ziet alleen op de&#13;
component 'werkelijke waarde' in het totale schadevergoedingsbedrag dat&#13;
bij de onteigening werd uitgekeerd.18 Dat is ook logisch en wel langs de weg&#13;
van de tekst van het wetsartikel zelf dat immers teruggave van de&#13;
schadeloosstelling verlangt 'in evenredigheid tot de terugontvangen waarde'.&#13;
Bijkomende vergoedingen, die bij de onteigening werden betaald, zoals&#13;
bijvoorbeeld verhuis-, of aanpassingskosten, hadden niets van doen met de&#13;
vergoeding van de vermogensschade. Die verhuiskosten zijn indertijd&#13;
gemaakt en het is in het kader van de teruggave van het goed niet mogelijk&#13;
ook zulke vroegere bestedingen ongedaan te maken.&#13;
In de al meergenoemde cassatie tegen Koster, probeerde de Gemeente&#13;
Amsterdam ook de meerwaarde - voor het huis was bij de onteigening ƒ&#13;
32.500, - betaald, doch het was in de sedertdien verstreken 20 jaren in&#13;
waarde gestegen - van de terugvorderende ex-eigenaar te incasseren, doch ook&#13;
daar steekt de Hoge Raad een stokje voor: 'de strekking van het artikel (kan)&#13;
niet door de Gemeente voorgestane uitleg (...) rechtvaardigen, aangezien die&#13;
strekking is de behartiging van het belang van de eigenaar niet eerder dan&#13;
nodig uit zijn eigendom te worden ontzet, en dat belang juist geheel niet tot&#13;
zijn recht zou komen, indien van de onteigende een offer zou worden&#13;
verlangd dat het door hem ontvangen bedrag van de schadeloosstelling te&#13;
boven gaat'. Ook van restitutie van wettelijke interessen wil de Hoge Raad&#13;
niet weten.19&#13;
6. Enige met artikel 61 OW verwante situaties&#13;
Titel III van de Onteigeningswet (artikelen 73-76/bis) regelt de onteigening&#13;
'bij oorlog, brand of watersnood', omstandigheden die, zoals de ervaring&#13;
uitwijst, helaas niet denkbeeldig zijn. Artikel 76 OW nu bevat een aardige&#13;
analogie met artikel 61. Acht degene in wiens naam werd onteigend het&#13;
(onroerend)20 goed niet langer nodig voor het beoogde doel en zijn er nog geen&#13;
drie jaren verstreken sedert de onteigening, dan 'is de onteigende bij voorkeur&#13;
boven alle anderen tegen betaling van den prijs, door deskundigen te begrooten, tot de verkrijging daarvan&#13;
gerechtigd'. Het valt op dat de regeling verschilt van die uit artikel 61. Om te&#13;
beginnen in haar rechts-karakter: bevat artikel 61 een door de terugvorderaar&#13;
'afroepbare' wederkerige verbintenis uit de wet, in artikel 96 lijkt eerder&#13;
sprake van een wettelijk voorkeursrecht om terug te kopen. Grond voor deze&#13;
opvatting vind ik in het andere verschil tussen beide bepalingen: in artikel 61&#13;
is de terug te betalen geldsom uitdrukkelijk gerelateerd aan de&#13;
terugontvangen waarde en mag die geldsom volgens de Hoge Raad niet méér&#13;
bedragen dan indertijd aan schadeloosstelling werd uitgekeerd. In artikel&#13;
76 is sprake van de door deskundigen vast te stellen prijs, hetgeen twee&#13;
dingen impliceert: die prijs kan hoger uitvallen (of lager natuurlijk) dan&#13;
de na de onteigening - de schadebepaling geschiedt achteraf zoals blijkt uit&#13;
artikel 74 en wel 'zoodra mogelijk' - ontvangen schadevergoeding en de&#13;
voorkeursgerechtigde kan nog van de terugkoop afzien. Dit laatste is m.i. in&#13;
artikel 61 onmogelijk: heeft men eenmaal gedagvaard tot terugvordering,&#13;
dan is een verbintenis ontstaan, waaraan de gemeente de terugvorderaar&#13;
evengoed kan houden. De verbintenis strekt tot 'het ongedaan maken van&#13;
de onteigening', zoals N.J. Polak het omschrijft in zijn noot onder het al&#13;
meergenoemde arrest van de Hoge Raad uit 1965.21 Met zulk herstel van de&#13;
oude toestand verdraagt zich niet een terugkopen van het onteigende 'tegen&#13;
de huidige waarde', een gang van zaken die de wetgever in artikel 76&#13;
bepaald wel voor ogen lijkt te hebben gestaan. Het verschil in regime tussen&#13;
de artikelen 61 en 76 vindt overigens 'in de wetsgeschiedenis geen verklaring',&#13;
zoals Mr Franx doet weten in zijn al gereleveerde conclusie voor het arrest&#13;
inzake Gem. Amsterdam/Koster.22&#13;
De Vorderingswet van 1962 kent in artikel 19 een geclausuleerd&#13;
vervreemdingsverbod: degene die, na vordering, eigenaar werd van een&#13;
onroerend goed mag dat binnen 10 jaar nadien niet vervreemden, alvorens het&#13;
aan de 'uitgevorderde' eigenaar te koop te hebben aangeboden tegen een in&#13;
onderling overleg of door de rechter te bepalen prijs. Betreft het roerende&#13;
goederen, dan is het vervreemdingsverbod drie jaar van kracht.&#13;
Tenslotte is er de analogie tussen onteigening en aankoop in der minne ter&#13;
voorkoming van onteigening. In een al eerder genoemd arrest van de Hoge&#13;
Raad23 besliste het college, dat artikel 61 OW zich niet uitstrekt over zulk een&#13;
aankoop. Nu neem ik aan dat in de desbetreffende koopakte te dezer zake geen&#13;
enkele bepaling was opgenomen, maar zou de situatie niet anders kunnen&#13;
liggen, als partijen in de (verkoopovereenkomst uitdrukkelijk een regeling op&#13;
zouden nemen als neergelegd in artikel 61? Ik denk van wel: er bestaat in&#13;
beginsel de vrijheid datgene in een overeenkomst neer te leggen wat beide&#13;
partijen wenselijk achten, zolang dat niet strijdig is met de openbare orde of&#13;
de goede zeden, kortom geen ongeoorloofde oorzaak heeft. Niets belet de&#13;
verkoper, die de gemeente toch al het voordeel biedt, de kostbare onteigeningsprocedure&#13;
te kunnen vermijden, te bedingen dat een bepaling conform&#13;
artikel 61 in het contract wordt opgenomen. De afweging ligt dan bij de&#13;
gemeente, die absoluut niet méér rechten prijsgeeft aan de 'minnelijk&#13;
onteigende' dan zij zou 'verliezen' in geval van gerechtelijke onteigening:&#13;
dan toch vigeert artikel 61 OW onverkort.</content><legacyfootnotes>1. Een identieke bepaling treft men aan in art. 140 (Titel VII), welk artikel bij de wetswijziging van 1972&#13;
zijn huidige redactie kreeg. Voordien was terugvordering krachtens art. 140 OW mogelijk 'indien met&#13;
de werkzaamheden strekkende tot verwezenlijking van het doel, waartoe werd onteigend, niet binnen&#13;
een jaar aanvang is gemaakt.' Zie voor de toepasselijkheid van art. 61 voorts de artikelen 72a, 72b,&#13;
96 en 154 OW.&#13;
2. Zie art. 17 Onteigeningswet en de jurisprudentie van Kroon (goedkeuring van onteigeningsbesluiten)&#13;
en Hoge Raad rond deze bepaling. Zie met name HR 6 juni 1962, NJ 280 met noot N.J. P(olak).&#13;
3. Gemakshalve verwaarloos ik andere overheidsinstanties die ook regelmatig onteigenen, zoals de pro&#13;
vincies en Rijkswaterstaat.&#13;
4. Zoals aangeduid heeft art. 61 betrekking op onteigeningen in het kader van de verwezenlijking van&#13;
een 'nieuwe' bestemming, een andere dus dan de bestaande: bijvoorbeeld stadsuitbreiding in tot dan&#13;
toe agrarisch gebied. Hoe consequent (doch impliciet: het blijkt niet uit de toelichting of iets dergelijks)&#13;
de wetgever was, blijkt wel uit het feit dat werking van art. 61 is uitgesloten bij een vorm van&#13;
onteigening strekkende tot conservering van het bestaande en die dus plaatsvindt ter handhaving van&#13;
de bestaande bestemming: die namelijk 'in het belang der natuurbescherming', titel VIII der Onteigeningswet&#13;
(artt. 140 e.v.). In art. 154 wordt art. 61 buiten toepassing gebracht. In dit licht bezien is&#13;
het overigens opmerkelijk, dat de werking van art. 61 niet is uitgesloten ingeval onteigend werd op&#13;
grond van art. 77, eerste lid sub 1°, wanneer dit geschiedde 'ter handhaving van de feitelijke toestand&#13;
overeenkomstig een bestemmingsplan', hetgeen in het kader van monumentenbescherming bijvoor&#13;
beeld van betekenis kan zijn.&#13;
5. De laatste dateert, zoals bekend, van 1981 en bevat vooral voorschriften van 'materieel' schadevergoedingsrecht&#13;
in de artikelen 40 e.v.&#13;
6. Zie noot 4.&#13;
7. HR 7 december 1979, NJ 1980, 290 (van Hensbergen/Gem. 's-Gravenhage) met noot G.J. S(cholten).&#13;
Men zie ook de conclusie van de AG Minkenhof voor HR 3 december 1965, NJ 1966, 161 (Assies/&#13;
Gem. Roden, I).&#13;
8. HR 28 februari 1969, NJ 1971, 79 (Assies/Gem. Roden II).&#13;
9. Aldus bijv. ook de AG Franx in zijn conclusie voor HR 5 april 1978, NJO 1978, 5 (Gem. Amsterdam/&#13;
Koster).&#13;
10. Zie noten 7 en 8. Zie ook Van Wijmen-Hamming, Onteigeningsrecht, I, Hoofdstuk VI, nr. 22&#13;
(p. 209 e.v.)&#13;
11. HR 18 juni 1971, NJ 1971, 454 (Assies/Gem. Roden III).&#13;
12. Rb. Rotterdam 29 juni 1933, NJ 1934, p. 57, bevestigd in Hof 's-Gravenhage, 11 januari 1935, NJ&#13;
1936, 730.&#13;
13. In het nieuwe BW wordt deze termijn 20 jaar.&#13;
14. HR 5 april 1978, NJO 1978, 5 (Gem. Amsterdam/Koster).&#13;
15. Rb. Rotterdam, 29 juni 1933, NJ 1934, p. 57.&#13;
16. Hof 's-Gravenhage, 11 januari 1935, NJ 1936, 730. Aldus ook: HR 4 juni 1941, NJ 1941, 772 (Van&#13;
Houten/Gem. Groningen) met noot E.M. M(eijers). Dit arrest betreft ook de vraag of een wijziging&#13;
van het plan (van het werk waartoe onteigend werd) geoorloofd is: ja, zo zegt de Hoge Raad: 'zoo&#13;
lang het doel niet bestaat om het werk te laten varen, ontbreekt de grondslag, waarop het artikel&#13;
steunt. Want ook .......voor de beide in het artikel genoemde gevallen bestaat geen andere grond,&#13;
dan dat de wetgever het er, na zoodanig tijdsverloop, voor houdt dat de onderneming wordt opgegeven.&#13;
De reden der onteigening is daarmede vervallen'. De Hoge Raad ging, blijkens het arrest, te rade&#13;
bij de Memorie van Antwoord.&#13;
17. HR 3 december 1965, NJ 1966, 161 met noot N.J.P(olak).&#13;
18. HR 5 april 1978, NJO 1978, 5.&#13;
19. HR 5 april 1978, NJO 1978, 5.&#13;
20. 'Onroerend': zie art. 73 laatste lid. Ook bepaalde roerende zaken kunnen krachtens deze titel ont&#13;
eigend worden, zoals blijkt uit art. 76a. Deze en volgende artikelen vigeren naast de regeling uit de&#13;
Vorderingswet 1962.&#13;
21. HR 3 december 1965, NJ 1966, 161.&#13;
22. HR 5 april 1978, NJO 1978, 5.&#13;
23. HR 7 december 1979, NJ 1980, 290. Zie ook de conclusie van de AG Franx voor dit arrest.&#13;
</legacyfootnotes><footnotes><footnote/></footnotes><auteurs>Mr P.C.E. van Wijmen</auteurs><published>1984-01-01 00:00:00</published><modified>1984-01-01 00:00:00</modified><editiondate>1984-01-01</editiondate><htmlpath>https://denhollander.info/artikel/6409</htmlpath></article>
</articles></edition>