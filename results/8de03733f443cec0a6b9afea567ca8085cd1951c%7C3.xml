<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2012</searchword><id>9985</id><udhid>UDH:TvAR/9985</udhid><titel> Een grensgeval in de landbouw</titel><searchwords><searchword>TvAR 7/8/2012</searchword><searchword>UDH:TvAR/9985</searchword></searchwords><attachments><attachment><name>TvAR2012_07_08_01_Een_grensgeval.pdf</name><extention>pdf</extention><url>https://denhollander.info/download/8627/ci</url></attachment></attachments><inleiding>Geschillen over burenrecht vormen een vast bestanddeel van het programma De Rijden­de Rechter van mr. Frank Visser. Het betreft veelal geschillen tussen particulieren. Maar ook in de agrarische sector doen zich op dat punt problemen voor. Recent werd ik om advies ge­vraagd over de volgende situatie. Een eigenaar verpacht een perceel grond, dat over een leng­te van ongeveer 100 meter grenst aan de grote tuin van een particulier, die in een voormali­ge boerderij woont. Bijna op de erfgrens staan in de tuin van de particulier dennenbomen die zeker 15 meter hoog zijn en waarvan de takken bijna tot op de grond tot 5 meter overhangen over het gepachte perceel. De pachter wil op het perceel laagstammige fruitbomen planten. De overhangende takken beletten echter dat hij een rij fruitbomen dicht bij de erfgrens kan planten. Ook vreest hij dat de dennenbomen water en voedsel aan de bodem onttrekken door doorschietende wortels en dat daardoor de in de buurt van de dennenbomen staande fruitbo­men minder zullen opbrengen. De pachter meende te weten dat het rechtens toegestaan was eigenhandig overhangende takken van bomen op het erf van een buurman te verwijderen. Hij ging enthousiast aan het snoeien. De buurman stormde naar buiten en gebood de pachter on­middellijk met snoeien te stoppen. De pachter wilde de zaak niet laten escaleren en stopte met zijn snoeiwerkzaamheden. De pachter vroeg mij om raad.&#13;
</inleiding><content>Ik moest de pachter tot diens teleurstelling meedelen dat alleen de eigenaar van de grond het recht heeft om overhangende takken weg te nemen (art. 5:44 BW). De verpachter was desge­vraagd bereid de pachter behulpzaam te zijn om de overhangende takken verwijderd te krij­gen. De verpachter maande de buurman schriftelijk aan de overhangende takken te verwijde­ren waarbij hij hem een redelijke termijn gaf om dat te doen. De buurman riposteerde met de bewering dat hij een erfdienstbaarheid door verjaring had verkregen en geen gevolg zou ge­ven aan de aanmaning. Onderzoek leverde op dat de dennenbomen er zeker 30 jaar stonden waardoor het beroep op verkrijging van een erfdienstbaarheid kans van slagen had. De vraag die vervolgens rees, was wat die erfdienstbaarheid inhoudt. Behelst die erfdienstbaarheid dat de eigenaar geen beroep meer kan doen op het feit dat de dennenbomen te dicht bij de erf­grens staan of strekt die zich ook uit tot het moeten dulden van de overhangende takken? In een vergelijkbare zaak oordeelde de voorzieningenrechter Rechtbank Arnhem op 5 december 2007 (LJN BC0977), dat er door verjaring een erfdienstbaarheid was ontstaan. Hij besliste echter wel het volgende: ‘Het voorgaande neemt niet weg dat (gedaagde) conform het bepaal­de in artikel 5:44 op zijn erf overhangende takken en doorschietende wortels mag verwijde­ren. Echter, bij het snoeien van de overhangende takken en het verwijderen en/of weghakken van de doorgeschoten wortels dient, op grond van de erfdienstbaarheid, het laten voortleven van de boom gerespecteerd te worden. Toebrengen van schade aan de boom maakt (gedaagde ) dus schadeplichtig tegenover (eiser).’ De erfdienstbaarheid strekte zich dus niet uit tot het moeten dulden van overhangende takken. In een soortgelijke zaak, berecht door de rechtbank Haarlem (LJN BB9785), werd een beroep op het ontstaan van een erfdienstbaarheid door ver­jaring afgewezen. Blijkbaar waren er geen voor de buurman kenbare mededelingen of gedra­gingen van de eigenaar van de grond waaruit die buurman had kunnen afleiden dat de eige­naar de wil had tot het uitoefenen van een zakelijk recht van erfdienstbaarheid. De eigenaar werd veroordeeld tot het snoeien van de overhangende takken.&#13;
Met deze uitspraken geconfronteerd, is de eigenaar van de dennenbomen uiteindelijk overge­gaan tot het snoeien en verwijderen van de overhangende takken. De pachter kan nu ten volle gebruik maken van de gepachte grond voor de fruitteelt.&#13;
</content><legacyfootnotes/><footnotes><footnote/></footnotes><auteurs>mr. W.H.G.H. Filott&#13;
</auteurs><published>2012-08-01 00:00:00</published><modified>2012-08-01 00:00:00</modified><editiondate>2012-08-01</editiondate><htmlpath>https://denhollander.info/artikel/9985</htmlpath></article>
</articles></edition>