<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2001</searchword><id>5632</id><udhid>UDH:TvAR/5632</udhid><titel>Een bank en haar afwegingen Geen Vrouwe Justitia, maar wel voortdurend op zoek naar balans</titel><searchwords><searchword>TvAR 10/2001</searchword><searchword>UDH:TvAR/5632</searchword></searchwords><attachments><attachment><name>2001_nr 10_Artikel_Acht.pdf</name><extention>pdf</extention><url>https://denhollander.info/download/5564/ci</url></attachment></attachments><inleiding>1. Tijden veranderen&#13;
Of je het nu leuk vindt of niet, je zult ‘bij de tijd moeten blijven’. En dat geldt uiteraard&#13;
ook voor een bank. Een grote organisatie als de Rabobank is voortdurend in&#13;
beweging. En dat geldt ook voor de beoordelingscriteria ten aanzien van financieringsaanvragen.&#13;
Om de huidige situatie in het juiste perspectief te plaatsen, is een&#13;
korte terugblik zinvol. Hoewel de afbakening niet precies te maken is, zijn grofweg&#13;
drie perioden te onderscheiden:</inleiding><content>1.1 Tot 1975: zekerheid en moraliteit&#13;
Tot ongeveer 1975 speelde bij de beoordeling van een financiering van een agrarisch&#13;
bedrijf de onderpandwaarde een prominente rol. Eigenlijk werd altijd vanuit een&#13;
negatief scenario geredeneerd. Bij gedwongen bedrijfsbeëindiging moesten de te verkopen&#13;
goederen voldoende opbrengen om de schulden af te kunnen lossen. De bank&#13;
kon overigens ook niet veel anders. Zo er al boekhoudrapporten waren, dienden deze&#13;
veel meer als basis voor de belastingaangifte dan als basis voor het financiële inzicht&#13;
in het bedrijf. Natuurlijk speelde de persoon aan wie de financiering werd verstrekt&#13;
ook een rol in de beoordeling. Maar afkomst en moraliteit voerden de boventoon&#13;
boven de ondernemerskwaliteiten. Juist in de agrarische sector kon de bank met dit&#13;
beleid evenwel de meeste financieringsaanvragen honoreren. De veelal grondgebonden&#13;
bedrijven boden de bank een comfortabele positie.&#13;
1.2 1975 - 1985: vakmanschap en rentabiliteit&#13;
In de jaren zeventig/tachtig maakte de land- en tuinbouw een forse verandering door.&#13;
Onder invloed van een sterke kennisontwikkeling (onderzoek, voorlichting en&#13;
onderwijs) en gestimuleerd door fiscale prikkels, nam de investeringsbereidheid toe.&#13;
De financiële voordelen van schaalvergroting werden ontdekt en er ontstonden mogelijkheden&#13;
om een inkomen te creëren op een beperkte hoeveelheid grond (intensivering).&#13;
Dit had ook gevolgen voor de bancaire beoordeling van financieringsaanvragen.&#13;
Financieren op basis van alleen zekerheid en moraliteit sloot niet meer optimaal aan&#13;
bij de wensen van de agrarische sector. Een eventuele gedwongen verkoop van het&#13;
(grondloze) bedrijf was geen garantie meer voor het kunnen aflossen van alle schulden.&#13;
De bank moest derhalve veel meer kijken naar het continuïteitsperspectief van het bedrijf. Daarom werd steeds meer gekeken naar het vakmanschap van de ondernemer.&#13;
Goed vakmanschap vertaalde zich in goede technische resultaten en uiteindelijk&#13;
ook in een goed financieel resultaat.&#13;
1.3 1985 - 1995: rentabiliteit en ondernemerschap&#13;
In deze periode werd duidelijk dat de agrarische sector niet alleen kansen had, maar&#13;
ook bedreigingen kende. Het ontstaan van overschotten, de vermindering van de&#13;
marktregulering vanuit de Europese overheid, de introductie van productierechten,&#13;
de toenemende aandacht voor ecologische aspecten in de agrarische productie en de&#13;
sterke stijging van de grondprijzen schreeuwden om aandacht van de agrarische&#13;
ondernemers. Alleen goed vakmanschap was geen garantie meer voor succes. Het op&#13;
het juiste tijdstip de juiste keuzes maken op basis van een goede toekomstvisie en&#13;
strategie, werd minstens zo belangrijk. Dit betekende voor de bank dat zij ook aandacht&#13;
moest gaan schenken aan andere ondernemerskwaliteiten dan vakmanschap.&#13;
2. De schipper en zijn schip&#13;
Een korte terugblik is leuk. Van het verleden valt namelijk altijd te leren. Maar&#13;
interessanter is het om te weten hoe de bank in de huidige tijd haar voorgelegde&#13;
financieringen beoordeelt. Een tijd die steeds sneller lijkt te gaan. Opgezweept door&#13;
steeds meer mogelijkheden op het gebied van techniek en informatietechnologie en&#13;
de toenemende welvaart, is onze omgeving in hoog tempo aan veranderingen onderhevig.&#13;
Veranderingen die ook hun invloed laten gelden op de agrarische bedrijven.&#13;
Turbulentie biedt vele kansen, maar ook grote bedreigingen. Het profiteren van de&#13;
kansen en het pareren van de bedreigingen stelt hoge eisen aan ondernemer en onderneming.&#13;
Zij zijn te beschouwen als de schipper en zijn schip. De omgeving, i.c. het&#13;
weer, is veranderlijk en laat zich moeilijk voorspellen. Soms is de wind gunstig&#13;
gezind. Soms raakt men in een storm. Gegeven de omstandigheden bepaalt de schipper&#13;
zijn bestemming (doel/visie) en de koers (strategie). Daarbij is de ene schipper de&#13;
andere niet. Ieder zal het op zijn eigen manier doen, maar wil in principe het doel op&#13;
zo’n efficiënt mogelijke wijze bereiken.&#13;
Daartoe staat zijn schip ter beschikking. In feite een relatief vast gegeven. Het&#13;
spreekwoord luidt niet voor niets dat je moet roeien met de riemen die je hebt. Het&#13;
ene schip is snel en wendbaar, het andere traag, maar met meer laadvermogen. Ieder&#13;
heeft zijn eigen sterkten en zwakten. De ene combinatie is beter in staat om de kansen&#13;
te benutten en de bedreigingen te weerstaan dan de andere. Dat is ook de reden dat de&#13;
inschatting van ondernemer en onderneming in de huidige tijd zo’n prominente&#13;
plaats inneemt bij de beoordeling van een financieringsaanvraag.&#13;
3. Bedrijfsanalyse, de ondernemer en zijn onderneming&#13;
3.1 De ondernemer is ook maar een mens&#13;
En gelukkig maar. Want in de financiering van het (agrarisch) bedrijfsleven blijft het&#13;
persoonlijk contact zeer wezenlijk. Slechts wanneer partijen vertrouwen in elkaar&#13;
hebben, is er een gezonde basis om zaken met elkaar te doen. Maar vertrouwen komt niet vanzelf. Financieringen worden niet ‘op de blauwe ogen’ verstrekt. Gezien de&#13;
spilfunctie die de ondernemers met name in het agrarisch bedrijf vervullen en de&#13;
grote invloed op het toekomstperspectief van het bedrijf, is een goede beoordeling&#13;
van het ondernemerschap een ‘must’ voor elke bank. Liefst zo objectief mogelijk aan&#13;
de hand van heldere criteria. Daarbij rekening houdend met de organisatorische context&#13;
waarin de ondernemer opereert. De ondernemerskwaliteiten moeten aansluiten&#13;
bij de bedrijfssituatie na investering.&#13;
Voordat we aan het beoordelen toekomen, doemt de vraag op wat we nu eigenlijk&#13;
verstaan onder ‘ondernemerschap’. In de praktijk bestaat er vaak verwarring over de&#13;
begrippen ‘manager’ en ‘ondernemer’. Onder manager verstaan we de persoon die de&#13;
bedrijfsprocessen optimaliseert. Hij probeert de sterke kanten te benutten en de&#13;
zwakke kanten te elimineren (Strengths en Weaknesses). Dit heeft interne werking&#13;
binnen de onderneming. Een ondernemer is de persoon die in het economisch verkeer&#13;
kansen benut en weerstand biedt aan bedreigingen. Hij is derhalve bezig in te&#13;
spelen op omgevingsfactoren (Opportunities en Threats). Dat omvat externe werking&#13;
buiten de onderneming. Bij elkaar bestrijken manager en ondernemer het ‘SWOT’-&#13;
terrein. In de agrarische sector is de manager en ondernemer veelal in één persoon&#13;
verenigd. Daarbij is het merendeel van de agrariërs meer manager dan ondernemer.&#13;
Niet zo vreemd gezien de hiervoor vermelde historische opdracht: “Produceer zo&#13;
veel mogelijk voor een zo laag mogelijke (kost)prijs”. Een deel van de ondernemersfunctie,&#13;
met name het vermarkten van producten, was in feite gedelegeerd aan de&#13;
afzetorganisatie c.q. de afnemende handel. Door de groei van bedrijven en wijziging&#13;
van een aanbod- naar een vraaggestuurde markt, komen de accenten meer en meer bij&#13;
ondernemerschap te liggen, waarbij management eventueel kan worden gedelegeerd&#13;
naar derden binnen de onderneming.&#13;
Overigens moeten we niet vergeten dat de eisen die aan het ondernemerschap&#13;
gesteld moeten worden, mede bepaald worden door het doel van de ondernemer. De&#13;
één wil nog een aantal jaren zijn bedrijf consolideren en dan beëindigen, terwijl de&#13;
ander zijn bedrijf wil uitbouwen tot een internationaal gespreide onderneming.&#13;
De Rabobank geeft een viertal hoofditems nadrukkelijke aandacht bij de beoordeling&#13;
van het ondernemerschap. Dit zijn een tweetal kwaliteiten die min of meer aan&#13;
de ‘manager’ (het interne proces) kunnen worden toegerekend en een tweetal kwaliteiten&#13;
welke meer de ‘ondernemer’ raken, te weten:&#13;
a. vakmanschap;&#13;
b. organisatorische en financieel-economische kwaliteiten;&#13;
c. personeelsmanagement;&#13;
d. markt- en afzetgerichtheid.&#13;
ad a. Vakmanschap&#13;
Een goed vakman is iemand die vakkennis heeft van zijn product en productieproces&#13;
en de technische hulpmiddelen die daarvoor ter beschikking staan. Hij is in staat om&#13;
te sturen op technische kengetallen, is leergierig en staat open voor maatschappelijke&#13;
ontwikkelingen. ad b. Organisatorische en financieel-economische kwaliteiten&#13;
Deze liggen op een hoog niveau indien de ondernemer met behulp van een bedrijfsregistratiesysteem&#13;
veel kennis heeft van kengetallen, bedrijfseconomie, de branche en de&#13;
wet- en regelgeving. Hij is in staat om bedrijfsvergelijkingen te maken en begrotingen&#13;
op te stellen. Zijn (besluitvaardig) handelen moet gericht zijn op het voldoen aan weten&#13;
regelgeving en zijn moraliteit staat niet ter discussie.&#13;
ad c. Personeelsmanagement&#13;
Bij het werken met personeel is het van belang dat de ondernemer kennis heeft van de&#13;
arbeidsmarkt en de arbeidsvoorwaarden. Hij is in staat om het arbeidsaanbod af te&#13;
stemmen op de arbeidsbehoefte. Hij heeft leidinggevende capaciteiten en goed ontwikkelde&#13;
communicatieve vaardigheden.&#13;
ad d. Markt- en afzetgerichtheid&#13;
Deze is goed ontwikkeld wanneer de ondernemer zicht heeft op de markt en marktontwikkelingen.&#13;
Hij bezit handelsgeest, onderhandelingsvaardigheden en innovatief&#13;
vermogen om in te spelen op de markt en dat alles binnen algemeen geaccepteerde&#13;
normen en waarden.&#13;
In zijn algemeenheid kan gesteld worden dat de gestelde eisen toenemen in de&#13;
genoemde volgorde naarmate de bedrijven groter en/of complexer worden.&#13;
Maar naast voornoemde aandachtsgebieden is wel het allerbelangrijkste dat een&#13;
ondernemer een heldere toekomstvisie heeft en een pad heeft uitgestippeld waarlangs&#13;
hij die doelen wenst te bereiken. En de ideale ondernemer verenigt al deze kenmerken&#13;
in de juiste verhoudingen in zich. En dat bestaat natuurlijk niet. De ondernemer is&#13;
ook maar een mens. En gelukkig maar.&#13;
3.2 Het bedrijf, de riemen waarmee geroeid moet worden&#13;
Binnen de bedrijfsanalyse krijgt de ondernemer, terecht, ruime aandacht. Maar ook&#13;
een gedegen analyse van de onderneming is vereist om de financieringsrisico’s goed in&#13;
beeld te brengen. Bij de beoordeling kan onderscheid gemaakt worden tussen enerzijds&#13;
de ‘hardware’ en anderzijds de ‘software’.&#13;
Met de hardware worden de vaste activa bedoeld, vooral de grond en de gebouwen.&#13;
Bedrijfsonderdelen waar men op korte termijn meestal geen substantiële veranderingen&#13;
in kan of wil aanbrengen. Vooral bij agrarische bedrijven is deze hardware&#13;
vaak ‘een gegeven’ en derhalve van groot belang voor het toekomstperspectief van het&#13;
bedrijf. Gedacht moet dan worden aan bijvoorbeeld de bedrijfsomvang, aanwezigheid&#13;
van licenties, de locatie(s), de beschikbaarheid van productierechten, de verkaveling&#13;
en de technische gesteldheid.&#13;
Met de software bedoelen wij het bedrijfsproces, waarop de ondernemer ook op&#13;
korte termijn in meer of mindere mate invloed kan uitoefenen. Voorbeelden zijn het&#13;
bouwplan, de voerstrategie, de gekozen variëteiten, wel of geen assimilatiebelichting,&#13;
de marktkeuze (gangbaar of biologisch), fokkerijaspecten en het in eigen beheer dan&#13;
wel loonwerk uitvoeren van diverse werkzaamheden. 4. Topondernemers op topbedrijven soms toch in zwaar weer&#13;
Topondernemers op topbedrijven leveren een ijzersterke bedrijfsanalyse op. Uiteraard&#13;
een ideale uitgangssituatie. Zij zijn in staat om op de juiste wijze in te spelen op&#13;
de voortdurend veranderende omgeving. Maar dit is nog geen garantie voor succes.&#13;
Als dit soort bedrijven een té hoge schuldenlast met zich meetorsen, is het vaak roeien&#13;
tegen de stroom in. Door de hoge rentelast kan de kostprijs structureel te hoog zijn&#13;
geworden. Of elke financieringsruimte is verdwenen, zodat deze bedrijven niet meer&#13;
in kunnen spelen op noodzakelijke veranderingen. Dat deze bedrijven in die situatie&#13;
terecht zijn gekomen is niet altijd verwijtbaar. Incidentele (technische) tegenvallers,&#13;
een fors prijsdal of een plotselinge, ongunstig uitpakkende, overheidsmaatregel kan&#13;
de aanvankelijk goede vooruitzichten doen omslaan.&#13;
Dat is ook de reden waarom de huidige financieringsbeoordeling niet stopt bij de&#13;
bedrijfsanalyse. Ook een gedegen financiële analyse maakt daar onderdeel van uit.&#13;
5. Financiële analyse, winst en (on)vermogen&#13;
De financiële analyse kan opgesplitst worden in een tweetal deelgebieden. Het ene&#13;
bestrijkt de historische winst- en verliesrekening alsmede de exploitatiebegroting.&#13;
Het andere analyseert de balansposten en maakt een inschatting van de vermogenspositie.&#13;
5.1 Winst- en verliesrekening&#13;
Banken prijzen zich gelukkig met de steeds betere financiële verslaglegging, ook in de&#13;
agrarische sector. De historische exploitatierekeningen leveren namelijk een schat aan&#13;
informatie op. Als het goed is, sluiten deze aan bij de bedrijfstechnische kengetallen.&#13;
Door de enorme branchekennis die binnen de organisatie beschikbaar is, kunnen de&#13;
door het bedrijf gerealiseerde resultaten worden vergeleken met de sectorreferentie.&#13;
Hiermee leveren zij hun aandeel in de beoordeling van het ondernemerschap, met&#13;
name het vakmanschap.&#13;
Verder zijn de gerealiseerde opbrengsten- en kostenstructuren en (voor zover van&#13;
toepassing) privé-uitgaven de basis voor de prognose van het toekomstige exploitatieresultaat&#13;
en de kasstromen. Uiteraard rekening houdend met de effecten van de nieuwe&#13;
investering en financiering. Voor afwijkingen in de prognose ten opzichte van het&#13;
verleden (met name taakstellingen) moeten gegronde redenen zijn. Met deze methode&#13;
is de bank in staat om elke ondernemer op de juiste merites te beoordelen. In de ene&#13;
situatie kan scherper begroot worden dan in de andere. Er is geen sprake van een eenheidsworst.&#13;
Er wordt niet gewerkt met vaste saldi per hectare of m2, kilogram melk&#13;
en/of vlees en dergelijke. Maatwerk is het devies. Hier lopen de belangen van ondernemer&#13;
en bankier grotendeels parallel. Ook de ondernemer en zijn gezin zijn op termijn&#13;
niet gebaat bij een niet-realistische, al te taakstellende begroting. Dat is vragen&#13;
om problemen.&#13;
Op bedrijfseconomische gronden is er in de agrarische sector meestal sprake van een&#13;
onvoldoende rentabiliteit. Indien alle arbeidsuren tegen CAO-tarief betaald zouden&#13;
moeten worden én er een normale rentevergoeding wordt berekend over het eigen vermogen, resteert meestal een negatief resultaat. Daarom hanteert de Rabobankorganisatie&#13;
het begrip betalingscapaciteit. Uitgaande van bedrijfseconomische afschrijvingen&#13;
moet het bedrijf structureel een voldoende gezinsinkomen opleveren en aan zijn&#13;
betalingsverplichtingen kunnen voldoen. Daarbij moet er een zekere buffer (marge)&#13;
voorhanden zijn om exploitatierisico’s te kunnen opvangen.&#13;
5.2 De vermogenspositie van het bedrijf&#13;
Over vermogen wordt veel gediscussieerd, met name over de waarderingssystematiek.&#13;
Het voert te ver om daar in dit artikel uitgebreid bij stil te staan. Wel kan aangegeven&#13;
worden waarom een goede vermogenspositie de financieringsmogelijkheden&#13;
voor een bedrijf vergroot. Daarvoor moet helder zijn welke functies het vermogen&#13;
vervult.&#13;
Allereerst heeft het vermogen een financieringsfunctie van activa. Hierbij heeft het&#13;
dezelfde doelstelling als andere vormen van vermogen. Maar vaak zijn er wél verschillen&#13;
ten aanzien van de vereiste vergoedingen. Eigen vermogen wordt veelal kosteloos&#13;
ter beschikking gesteld óf – bij rechtspersonen – de vergoeding is afhankelijk&#13;
van het presteren van de onderneming.&#13;
Daarnaast vervult het vermogen een garantiefunctie. Daaraan zijn natuurlijk zakelijke&#13;
(materiële) aspecten verbonden. Waaronder het opvangen van onvoorzienbare&#13;
exploitatieverliezen, het opvangen van waardedalingen van activa en het bieden van&#13;
financieringsruimte voor investeringen gericht op de continuïteit van de onderneming.&#13;
Maar de garantiefunctie kent ook menselijke (immateriële) aspecten. Het feit&#13;
dat de ondernemer met eigen vermogen aansprakelijk is, bindt hem aan de onderneming&#13;
en is (mede) een prikkel tot belangenbehartiging voor de andere vermogensverschaffers.&#13;
Van oudsher staat de agrarische sector bekend om zijn sterke vermogenspositie. Uit&#13;
LEI-cijfers blijkt dat het gemiddelde akkerbouw- en melkveehouderijbedrijf een solvabiliteit&#13;
(eigen vermogen/totaal vermogen) kent van ca. 75%. In de glastuinbouw&#13;
ligt die verhouding op bijna 60% en in de intensieve veehouderij op ongeveer 50%.&#13;
Derhalve op het eerste oog een stevig fundament onder de financiering. Maar generaliseren&#13;
is voor ons als financier taboe. HET gemiddeld bedrijf bestaat niet. Ook in de&#13;
agrarische sector neemt de pluriformiteit van bedrijven in hoog tempo toe. Grote&#13;
spronginvesteringen (vooral in de glastuinbouw) en hoge investeringen in productierechten&#13;
(met name in de veehouderij), die als een soort ‘goodwill’ beschouwd moeten&#13;
worden, zetten de solvabiliteit in individuele situaties zwaar onder druk. Soms dreigt&#13;
dat de financiering van gedegen, soms innovatieve, plannen te blokkeren, ook bij&#13;
goede ondernemers op mooie bedrijven. Een beroep doen op extern, risicodragend&#13;
vermogen is veelal geen optie. Derdepartijen verlangen vaak zeggenschap en/of een&#13;
hoog rendement in ruil voor hun inbreng. En juist het rendement is in de agrarische&#13;
sector niet de sterkste schakel. Binnen onze groep zijn daarom speciale fondsen&#13;
gecreëerd (Garantiefonds/Innovatiefonds), die daar waar nodig en verantwoord&#13;
achtergesteld vermogen ter beschikking stelt. Dit aanvullend op de reguliere fiscale&#13;
instrumenten (Tante-Agaath-regeling). 6. De bancaire positie: het vangnet&#13;
Hoe goed de beoordeling van de financieringsaanvraag vooraf ook is, de tijden kunnen&#13;
verkeren. Om welke reden dan ook, de continuïteit van het bedrijf kan in gevaar&#13;
komen. Dat betekent uiteraard niet dat direct de geldkraan wordt dichtgedraaid. In&#13;
intensief overleg met ondernemers wordt gezocht naar mogelijkheden om, eventueel&#13;
na herstructurering, alsnog het tij te keren. Ervaringscijfers leren dat dat in de meeste&#13;
gevallen ook lukt. Maar mocht, ondanks alle inspanningen, bedrijfsbeëindiging als&#13;
enig alternatief resteren, gaat ook dát in de agrarische sector meestal in onderling&#13;
overleg. Faillissementen komen zelden voor. Overigens verklaarbaar, want ook hier&#13;
hebben ondernemers en bank een gezamenlijk belang. Hoe beter de samenwerking&#13;
tijdens het beëindigingproces hoe hoger de te realiseren opbrengst en des te kleiner de&#13;
kans dat er een restantschuld resteert voor ondernemers.&#13;
Maar een bankier kan er niet omheen dat zij rekening moet houden met de optie&#13;
dat de rente- en aflossingsverplichtingen niet meer kunnen worden nagekomen. De&#13;
bank is immers niet meer en niet minder dan de schakel tussen de geldleners aan de&#13;
ene zijde en de spaarders aan de andere zijde. En het is de plicht om als goed huisvader&#13;
te passen op deze spaarmiddelen. Bij de risicoacceptatie zal de bank er dus&#13;
rekening mee houden dat een situatie van gedwongen verkoop kan ontstaan. Zij zal&#13;
op voorhand haar bancaire positie in dergelijke situaties inschatten.&#13;
De bancaire positie is weer op te delen in twee aandachtsgebieden, de aansprakelijkheid&#13;
en de zekerheidspositie.&#13;
Allereerst is van belang in hoeverre de ondernemer in privé aansprakelijk is voor de&#13;
financiering. Dit geeft een beeld van de betrokkenheid van de ondernemer bij zijn&#13;
bedrijf en daarmee tevens van zijn vertrouwen in de gepresenteerde investeringsplannen.&#13;
Vooral bij ondernemers die hun bedrijf in een rechtspersoon voeren is dit een&#13;
aandachtspunt.&#13;
Voorts kan de bank zekerheden voor de financiering vragen. Zo kan zij een preferente&#13;
positie creëren voor de opbrengst van te verkopen activa. Analoog aan de&#13;
gemiddeld goede vermogenspositie in het agrarisch bedrijf, is ook de zekerheidspositie&#13;
in de agrarische sector goed. Uitzonderingen vormen soms de zeer kapitaalsintensieve&#13;
glastuinbouw en de pachtbedrijven. Maar ook in de intensieve veehouderij&#13;
neemt het bancaire comfort af. Te denken valt aan de forse investeringen in niet te&#13;
verpanden productierechten en de problematiek van afroming van dierrechten bij&#13;
verkoop van het bedrijf.&#13;
Wanneer er een gedegen plan ter financiering wordt voorgelegd aan de bank en er is&#13;
sprake van een tekort in de zekerheidspositie, kan de ondernemer een beroep doen op&#13;
het Borgstellingsfonds voor de landbouw (BF). Dit instituut kan, onder bepaalde&#13;
voorwaarden, garant staan voor een deel van de financiering. Opgericht in 1951 met&#13;
de zogenaamde ‘Marshall-hulp’ heeft dit instrument duidelijk zijn waarde bewezen in&#13;
de agrarische sector. Momenteel zijn er voor circa € 500 miljoen BF-garanties verleend.&#13;
Momenteel zijn ingrijpende wijzigingen in de regeling in voorbereiding. Het BF&#13;
wil het Borgstellingsfonds plus (BF+) gaan introduceren. Het BF+ zal gericht zijn op&#13;
ondernemers die een meer dan gemiddelde bijdrage leveren aan de afstemming van de&#13;
bedrijfsontwikkeling op de verscherpte maatschappelijke randvoorwaarden van productie. De regeling doelt hiermee op de zogenaamde ‘voorloperbedrijven’ of ‘bedrijven&#13;
van de toekomst’. Zij moeten voldoen aan meer dan de wettelijke minimumeisen&#13;
op het gebied van met name milieu, diergezondheid en dierenwelzijn. Het BF+ heeft&#13;
ook de mogelijkheid om garanties af te geven voor achtergestelde leningen, hetgeen&#13;
bedrijven met een zwakke solvabiliteit, maar met goede plannen ruimere financieringsmogelijkheden&#13;
biedt.&#13;
De ingangsdatum is voorzien per 1 januari 2001. De wijzigingen zijn zeker niet&#13;
allemaal verbeteringen. Zo zal een jaarlijks budget worden ingevoerd aan verleende&#13;
borgstellingen, zijn er maxima verbonden aan de te verlenen borgstellingen (van ca.&#13;
€ 455.000 voor de traditionele en € 1.135.000 voor BF+), wordt de gevraagde garantieprovisie&#13;
verhoogd van 1 naar 3% en worden er beperkingen gesteld aan het aantal&#13;
keren dat borgstelling kan worden aangevraagd. Per saldo boet het BF aan waarde in.&#13;
7. De eindafweging: zoeken naar balans Of de bank ja of nee zegt tegen een financieringsaanvraag hangt af van de integrale&#13;
weging van de drie hoofdzaken (bedrijfsanalyse, financiële analyse en bancaire positie).&#13;
Wanneer één van deze aspecten minder sterk is, kan dat mogelijk gecompenseerd&#13;
worden door op één van de andere fronten beter te scoren. Alle plussen en minnen&#13;
worden gewogen en afgezet tegen het gevraagde financieringsbedrag. Daarbij geldt in&#13;
zijn algemeenheid dat bij hogere financieringen hogere eisen worden gesteld aan&#13;
ondernemer/onderneming, de verwachte inkomenscapaciteit, de vermogenspositie&#13;
en/of de zekerheidspositie. Een gedegen onderbouwing van de aanvraag, bijvoorbeeld&#13;
in de vorm van een ondernemingsplan (eventueel ondersteund door derdendeskundigen),&#13;
kan daarbij duidelijk toegevoegde waarde leveren.&#13;
8. Bedrijfsovername: een groeiend probleem of een grotere bewustwording?&#13;
Vaak wordt gesteld dat het overnemen van een agrarisch bedrijf steeds moeilijker&#13;
wordt, met name in de grondgebonden sectoren. In relatieve zin zijn bij deze stelling&#13;
vraagtekens te zetten. Bedrijfsovername is immers altijd al moeilijk geweest. In de&#13;
agrarische sector betaalt de opvolger vaak precies zoveel dat er na overname nog&#13;
sprake is van een nét sluitende betalingscapaciteit. Wél kan men stellen dat de&#13;
omstandigheden zijn verslechterd om ná de bedrijfsovername de financiële positie te versterken. Door de productiebeperkende maatregelen zijn de mogelijkheden tot&#13;
schaalvergroting duidelijk verminderd. In de zeventiger en tachtiger jaren was dat&#13;
juist de oplossingsrichting om de marginale financiële positie direct na de bedrijfsovername&#13;
te verstevigen.&#13;
In absolute zin is de bedrijfsovername natuurlijk wel een groeiend probleem. De&#13;
enorme waardestijgingen van onroerende zaken zijn niet aan de agrarische sector&#13;
voorbijgegaan. Met name de stijging van de grondprijzen veroorzaakt een groot verschil&#13;
tussen de vrije verkoopwaarde van de agrarische bedrijven en de prijs die de&#13;
opvolgers daarvoor kunnen betalen. Op het moment dat de ouders deze ‘stille reserves’&#13;
liquide wensen te maken, ontstaat er een spanningsveld. In de kern betreft het&#13;
derhalve een keuzeprobleem. Wil ik de opvolger in staat stellen om het bedrijf voort&#13;
te zetten, of wil ik de activa zo goed mogelijk te gelde maken? Een dilemma dat&#13;
overigens niet alleen geldt bij ‘boer of tuinder worden’, maar ook bij ‘boer of tuinder&#13;
blijven’. Ook voor bestaande bedrijven geldt dezelfde discrepantie tussen de vrije&#13;
verkeerswaarde en het behaalde inkomen. Het gezegde dat de boer arm leeft en rijk&#13;
sterft, spreekt voor zich.&#13;
De dilemma’s waarmee ouders en opvolgers worden geconfronteerd bij de bedrijfsovername&#13;
moeten overigens niet worden onderschat. Het gemiddeld hogere opleidingsniveau&#13;
en de grotere bewustwording bij zowel opvolgers als overige kinderen&#13;
speelt daarbij een belangrijke rol. Alle partijen realiseren zich terdege dat bij een&#13;
bedrijfsovername een groot deel van de stille reserves als dood kapitaal in de onderneming&#13;
moet blijven zitten. Daarnaast worden opvolgers steeds professioneler en&#13;
stellen zich kritisch op bij een overname. Ondanks de in verhouding tot de vrije&#13;
waarde lage prijs, moeten zij hoge financieringen aangaan om de overname te kunnen&#13;
betalen. Zij wegen daarbij, terecht, het toekomstperspectief na overname af tegen&#13;
alternatieve mogelijkheden.&#13;
De tijd dat bedrijfsovername een vanzelfsprekendheid was, is voorbij. Evenals de&#13;
tijd dat er partijen buiten het overnameproces werden gehouden. De grotere bewustwording&#13;
leidt uiteindelijk tot soms moeilijke, maar gedegen afwegingen en keuzes.&#13;
En dat is pure winst.&#13;
9. Bedrijfsovername: goed werk heeft tijd nodig&#13;
Keulen en Aken zijn niet op dezelfde dag gebouwd en zo hoeven bedrijfsovernames&#13;
meestal ook niet van vandaag op morgen geregeld te worden. Alle betrokken adviseurs&#13;
zullen bedrijfsovernames herkennen als een langdurig proces. En dat is helemaal&#13;
niet erg, sterker nog, dat is juist een goede zaak. De voorbereiding van de bedrijfsovername&#13;
is vele malen belangrijker dan het moment van de overname zelf. Dus&#13;
waarom zou je daar niet goed de tijd voor nemen, misschien wel het grootste gedeelte&#13;
van de tijd dat je als (mede)bedrijfshoofd opereert.&#13;
Bezien we het bedrijfsovernameproces in de tijd, dan verschuift voortdurend de verhouding&#13;
tussen opvolgers en ouders op allerlei gebied. De opvolger start met meewerken,&#13;
met beperkte verantwoordelijkheden zonder bevoegdheden. Het eindigt&#13;
veelal in het (nagenoeg) volledig exploiteren van het bedrijf. In de eindfase van het&#13;
bedrijfsovernameproces resteert slechts de juridische scheiding van de onroerende&#13;
zaken. Mede dankzij professionele ondersteuning door de adviseurs van de ondernemers worden de onderlinge verhoudingen steeds vaker ook schriftelijk vastgelegd.&#13;
Een dergelijke zakelijke openheid jegens elkaar is in de huidige tijd onontbeerlijk.&#13;
Arbeidsovereenkomsten, maatschap- en/of firma-akten en testamenten bieden alle&#13;
partijen helderheid en houvast. Helaas constateren we nog te vaak dat, eenmaal opgemaakt,&#13;
deze overeenkomsten door ondernemers onaangeroerd blijven liggen. Van de&#13;
ene kant plezierig, want dan zijn deze niet nodig om eventuele conflicten te beslechten,&#13;
maar van de andere kant onverstandig. Op die manier kan het gebeuren dat de&#13;
onderlinge overeenkomsten niet worden aangepast aan de inmiddels gewijzigde&#13;
verhoudingen tussen opvolgers en ouders. Met alle mogelijke (financiële) gevolgen&#13;
van dien.&#13;
Veel wordt gestudeerd naar mogelijkheden om de bedrijfsovername te verlichten.&#13;
Hierbij moet worden bedacht dat het knelpunt bij bedrijfsovernames veelal ligt bij de&#13;
rentabiliteit. Daarbij biedt een eenmalige vestigingssubsidie o.i.d. maar beperkt soelaas,&#13;
omdat die maar een kleine positieve invloed heeft op de rentabiliteit. Enerzijds&#13;
omdat het voordeel beperkt blijft tot bespaarde rentekosten over de som van de subsidie.&#13;
Anderzijds omdat zo’n subsidie kan leiden tot verhoging van de overnamesom.&#13;
10. Beoordeling financieringsaanvraag positief, dan moet het werk nog&#13;
beginnen&#13;
Uit dit artikel blijkt duidelijk dat de beoordeling van een financieringsaanvraag in de&#13;
agrarische sector inmiddels geen sinecure meer is. De zeer turbulente omgeving waarin&#13;
de bedrijven verkeren, de toenemende pluriformiteit van de agrarische sector én de&#13;
toenemende financieringsrisico’s vragen om een gedegen afweging. Dat vereist kennis,&#13;
betrokkenheid en inzet van de bankmedewerkers. Dat kost tijd en energie, maar die&#13;
besteden we graag aan de aanvraag. De Rabobank gaat immers niet voor het snelle&#13;
gewin, maar streeft naar een langdurige relatie met haar klanten en leden. Ook bij&#13;
tegenwind zullen wij zo lang mogelijk achter de ondernemers en hun gezinnen blijven&#13;
staan.&#13;
Maar met de beoordeling van de aanvraag is het proces niet afgesloten. Nee, feitelijk&#13;
begint het dan pas. De klant verlangt terecht een concurrerende financieringsaanbieding,&#13;
met realistische voorwaarden en een grote keuze in rente- en aflossingssystematieken.&#13;
Toepassing van fiscale mogelijkheden, zoals Tante Agaath-leningen en&#13;
groenfinancieringen. Maar bovenal een gedegen partner, die naast een correcte financiële&#13;
dienstverlening, hem op tijd voorziet van een deskundig advies. Kortom, klantwaarde&#13;
levert!</content><legacyfootnotes/><footnotes><footnote/></footnotes><auteurs>drs. A.M.M. van Acht en ing. A.M.H. de Juncker</auteurs><published>2001-10-01 00:00:00</published><modified>1999-10-26 00:00:00</modified><editiondate>2001-10-01</editiondate><htmlpath>https://denhollander.info/artikel/5632</htmlpath></article>
</articles></edition>