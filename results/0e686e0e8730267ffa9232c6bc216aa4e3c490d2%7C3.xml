<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2012</searchword><id>9705</id><udhid>UDH:TvAR/9705</udhid><titel> Legbatterijen</titel><searchwords><searchword>TvAR 2/2012</searchword><searchword>UDH:TvAR/9705</searchword></searchwords><attachments><attachment><name>TvAR2012_02_01_Legbatterijen.pdf</name><extention>pdf</extention><url>https://denhollander.info/download/8432/ci</url></attachment></attachments><inleiding>Met ingang van 1 januari 2012 zijn legbatterijen in de Europese Unie verboden. De discussie over het houden van kippen in deze vorm van huisvesting is al minstens dertig jaar gaande. Deze is wellicht direct begonnen toen de legbatterij, begin jaren zestig, in Nederland opgang begon te maken, in navolging overigens van de Engelsen. In 1986 kwamen er minimumnor­men voor het houden van kippen in legbatterijen. In 1999 werd Richtlijn nr. 74 uitgevaardigd. In art. 5 van deze Richtlijn staat dat legbatterijen niet meer mogen worden gebouwd vanaf 1 januari 2003 en dat het in 2012 helemaal afgelopen zou moeten zijn. In januari 2012 heeft de Europese Commissie via een aanmaningsbrief – de eerste fase in een inbreukprocedure die eindigt bij het Europese Hof van Justitie - dertien landen opgeroepen om de legbatterij ook daadwerkelijk te beëindigen. Nederland is daarbij, samen met België, Bulgarije, Griekenland, Spanje, Frankrijk, Italië, Cyprus, Letland, Hongarije, Polen, Portugal en Roemenië, en vormt dus in Europa de achterhoede, niet alleen van het dierenwelzijn, maar ook van de implemen­tatie en handhaving van wetgeving. Ter illustratie: Zweden (1999), Luxemburg (2007), Oos­tenrijk (2009) en Duitsland (2010) hebben eerder verklaard dat de wettelijke bepalingen voor 100% worden nageleefd. In Duitsland bijvoorbeeld was de legbatterij al op 1 januari 2007 verboden. Uiteraard is dat niet de eerste keer dat de Europese Commissie aan de bel trekt. Voor de legbatterij is in december 2011 een handhavingsstrategie gepresenteerd door de rege­ring (Kamerstukken II 2011/12, 21 501-32, nr. 26). Er blijken nog 55 bedrijven te zijn met bij elkaar meer dan twee miljoen kippen die nog batterijhuisvesting hebben. Men zou menen dat deze bedrijven toch voldoende tijd hebben gehad om zich aan te passen. Het excuus dat geen milieu- en welzijnsnormen bekend waren voor alternatieve huisvesting geldt voor verrijkte kooien (een systeem dat de Europese richtlijn nog wel toelaat) vanaf 2003 al niet meer. Voor koloniehuisvesting – weer een alternatief dat men heeft uitgevonden, waarbij de kippen nog steeds in kooien en in etages worden gehouden – zijn de regels bekend gemaakt in 2009. In de handhavingsstrategie wordt nog een tijdelijke voorziening getroffen voor knelgevallen, die erop neerkomt dat handhaving wordt uitgesteld tot ‘in beginsel’ 1 juli 2012. De geproduceer­de eieren mogen alleen naar de industrie en er mogen in 2012 geen nieuwe rondes legkippen worden opgezet. Een knelgeval is als men tijdig is begonnen met een vergunningaanvraag (uiterlijk 1 januari 2011), maar er exogene factoren zijn die realisatie verhinderden, zoals be­stemmingsplannen, natuurbeschermingsbeleid en bedrijfsverplaatsingen. Er kunnen indivi­duele gedoogbeschikkingen worden afgegeven. De grote vraag is natuurlijk of de Europese Commissie en het Hof van Justitie akkoord zullen gaan met dit plan. Ook de nationale rechter kan eventueel tot een oordeel over handhavingsverzoeken of gedoogbeschikkingen worden geroepen. Het valt te verwachten dat de handhavingsstrategie niet valt te handhaven.&#13;
</inleiding><content>In Nederland is de hele gang van zaken vooral te karakteriseren door het woord ‘uitstel’. Dat is overigens nog steeds gaande: ook het verbod op verrijkte kooien, aanvankelijk voorzien voor 2016, is in 2010 weer uitgesteld naar 2020 (Stb. 2010, 284). Daarmee kom ik op een tweede woord: ‘eigenwijsheid’. Waarom is het nodig om de verrijkte kooi te verbieden, waar de Europese richtlijn deze toelaat? En waarom wordt in Nederland weer een alternatief be­dacht en toegelaten, de koloniehuisvesting? De gang van zaken lijkt mij vooral onbevredi­gend voor al die ondernemers die wèl hebben geïnvesteerd in dierenwelzijn en die nog steeds concurrentie ondervinden van collega’s binnen en buiten Nederland, die dat niet hebben ge­daan. Zoals die boer die nog in 1998 een legbatterij in gebruik nam en met uitgebogen kooi­deurtjes aan de minimumoppervlakte trachtte te voldoen (Rechtbank Roermond 18 december 2009, LJN BK7040).&#13;
</content><legacyfootnotes/><footnotes><footnote/></footnotes><auteurs>prof.mr. D.W. Bruil&#13;
</auteurs><published>2012-02-01 00:00:00</published><modified>2012-02-01 00:00:00</modified><editiondate>2012-02-01</editiondate><htmlpath>https://denhollander.info/artikel/9705</htmlpath></article>
</articles></edition>