<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2021</searchword><id>16717</id><udhid>UDH:TvAR/16717</udhid><titel>De toekomst van het agrarisch recht – Rode draad - De deelname van deskundigen aan de pachtrechtspraak</titel><searchwords><searchword>TvAR 5/2021</searchword><searchword>UDH:TvAR/16717</searchword></searchwords><attachments><attachment><name>21702.pdf</name><extention>pdf</extention><url>https://denhollander.info/download/21702/ci</url></attachment></attachments><inleiding/><content>&lt;h3&gt;1. Aanleiding&lt;/h3&gt;&lt;p&gt;Ter gelegenheid van het afscheid van Willem Bruil als bijzonder hoogleraar Agrarisch recht aan de Rijksuniversiteit Groningen was er op 13 maart 2020 een afscheidssymposium georganiseerd. Op 12 maart 2020 werd die bijeenkomst geannuleerd vanwege corona. Vol optimisme kwam er snel een nieuwe datum, in juni 2020. Ook die datum ging niet door en het symposium zal naar verwachting niet meer in de destijds beoogde vorm doorgaan. &lt;/p&gt;&lt;p&gt;De titel van het symposium was ‘De toekomst van het agrarisch recht’ met vier inleidingen. Aan de sprekers (v) is destijds gevraagd om stil te staan bij de vraag of op het door hen beoefende onderdeel van het agrarisch recht er sprake is van een uitzonderingspositie in de landbouwregelgeving c.q. specifieke regelgeving voor landbouwbedrijven, wat de achtergrond daarvan is en of dat nog toekomst heeft. &lt;/p&gt;&lt;p&gt;Nu het symposium geen doorgang vindt, is besloten om (een bewerking van) deze inleidingen als een rode draad in de komende edities te publiceren. De eerste inleiding gaat over het pachtrecht.&lt;/p&gt;&lt;h3&gt;2. Pachtrecht&lt;/h3&gt;&lt;p&gt;Is er op het gebied van het pachtrecht een uitzonderingspositie in de regelgeving? Die was er jarenlang, met een ‘eigen’ Pachtwet. Aan die uitzonderingspositie kwam in zekere zin een einde in 2007, toen de (materiële) pachtregelgeving werd opgenomen in titel 7.5 van het Burgerlijk Wetboek. Daarmee kwam er ook meer aandacht voor, zoals Valk het omschrijft[1], het open systeem van het pachtrecht. Naast de bepalingen van titel 7:5 zijn ook de algemene bepalingen van het vermogensrecht in pachtverhoudingen van toepassing. &lt;/p&gt;&lt;p&gt;Het formele recht, de bepalingen over de grondkamers en pachtkamers, zijn verspreid geraakt over drie wetten, de Wet op de rechterlijke organisatie[2], het wetboek van Burgerlijke Rechtsvordering[3] alsmede de Uitvoeringswet grondkamers.[4]&lt;/p&gt;&lt;p&gt;De grondkamers (en in hoger beroep de Centrale grondkamer) hebben de wetswijziging van 2007 overleefd. Zij hebben zelfs een eigen wet gekregen en vormen in zekere zin een uitzonderingspositie in het Nederlandse contractenrecht.[5] Op die bijzondere positie ga ik niet in. &lt;/p&gt;&lt;h3&gt;3. Deelname van deskundigen aan de pachtrechtspraak - inleiding&lt;/h3&gt;&lt;p&gt;In deze inleiding zal ik verder ingaan op het bijzondere in het pachtrecht dat deskundigen deelnemen aan de rechtspraak. In het spraakgebruik worden dat ook wel ‘leken’ genoemd. Zelfs de term leken/deskundigen wordt gebruikt. Dat lijkt met elkaar in tegenspraak. Een leek is immers volgens de Van Dale ‘iemand die van een bepaald vak weinig of geen verstand heeft’. De term wordt gebruikt om het onderscheid te maken met een jurist. De wet spreekt over ‘deskundigen’ en die term zal ik in het vervolg gebruiken. &lt;/p&gt;&lt;p&gt;Alhoewel er op meer plaatsen in het recht deskundigen aan de rechtspraak deelnemen (bijvoorbeeld deskundige leden van de Ondernemingskamer), is het nog steeds een uitzondering. Deskundigen worden wel vaker ingeschakeld, maar dan in de vorm van een deskundigenonderzoek op basis waarvan een rechter uiteindelijk een beslissing neemt. Dat is bij de pachtkamers van de rechtbank en het gerechtshof dus anders. De deskundigen zijn onderdeel van de rechterlijke instantie en zij beslissen dus als meervoudig college gezamenlijk.[6] Zij zijn onderdeel van de rechtspraak. &lt;/p&gt;&lt;h3&gt;4. Wettelijke basis&lt;/h3&gt;&lt;p&gt;De wettelijke basis voor deelname van deskundigen aan de rechtspraak is gelegen in art. 112 Grondwet. Daarin is bepaald dat aan de rechterlijke macht is opgedragen de berechting van geschillen over burgerlijk recht en over schuldvorderingen. In art. 112 lid 2 Grondwet is bepaald dat de wet de berechting van geschillen die niet uit burgerlijke rechtsbetrekkingen zijn ontstaan op kan dragen hetzij aan de rechterlijke macht hetzij aan gerechten die niet tot de rechterlijke macht behoren. Vervolgens is in art. 116 Grondwet bepaald dat de wet kan bepalen dat aan rechtspraak door de rechterlijke macht mede wordt deelgenomen door personen die daartoe niet behoren (art. 116 lid 3 Grondwet). De bepaling over het toezicht op leden van de rechterlijke macht geldt ook voor de personen die daartoe niet behoren, zo bepaalt vervolgens art. 116 lid 4 Grondwet. &lt;/p&gt;&lt;p&gt;In art. 48 RO is vastgelegd dat bij de rechtbank een pachtkamer wordt gevormd door twee personen, niet zijnde rechterlijk ambtenaar, als deskundige leden en een kantonrechter. Een soortgelijke bepaling is in art. 69 RO voor het hoger beroep opgenomen. Daarin is bepaald dat bij het gerechtshof Arnhem-Leeuwarden een meervoudige kamer wordt gevormd, die bestaat uit drie rechterlijke ambtenaren met rechtspraak belast en twee personen, niet zijnde rechterlijk ambtenaar als deskundige leden.&lt;/p&gt;&lt;p&gt;In art. 48a RO is de wijze van benoeming neergelegd. De leden worden benoemd bij Koninklijk Besluit op voordracht van de minister, gehoord Gedeputeerde Staten. Leden worden voor de tijd van vijf jaar benoemd. Zij zijn bij aftreden weer benoembaar. &lt;/p&gt;&lt;p&gt;In art. 48 a lid 4 RO is voorts het volgende bepaald: &lt;span class="italic"&gt;‘Bij de benoeming van de deskundige leden en van de plaatsvervangende leden wordt ervoor zorg gedragen dat in de Pachtkamer noch een belang der pachters noch het belang van de verpachters overheerst.’&lt;/span&gt;&lt;/p&gt;&lt;p&gt;Verder dienen de deskundige leden vooraf een eed of belofte af te leggen. In de bijlage bij art. 48 a RO is de volgende tekst opgenomen.[7] &lt;/p&gt;&lt;blockquote&gt;Ik zweer/beloof dat ik trouw zal zijn aan de Koning, en dat ik de Grondwet en alle overige wetten zal onderhouden en nakomen.&lt;/blockquote&gt;&lt;p class="inspringen"&gt;&lt;span class="italic"&gt;Ik zweer/verklaar dat ik middellijk noch onmiddellijk, onder welke naam of voorwendsel ook, tot het verkrijgen van een benoeming aan iemand iets heb gegeven of beloofd, noch zal geven of beloven.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Ik zweer/verklaar dat ik nimmer enige giften of geschenken hoegenaamd zal aannemen of ontvangen van enig persoon van wie ik weet of vermoed dat hij een rechtsgeding heeft of zal krijgen waarbij ik als deskundig lid betrokken zou kunnen zijn.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Ik zweer/beloof dat ik gegevens waarover ik als deskundig lid de beschikking krijg en waarvan ik het vertrouwelijke karakter ken of redelijkerwijs moet vermoeden, behoudens voor zover enig wettelijk voorschrift mij tot mededeling verplicht of uit mijn werkzaamheden als deskundig lid de noodzaak tot mededeling voortvloeit, geheim zal houden.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Ik zweer/beloof dat ik mijn werkzaamheden als deskundig lid met eerlijkheid, nauwgezetheid en onzijdigheid, zonder aanzien van personen, zal verrichten en mij in deze verrichtingen zal gedragen zoals een goed deskundig lid betaamt.&lt;/span&gt;&lt;/p&gt;&lt;p&gt;De tekst van de eed of belofte wijkt nauwelijks van de eed of belofte die een rechterlijk ambtenaar op grond van art. 5g lid 1 van de Wet rechtspositie rechterlijke ambtenaren afleggen.&lt;/p&gt;&lt;h3&gt;5. Is deelname van deskundigen in overeenstemming met het Europese recht?&lt;/h3&gt;&lt;p&gt;De vraag of de bezetting van de rechterlijke instantie door niet-rechters voldoet aan de norm van art. 6 EVRM is uitvoerig besproken in een publicatie uit 2008 van de Raad voor de Rechtspraak onder de titel: ‘&lt;span class="italic"&gt;Inschakeling van de deskundigen in de rechtspraak’. &lt;/span&gt;Het is een verslag van een onderzoek naar knelpunten en bevat verbetervoorstellen.[8]&lt;/p&gt;&lt;p&gt;In art. 6 EVRM is in lid 1 het volgende bepaald:&lt;/p&gt;&lt;blockquote&gt;Bij het vaststellen van zijn burgerlijke rechten en verplichtingen (…) heeft een ieder het recht op een eerlijke en openbare behandeling van zijn zaak binnen een redelijke termijn, door een onafhankelijk en onpartijdig gerecht dat bij de wet is ingesteld. &lt;/blockquote&gt;&lt;p&gt;Art. 6 EVRM stelt eisen aan de procedure bij de nationale rechter maar bevat geen regels met betrekking tot bijdrage van deskundige aan de rechtspraak. Uit rechtspraak van het Europese Hof voor de Rechten van de Mens volgt dat de eis van onpartijdigheid van art. 6 EVRM op zichzelf geen beletsel opwerpt om de deskundige naast de rechter met rechtspraak te belasten.[9]&lt;/p&gt;&lt;p&gt;Als geklaagd wordt dat een deskundige niet onpartijdig is, wordt getoetst of ten tijde van het nationale proces sprake is van een belangenverstrengeling. Bij een onderzoek naar een klacht van partijdigheid kan van belang zijn of de &lt;span class="italic"&gt;balance of interests &lt;/span&gt;in de samenstelling van het rechterlijke college niet verstoord is en als dat zo is, of in dat geval niet meer aan de eis van onpartijdigheid wordt voldaan. Als een deskundig lid van het college een belang heeft dat zich niet verdraagt met de belangen van een procespartij in een bepaalde zaak, kan het oordeel zijn dat niet voldaan is aan de eis van onpartijdigheid.[10] Echter het enkele feit dat een deskundig lid voor benoeming voorgedragen wordt door een belangenorganisatie is onvoldoende om aan te nemen dat van een dergelijke belangenverstrengeling sprake is.[11]﻿&lt;/p&gt;&lt;p&gt;Er is mij geen rechtspraak bekend over de vraag of de samenstelling van de pachtkamer van de rechtbank ooit reden is geweest voor een klacht bij het EVRM. Wel gelden voor de deskundigen, net zoals voor rechterlijke ambtenaren, natuurlijk de regelgeving omtrent verschoning als zij zelf bij een zaak betrokken zijn of partijen kennen. Nu de deskundigen in de pachtrechtspraak vaak zelf in het rechtsgebied werkzaam zijn, is het van groot belang om tijdig te onderkennen of er geen sprake is van een mogelijke betrokkenheid bij een partij. &lt;/p&gt;&lt;h3&gt;6. Achtergrond van deskundigen aan pachtrechtspraak&lt;/h3&gt;&lt;p&gt;Voor de vraag wat de toekomst van de deelname van deskundigen aan de pachtrechtspraak is, is interessant om de historie te kennen. Hoe is ooit deze uitzonderingspositie ontstaan? &lt;/p&gt;&lt;p&gt;Daarvoor moeten we ver terug. In de negentiende eeuw was er geen specifieke regeling over pacht van gronden. Vanaf eind negentiende eeuw kwam de gedachte op dat een pachtregeling nodig was ter bescherming van de positie van de pachter. In 1929 werd daartoe een wetsvoorstel ingediend bij de Tweede Kamer. Dat wetsvoorstel is in 1930 aanvaard, maar dat voorstel haalde het niet in de Eerste Kamer. Het strandde in de Eerste Kamer vanwege het continuatierecht.[12] &lt;/p&gt;&lt;p&gt;In de voorbereiding van deze pachtwetgeving werd aandacht besteed aan de wijze waarop de rechtspraak in pachtzaken zou moeten worden ingericht. Er kwam kritiek op de rechtspraak. De boerenbevolking zou geen vertrouwen hebben in rechtspraak door ‘&lt;span class="italic"&gt;geleerde heren die van de praktijk en gewoonte op het platteland niets weten’.[13]&lt;/span&gt; Het voorstel tot inschakeling van leken werd echter destijds in 1929 niet gevolgd, vanwege het feit dat de invoering van lekenrechtspraak volgens de regering een vraagstuk op zichzelf was dat als geheel zou moeten worden bezien en niet incidenteel zou moeten plaatsvinden.[14] &lt;/p&gt;&lt;p&gt;Nadat dit voorstel aldus strandde, kwam er crisispachtwetgeving in de jaren ’30 van de vorige eeuw. In die wetgeving werd een kamer voor crisispachtzaken bij het kantongerecht ingesteld. De kamer van crisispachtzaken was samengesteld met de kantonrechter als voorzitter en twee niet tot rechterlijke macht behorende leden waarvan een de belangen van de verpachters en één de belangen van de pachters behartigde. De crisiswetgeving was van tijdelijke aard en voorzag onder meer in een wettelijke mogelijkheid voor pachters om ontheffingsverzoeken in te dienen om de pacht niet te hoeven te betalen. &lt;/p&gt;&lt;p&gt;Uiteindelijk heeft dit geleid tot de vaststelling van een Pachtwet 1937 waarbij de deskundigen, zoals we die tot op de dag van vandaag nog kennen, aan de pachtkamers van het kantongerecht destijds (nu rechtbank) en het gerechtshof Arnhem werden toegevoegd.[15]&lt;/p&gt;&lt;p&gt;De reden om deskundigen toe te voegen was dus gelegen in de behoefte aan een soort van belangenvertegenwoordiger en het belang van de benodigde specialistische vakkennis. Het ging blijkbaar destijds niet zozeer om het specialistische karakter van pacht, maar om het vertrouwen van de procespartijen en derden in pachtrechtspraak, onder meer om de ongelijke machtsverhoudingen te compenseren door deelname van vertegenwoordigers van verpachters en pachters aan de pachtrechtspraak. &lt;/p&gt;&lt;p&gt;Vanaf dat moment is er weinig aandacht meer voor de achtergrond van de deelname van deskundigen aan de pachtrechtspraak, het is een vanzelfsprekendheid geworden. &lt;/p&gt;&lt;p&gt;In de Pachtwet van 1958 is in de memorie van antwoord[16] opgenomen dat er geen redenen zijn om de inrichting van de rechtspraak te wijzigen, omdat deze in het algemeen goed werkt. &lt;/p&gt;&lt;h3&gt;7. Wijziging pachtwetgeving 2004 - 2007&lt;/h3&gt;&lt;p&gt;In 2004 verscheen er een voorontwerp van een nieuwe regeling voor de pacht. Eén van de voorgestelde wijzigingen was de afschaffing van de pachtkamers. De achtergrond daarvan was onder meer een beperking van de administratieve lastendruk en het zou een kostenbesparing opleveren. Deze kosten (van deskundigen) zouden niet ten laste van de overheid moeten komen maar ten laste van partijen. &lt;/p&gt;&lt;p&gt;De kritiek van de Nederlandse vereniging voor rechtspraak uit oktober 2004 was niet mals. In een advies [17] liet de NVVR weten zich niet te kunnen verenigen met het voornemen tot afschaffing van de deelname van deskundige leden van de pachtkamer. De argumenten tegen afschaffing waren de volgende:&lt;/p&gt;&lt;ol&gt;&lt;li class="nummers"&gt;De deskundigen leveren een belangrijke bijdrage aan de kwaliteit van de pachtrechtspraak en daarmee ook aan het gezag van de pachtrechter.&lt;/li&gt;&lt;li class="nummers"&gt;De vergelijking met huurzaken, arbeidszaken en dergelijke gaat mank omdat iedere rechter daarmee in beginsel vertrouwd is dat voor huur- en arbeidszaken geldt dat in grote aantallen voorkomt en de kantonrechters daar een zeer ruime ervaring in die zaken opbouwen, dat geldt dat voor de kleinere aantallen van pachtzaken niet. Ook de vergelijking met medische zaken gaat niet op vanwege de vergaande specialisatie van medische zaken.&lt;/li&gt;&lt;li class="nummers"&gt;Kosten van inzet zijn beperkt.&lt;/li&gt;&lt;li class="nummers"&gt;Afschaffing van deskundigen zal leiden tot een sterke toename van het aantal deskundigenberichten of verhoren. Die kosten die mogelijk bij de pachter terechtkomen, verdragen zich slecht met het beschermingskarakter van het pachtrecht. &lt;/li&gt;&lt;li class="nummers"&gt;Het deskundigenbericht/verhoor volgens de procedures van rechtsvordering leidt tot extra belasting van de rechterlijke macht.&lt;/li&gt;&lt;li class="nummers"&gt;De destijds voorziene afschaffing van de Grondkamer betekende dat er nog meer zaken bij de Pachtkamer zouden komen.&lt;/li&gt;&lt;li class="nummers"&gt;Tot slot meende de NVVR dat van een verhoor van een individuele zaak benoemde deskundige in de formele setting van een zitting anders verloopt en minder vruchtbaar is dan de discussies met de eigen vertrouwde deskundige leden in de beslotenheid van de Raadkamer. &lt;/li&gt;&lt;/ol&gt;&lt;p&gt;Het voorontwerp uit 2004 heeft het niet gered. Met de wetswijziging in 2007 is het systeem van de pachtrechtspraak niet gewijzigd. Met het overhevelen van de pachtregelgeving naar het Burgerlijk Wetboek is zonder veel discussie de positie van deskundigen als onderdeel van de pachtrechtspraak bewaard gebleven.&lt;/p&gt;&lt;p&gt;Wat mij betreft, blijft ook bij een wijziging van de pachtwetgeving, die al enige tijd op stapel staat[18], de deelname van deskundigen aan de pachtrechtspraak gehandhaafd. Met regelmaat komen er in pachtprocedures vragen aan de orde die door juristen niet zomaar zijn te beantwoorden, omdat zij niet beschikken over de noodzakelijke landbouwkundige kennis. De deskundigen hebben daarbij – voor zover ik het kan inschatten als advocaat aan de andere kant van de tafel – een wezenlijke rol. Die rol is in de loop der jaren wel gewijzigd. Waar ik in de beginjaren van mijn praktijk als rechtsbijstandverlener (vanaf eind jaren ’80 vorige eeuw) op de verpachterszetel boeren of landgoedeigenaren zag, wordt die zetel in de huidige tijd vooral bezet door rentmeesters al dan niet met een juridische achtergrond.[19] De pachterszetel wordt, voor zover ik kan waarnemen, wel veelal bezet door agrarische ondernemers, soms ook met specifieke juridische kennis. Of en in hoeverre dat de bijdrage van de deskundigen aan de pachtrechtspraak gewijzigd heeft, valt buiten mijn gezichtsveld. Verder is met de herziening van de gerechtelijke kaart in 2013 het aantal pachtkamers in eerste aanleg verminderd, de pachtkamers zijn onderdeel geworden van 10 rechtbanken (in plaats van voorheen 19), waarmee het risico dat er pachtkamers zijn die nog nauwelijks pachtzaken doen, is verminderd.[20] De samenstelling van de pachtkamers binnen de rechtbanken kan overigens nog wel steeds wisselen, afhankelijk van de locatie van het gepachte. &lt;/p&gt;&lt;h3&gt;8. Toekomst van de deelname van deskundigen aan de pachtrechtspraak&lt;/h3&gt;&lt;p&gt;Dan kom ik tot slot toe aan de vraag wat de toekomst is? Is het gerechtvaardigd dat er nog steeds een uitzonderingspositie is in de rechtspraak dat bij pachtzaken standaard deskundigen aan de rechtspraak deelnemen. Het aantal pachtzaken neemt immers al jaren af. Die uitzonderingssituatie zou kunnen worden opgeheven door de pachtkamers af te schaffen en dus niet langer deskundigen aan de rechtspraak te laten deelnemen. &lt;/p&gt;&lt;p&gt;Een andere wijze waarop deze uitzonderingspositie zou kunnen worden opgeheven, is dat in meer onderdelen van de rechtspraak deskundigen worden ingeschakeld, waarmee de pachtrechtspraak geen uitzondering meer is. Op dit moment wordt er binnen de rechtspraak nagedacht over de rol van deskundigen in de rechtspraak; we zien initiatieven waarin verder ruimte wordt gecreëerd voor deelname van deskundigen aan de rechtspraak. &lt;/p&gt;&lt;p&gt;Ik verwijs bijvoorbeeld naar de Experimentenwet rechtspleging.[21] In art. 4 van deze wet is het volgende opgenomen: &lt;/p&gt;&lt;blockquote&gt;Met het oog op het bevorderen van innovatie in de rechtspraak ten behoeve van eenvoudige, snelle, flexibele en effectieve gerechtelijke geschiloplossing, kan het bestuur van een gerecht bij wijze van algemene maatregel van bestuur, bedoeld in artikel 2, aangewezen experiment gedurende een periode van ten hoogste drie jaar en de bezetting van een enkelvoudig en een meervoudige kamer 1 persoon toevoegen, niet zijnde rechterlijk ambtenaar, die als deskundig lid naast 1, onderscheidenlijk 3 rechterlijk ambtenaren met rechtspraak belast, deelneemt aan de rechtspraak. Indien de stemmen staken, geeft de stem van de rechterlijk ambtenaar onderscheidenlijk de rechterlijke ambtenaren de doorslag. &lt;/blockquote&gt;&lt;p&gt;Verder is geregeld dat deze deskundigen ook een eed of belofte moeten afleggen en dat de bepalingen die nu op deskundigen van de pachtkamer van toepassing ook op die personen van toepassing zijn. &lt;/p&gt;&lt;p&gt;In de toelichting wordt gesproken over ‘de deskundige lekenrechter’. Het is een persoon die geen jurist is, maar wel bijzondere deskundigheid heeft op een ander terrein welke deskundigheid nodig is om in een concrete zaak geïnformeerd oordeel over het geschil te kunnen geven. In de toelichting wordt verwezen naar de kamers voor het kwekersrecht. Het idee is dat in het kader van de experimentele procedure partijen samen met de rechter beoordelen in een vroeg stadium of het toevoegen van een deskundige lekenrechter noodzakelijk is. Partijen kunnen bij aanvang van de procedure vragen om een regiezitting met de rechter, waar afspraken gemaakt kunnen worden over het toevoegen van een dergelijk deskundig lid aan de kamer. Maar ook kan de rechter die de zaak onder zich krijgt, ambtshalve een deskundige lekenrechter naast zich aan de kamer toevoegen als hij van oordeel is dat dat nodig is voor een goede afdoening van de zaak. &lt;/p&gt;&lt;p&gt;De huidige voorzitter van de pachtkamer van het gerechtshof Arnhem-Leeuwarden heeft vorig jaar in dit tijdschrift al aandacht voor deze wet gevraagd.[22] Immers ook in het agrarisch recht is voorstelbaar dat buiten pachtzaken deskundigen worden ingeschakeld. &lt;/p&gt;&lt;h3&gt;9. Conclusie&lt;/h3&gt;&lt;p&gt;Voor de pachtrechtspraak geldt dat de uitzonderingspositie van de deskundige leden mogelijk gaat veranderen, in die zin dat de uitzondering de regel zal worden. Voor zover dat niet het geval is, is er geen aanleiding om in dit onderdeel van het agrarisch recht de uitzonderingspositie op te heffen door de pachtkamers af te schaffen. &lt;/p&gt;</content><legacyfootnotes/><footnotes><footnote>1 Asser/Valk – 7-III 2020, nr. 9.</footnote><footnote>2 Art. 48, 48a, 48b, 69 en 69a RO.</footnote><footnote>3 Boek 3, titel 16.</footnote><footnote>4 Wet van 6 december 2006 ter uitvoering van titel 7.5 (Pacht) van het Burgerlijk wetboek inzake de samenstelling en werkwijze van de grondkamers en de centrale grondkamer, &lt;span class="italic"&gt;Stb.&lt;/span&gt; 2007, 164.</footnote><footnote>5 Zie voor een beschrijving van de taken van de grondkamer: W.L. Valk, ‘Kracht en gezag van beslissing van grondkamer en rechter’, &lt;span class="italic"&gt;TvAR&lt;/span&gt; 2020, p. 166 e.v.</footnote><footnote>6 Zie art. 1019q lid 2 Rv. Op grond van art. 1019s Rv kan de pachtkamer van een rechtbank bepalen dat de behandeling van de zaak geheel of gedeeltelijk zal geschieden door een uit haar midden aangewezen rechter-commissaris. De beslissing wordt door de (voltallige) pachtkamer genomen.</footnote><footnote>7 De tekst is ook in het Fries beschikbaar.</footnote><footnote>8 G. de Groot en N.A. Elbers, Raad voor de Rechtspraak, Research Memoranda nr. 3, jaargang 4, 2008, te vinden op www.rechtspraak.nl.</footnote><footnote>9 EHRM 22 juni 2004, &lt;span class="italic"&gt;NJ&lt;/span&gt; 2005, 114.</footnote><footnote>10 G. de Groot en N.A. Elbers, Raad voor de Rechtspraak, Research Memoranda nr. 3, jaargang 4, 2008, p. 19 en het daar genoemde arrest van EHRM 22 juni 1989, 11179/84.</footnote><footnote>11 EHRM 10 februari 1983, &lt;span class="italic"&gt;NJ &lt;/span&gt;1987, 315.</footnote><footnote>12 Zie P. de Visser, De deelneming van deskundigen aan rechtspraak, 1971 p. 16-28.</footnote><footnote>13 Zie P. de Visser, De deelneming van deskundigen aan rechtspraak, 1971 p. 20.</footnote><footnote>14 Zie P. de Visser, De deelneming van deskundigen aan rechtspraak, 1971 p. 20.</footnote><footnote>15 De Pachtwet 1937 trad op 1 november 1938 in werking en heeft maar korte tijd werking gehad. Op 25 november 1941 werd het Pachtbesluit afgekondigd.</footnote><footnote>16 MvA par. 10, p. 14.</footnote><footnote>17 Dit advies is niet (meer) op internet te vinden. Het is door de NVVR aan de auteur desgevraagd ter beschikking gesteld.</footnote><footnote>18 Brief minister LNV d.d. 22 maart 2019, &lt;span class="italic"&gt;Kamerstukken II&lt;/span&gt; 2018/19, 27924, nr. 73.</footnote><footnote>19 Via www.rechtspraak.nl is in het onderdeel Beroepsgegevens en nevenfuncties van rechters zijn de (plaatsvervangend) leden van de pachtkamers in eerste aanleg en in hoger beroep te vinden.</footnote><footnote>20 Zie ook G.M.F. Snijders, ‘Breng aantal pachtkamers terug’, &lt;span class="italic"&gt;TvAR&lt;/span&gt; 2011, p. 353.</footnote><footnote>21 Wet van 24 juni 2020, houdende regels inzake invoering van een tijdelijke mogelijkheid voor experimenten in de rechtspleging.</footnote><footnote>22 Mr Th.C.M. Willemse, ‘Vereenvoudiging en professionalisering in pachtzaken’, &lt;span class="italic"&gt;TvAR &lt;/span&gt;2019, p. 85.</footnote></footnotes><auteurs>mr. E.H.M. Harbers</auteurs><published>2021-06-14 15:13:49</published><modified>2021-06-14 16:04:42</modified><editiondate>2021-06-14</editiondate><htmlpath>https://denhollander.info/artikel/16717</htmlpath></article>
</articles></edition>