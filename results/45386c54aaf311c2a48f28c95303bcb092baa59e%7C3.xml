<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2015</searchword><id>11789</id><udhid>UDH:TvAR/11789</udhid><titel>Beëindiging van het erfpachtrecht; en dan?</titel><searchwords><searchword>TvAR 1/2015</searchword><searchword>UDH:TvAR/11789</searchword></searchwords><attachments><attachment><name>17190.pdf</name><extention>pdf</extention><url>https://denhollander.info/download/17190/ci</url></attachment></attachments><inleiding>&lt;h2&gt;Inleiding&lt;/h2&gt;&lt;p&gt;Het erfpachtrecht is geregeld in 16 artikelen die zijn opgenomen in titel 7 van Boek 5 BW. De regeling lijkt erg overzichtelijk, ook voor wat betreft de beëindiging van het erfpachtrecht. Art. 5:87 BW regelt wanneer de erfpachter en de eigenaar het erfpachtrecht kunnen opzeggen. Vervolgens is in art. 5:88 BW uitgewerkt hoe die opzegging moet plaatsvinden. Art. 5:99 BW bevat een regeling omtrent de vergoeding van de waarde van de opstallen. Tot slot wordt in art. 5:100 BW voor bepaalde gevallen een retentierecht aan de erfpachter en de eigenaar toegekend.&lt;/p&gt;&lt;p&gt;In de praktijk blijkt de beëindiging van het erfpachtrecht voor partijen vaak een stuk gecompliceerder, zeker indien partijen het niet eens zijn over de beëindiging of indien er derden bij de beëindiging zijn betrokken. Om die reden zal ik in dit artikel nader stilstaan bij het einde van het erfpachtrecht. Eerst zal ik het wettelijk kader schetsen. Ik zal daarbij kort ingaan op de verschillende wijzen waarop het erfpachtrecht kan eindigen, de wettelijke vergoedingsregelingen, het wettelijke retentierecht en tot slot op de positie van betrokken derden (zoals beperkt gerechtigden, beslagleggers, huurders, pachters en ondererfpachters). Vervolgens zal ik voor wat betreft de meest voorkomende beëindigingsvormen uitwerken hoe de beëindiging plaatsvindt en hoe de beëindiging wordt verwerkt in de openbare registers. Voor zover derden daarbij een bijzondere positie innemen of de erfpachter afwijkende aanspraken jegens de eigenaar heeft, zal ik daarbij stilstaan.&lt;/p&gt;</inleiding><content>&lt;h2&gt;Het wettelijk kader&lt;/h2&gt;&lt;h3&gt;Wijzen waarop het erfpachtrecht kan eindigen&lt;/h3&gt;&lt;ul&gt;&lt;li class="Opsomming_Dash"&gt;Het erfpachtrecht is een beperkt recht.[1] Een beperkt recht kan op grond van art. 3:81 lid 2 BW op verschillende wijzen tenietgaan, te weten:&lt;/li&gt;&lt;li class="Opsomming_Dash"&gt;doordat het recht waaruit het beperkte recht is afgeleid tenietgaat;[2]&lt;/li&gt;&lt;li class="Opsomming_Dash"&gt;door het verloop van de tijd waarvoor het recht is gevestigd;[3]&lt;/li&gt;&lt;li class="Opsomming_Dash"&gt;door het in vervulling gaan van een ontbindende voorwaarde waaronder het recht is gevestigd;[4]&lt;/li&gt;&lt;li class="Opsomming_Dash"&gt;door afstand;[5]&lt;/li&gt;&lt;li class="Opsomming_Dash"&gt;door opzegging, indien de bevoegdheid daartoe bij de wet of bij de vestiging van het recht aan de hoofdgerechtigde, de beperkt gerechtigde of aan beiden is toegekend;[6]&lt;/li&gt;&lt;li class="Opsomming_Dash"&gt;door vermenging;[7]&lt;/li&gt;&lt;/ul&gt;&lt;p&gt;en op de overige in de wet voor iedere soort aangegeven wijzen van tenietgaan.[8] Daarbij kan bijvoorbeeld gedacht worden aan verjaring,[9] onteigening,[10] en beëindiging van het erfpachtrecht door de rechter op grond van onvoorziene omstandigheden.[11] Daarnaast is bij erfpachtrechten die voor 1992 zijn gevestigd in bepaalde gevallen beëindiging mogelijk op grond van de Overgangswet nieuw Burgerlijk Wetboek.[12]&lt;/p&gt;&lt;h3&gt;Wettelijke vergoedingsregeling&lt;/h3&gt;&lt;p&gt;Bij het einde van het erfpachtrecht kan de erfpachter in beginsel aanspraak maken op betaling van een vergoeding door de eigenaar. In de wet zijn twee vergoedingsregelingen opgenomen, die zijn vastgelegd in art. 5:87 lid 2 BW respectievelijk art. 5:99 BW.&lt;/p&gt;&lt;p&gt;Allereerst bepaalt art. 5:87 lid 2 BW dat de erfpachter bij beëindiging op grond van wanbetaling of ernstig tekortschieten in de zin van dat artikel recht heeft op vergoeding van de waarde van het erfpachtrecht, onder aftrek van hetgeen de eigenaar uit hoofde van het erfpachtrecht van de erfpachter te vorderen heeft. De eigenaar kan bijvoorbeeld niet betaalde canon, achterstallig onderhoud en niet betaalde zakelijke belastingen verrekenen.[13] In de erfpachtakte kan niet ten nadele van de erfpachter van deze bepaling worden afgeweken.[14] Deze vergoeding zal in dit artikel verder worden aangeduid als ‘de vergoeding van de waarde van het erfpachtrecht’.&lt;/p&gt;&lt;p&gt;Daarnaast regelt art. 5:99 BW dat de erfpachter bij het einde van het erfpachtrecht recht heeft op vergoeding van de waarde van de nog aanwezige gebouwen, werken en beplantingen, die door hemzelf of een rechtsvoorganger zijn aangebracht of tegen vergoeding der waarde van de eigenaar zijn overgenomen. In de akte van vestiging kan worden bepaald dat de erfpachter geen recht op een dergelijke vergoeding heeft:&lt;/p&gt;&lt;ul&gt;&lt;li class="Opsomming_Dash"&gt;indien de in erfpacht gegeven grond een andere bestemming had dan die van woningbouw;&lt;/li&gt;&lt;li class="Opsomming_Dash"&gt;indien de erfpachter de gebouwen, werken en beplantingen niet zelf heeft bekostigd;&lt;/li&gt;&lt;li class="Opsomming_Dash"&gt;indien de erfpacht geëindigd is door opzegging door de erfpachter;&lt;/li&gt;&lt;li class="Opsomming_Dash"&gt;voor zover de gebouwen, werken en beplantingen onverplicht waren aangebracht en hij ze bij het einde van de erfpacht mocht wegnemen.&lt;/li&gt;&lt;/ul&gt;&lt;p&gt;Ook ten aanzien van deze vergoeding geldt dat de eigenaar hiervan mag afhouden wat hij uit hoofde van het erfpachtrecht van de erfpachter te vorderen heeft. Deze vergoeding zal in dit artikel worden aangeduid als ‘de vergoeding van de waarde van de opstallen’.&lt;/p&gt;&lt;p&gt;De vergoedingsregeling uit art. 5:99 BW is niet van toepassing op erfpachtrechten die voor 1992 zijn gevestigd.[15]&lt;/p&gt;&lt;p&gt;In de literatuur bestaat discussie over de vraag of beide vergoedingsverplichtingen naast elkaar bestaan of dat art. 5:87 lid 2 BW een bijzondere regeling vormt ten opzichte van art. 5:99 BW. De meest voorkomende opvatting in de literatuur en rechtspraak is dat de waarde van het erfpachtrecht (art. 5:87 lid 2 BW) gelijk is aan de opbrengst die een derde voor het erfpachtrecht over zou hebben, indien het erfpachtrecht onder dezelfde voorwaarden en voor de resterende duur zou worden voortgezet.[16] Die waarde zal hoger zijn indien de erfpachter op grond van de erfpachtakte bij het eindigen van het erfpachtrecht (op andere gronden dan wanbetaling of ernstig tekortschieten) recht heeft op vergoeding van de waarde van de opstallen (art. 5:99 BW).&lt;/p&gt;&lt;h3&gt;Retentierecht&lt;/h3&gt;&lt;p&gt;De erfpachter heeft bij het einde van het erfpachtrecht een retentierecht op de erfpachtzaak totdat de aan hem verschuldigde vergoeding is betaald.[17] Van deze regeling kan in de erfpachtakte niet worden afgeweken.[18] Op het retentierecht zijn de algemene artikelen ten aanzien van het retentierecht uit art. 3:290 e.v. BW van toepassing.[19]&lt;/p&gt;&lt;p&gt;Het retentierecht houdt voor de erfpachter de bevoegdheid in om de onroerende zaak onder zich te houden. Hij zal in beginsel niet aan ontruiming mee hoeven werken, totdat zijn vordering is voldaan.[20] Ik plaats hierbij echter een belangrijke kanttekening. In de praktijk komt het regelmatig voor dat de erfpachter gedurende de periode dat hij zich op het retentierecht beroept, gebruik blijft maken van de onroerende zaak. Het retentierecht omvat echter slechts het recht om de onroerende zaak onder zich te houden en niet (tevens) de bevoegdheid om de zaak te gebruiken.[21] De erfpachter is mijns inziens dus niet bevoegd de onroerende zaak na het einde van het erfpachtrecht (en zolang het retentierecht duurt) te blijven gebruiken.[22] Doet de erfpachter dat wel, dan wordt hij ongerechtvaardigd verrijkt en kan de eigenaar naar mijn mening aanspraak maken op schadevergoeding.&lt;/p&gt;&lt;p&gt;Ook de eigenaar heeft onder bepaalde omstandigheden een retentierecht. Dat retentierecht ziet op ‘hetgeen de erfpachter mocht hebben afgebroken’. De eigenaar kan zich op het retentierecht beroepen totdat aan hem is voldaan hetgeen hij uit hoofde van het erfpachtrecht van erfpachter te vorderen heeft.[23] Gedacht kan daarbij worden aan de kosten die verband houden met het terugbrengen van de onroerende zaak in de oorspronkelijk staat[24] of aan de betaling van achterstallige canon.[25] De vraag is echter in hoeverre de eigenaar daadwerkelijk profijt heeft van dit wettelijke retentierecht. Ik zal dat illustreren aan de hand van twee voorbeelden. De erfpachter heeft in beginsel het recht de door hem geplaatste gebouwen, werken en beplantingen voor het einde van het erfpachtrecht weg te nemen.[26] Indien bij het einde van het erfpachtrecht nog een stapel stenen op de onroerende zaak achterblijft, heeft de eigenaar weinig aan zijn retentierecht, aangezien de waarde daarvan nihil tot negatief zal zijn. Dat zou anders zijn als er bijvoorbeeld een demontabele loods op de onroerende zaak staat en de onderdelen na demontage nog op de onroerende zaak liggen.&lt;/p&gt;&lt;h3&gt;Positie van derden&lt;/h3&gt;&lt;p&gt;Bij beëindiging van het erfpachtrecht kunnen diverse derden betrokken zijn. Daarbij kan worden gedacht aan beperkt gerechtigden (zoals hypotheekhouders), beslagleggers, huurders, pachters en ondererfpachters. Hun positie bij het eindigen van het erfpachtrecht zal hierna op hoofdlijnen worden besproken.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Beperkt gerechtigden en beslagleggers&lt;/span&gt;&lt;/p&gt;&lt;p&gt;Bij opzegging door de eigenaar op grond van wanbetaling of ernstig tekortschieten, dient de opzegging op straffe van nietigheid binnen acht dagen te worden betekend aan degenen die als beperkt gerechtigde of beslaglegger op het erfpachtrecht in de openbare registers staan ingeschreven.[27]&lt;/p&gt;&lt;p&gt;Voorts hebben hypotheekhouders die een hypotheekrecht op het erfpachtrecht hebben verkregen bij het einde van het erfpachtrecht van rechtswege een pandrecht op de vergoeding die daarvoor in de plaats treedt.[28]&lt;/p&gt;&lt;p&gt;Indien het erfpachtrecht door vermenging of afstand tenietgaat, werkt die afstand of vermenging niet ten nadele van hen die op het erfpachtrecht een beperkt recht hebben.[29] Wordt de vordering van de hypotheekhouder niet voldaan, dan ‘herleeft’ het erfpachtrecht en kan de hypotheekhouder het erfpachtrecht executeren als ware het nooit geëindigd.[30]&lt;/p&gt;&lt;p&gt;Voor de positie van beslagleggers is voorts het volgende van belang. Op grond van de wet[31] vallen onder het beslag eveneens vorderingen tot vergoeding die na inschrijving van het beslag in de plaats van de zaak treden. In de literatuur en rechtspraak wordt aangenomen dat een beëindigingsvergoeding op grond van art. 5:87 lid 2 of 5:99 BW een dergelijke vergoeding vormt.[32] De literatuur en rechtspraak zijn echter verdeeld over de vraag of het beslag van rechtswege op voormelde vergoedingen rust, of dat hiervoor eerst betekening aan de eigenaar van de onroerende zaak noodzakelijk is.[33]&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Huurders en pachters&lt;/span&gt;&lt;/p&gt;&lt;p&gt;Op grond van de wet is de erfpachter gerechtigd de onroerende zaak te verhuren of verpachten, tenzij in de erfpachtakte anders is bepaald.[34] De eigenaar is verplicht een bevoegdelijk aangegane huurovereenkomst of pachtovereenkomst[35] na het einde van het erfpachtrecht gestand te doen.[36] De eigenaar kan gestanddoening weigeren indien zonder zijn toestemming:[37]&lt;/p&gt;&lt;ul&gt;&lt;li class="Opsomming_Dash"&gt;de overeengekomen tijdsduur van de huur langer is dan met het plaatselijk gebruik overeenstemt of 290-bedrijfsruimte is verhuurd voor een langere tijd dan vijf jaren;[38]&lt;/li&gt;&lt;li class="Opsomming_Dash"&gt;de verpachting is geschied voor een langere duur dan twaalf jaar voor hoeven en zes jaar voor los land;&lt;/li&gt;&lt;li class="Opsomming_Dash"&gt;de verhuring of verpachting is geschied op ongewone en voor de eigenaar bezwarende voorwaarden.&lt;/li&gt;&lt;/ul&gt;&lt;p&gt;De eigenaar verliest de bevoegdheid om gestanddoening te weigeren indien de huurder of pachter hem een redelijke termijn heeft gesteld om zich omtrent de gestanddoening te verklaren en hij zich niet binnen deze termijn heeft uitgesproken.[39]&lt;/p&gt;&lt;p&gt;Voor de verhuur van woonruimte waarin de huurder zijn hoofdverblijf heeft en waarop art. 7:271 tot en met 7:277 BW van toepassing zijn, geldt een afwijkende regeling. De eigenaar is verplicht een dergelijke huurovereenkomst gestand te toen, ook indien de huurovereenkomst niet bevoegdelijk is aangegaan of zonder zijn toestemming voorwaarden als hiervoor gemeld zijn overeengekomen. Wel kan de eigenaar binnen zes maanden nadat hij de huurovereenkomst gestand heeft gedaan, vorderen dat de rechter een tijdstip zal vaststellen waarop de huurovereenkomst eindigt, op de grond dat:&lt;/p&gt;&lt;ul&gt;&lt;li class="Opsomming_Dash"&gt;de huurder vanuit financieel oogpunt onvoldoende waarborg biedt voor een behoorlijke nakoming van de huurovereenkomst;&lt;/li&gt;&lt;li class="Opsomming_Dash"&gt;de huurovereenkomst is aangegaan met de kennelijke strekking om de huurder ten opzichte van de eigenaar de positie van huurder te verschaffen;&lt;/li&gt;&lt;li class="Opsomming_Dash"&gt;in de gegeven omstandigheden naar maatstaven van redelijkheid en billijkheid, mede gelet op soortgelijke woonruimte alsmede op de inhoud van de erfpachtakte en de huurovereenkomst niet van hem gevergd kan worden dat hij de huurovereenkomst voortzet;&lt;/li&gt;&lt;li class="Opsomming_Dash"&gt;als de huurder indien het woonruimte betreft waarop hoofdstuk 2 van de Huisvestingswet 2014 van toepassing is, niet een huisvestingsvergunning als bedoeld in art. 8 van die wet overlegt.[40]&lt;/li&gt;&lt;/ul&gt;&lt;p&gt;Deze regeling omtrent de verhuur van woonruimte is ook voor erfpacht van agrarisch onroerend goed relevant. Voor zover er op de onroerende zaak gebouwen aanwezig zijn en deze worden verhuurd ten behoeve van bewoning, komt voormelde regeling in beeld. Dat geldt dus ook als er een loods of bedrijfswoning op de onroerende zaak staat die op grond van het bestemmingsplan en/of erfpachtakte niet voor bewoning (anders dan ten behoeve van het agrarische bedrijf) mag worden gebruikt. Op basis van voormelde factoren kan dan worden getracht beëindiging door de rechter te bewerkstelligen. Lukt dat niet, dan is de eigenaar aan de gesloten huurovereenkomst gebonden.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Ondererfpachters&lt;/span&gt;&lt;/p&gt;&lt;p&gt;De erfpachter is bevoegd de onroerende zaak geheel of gedeeltelijk in ondererfpacht uit te geven, tenzij in de erfpachtakte anders is bepaald.[41] De ondererfpacht gaat bij het einde van het erfpachtrecht teniet, tenzij deze eindigt door afstand of vermenging, of indien de eigenaar bij een in de openbare registers ingeschreven notariële akte heeft verklaard met de vestiging van het ondererfpachtrecht in te stemmen.[42] Voorts kan de eigenaar, indien de erfpachter de verschuldigde canon niet voldoet, het erfpachtrecht vrij van ondererfpacht uitwinnen, tenzij de eigenaar bij een in de openbare registers ingeschreven notariële akte heeft verklaard met de vestiging van het ondererfpachtrecht in te stemmen.[43]&lt;/p&gt;&lt;h2&gt;Enkele concrete wijzen van beëindiging nader bezien&lt;/h2&gt;&lt;p&gt;In het navolgende zal ik voor een aantal gevallen uitwerken hoe de beëindiging van het erfpachtrecht plaatsvindt en hoe die beëindiging wordt verwerkt in de openbare registers. Ik plaats daarbij op voorhand de kanttekening dat één en ander anders kan zijn indien in de erfpachtakte ten aanzien van één of meerdere onderdelen een afwijkende regeling is opgenomen.&lt;/p&gt;&lt;h3&gt;Het verstrijken van de overeengekomen  duur/opzegging&lt;/h3&gt;&lt;p&gt;Partijen kunnen in de erfpachtakte de duur van het erfpachtrecht regelen.[44] Wanneer de tijd waarvoor het erfpachtrecht is gevestigd is verstreken, duurt het erfpachtrecht voort, tenzij de erfpachter de onroerende zaak op dat tijdstip heeft ontruimd of de eigenaar binnen zes maanden na dat tijdstip doet blijken dat hij het erfpachtrecht als geëindigd beschouwt.[45] Indien het erfpachtrecht na voormeld tijdstip voortduurt, kunnen de eigenaar en de erfpachter het erfpachtrecht op elk gewenst moment opzeggen.[46] De opzegging dient plaats te vinden bij deurwaardersexploot,[47] tenminste één jaar voor het tijdstip waartegen wordt opgezegd.[48]&lt;/p&gt;&lt;p&gt;Het opzeggingsexploot kan in de openbare registers worden ingeschreven.[49] Inschrijving van het opzeggingsexploot is echter niet verplicht. Als gevolg van de inschrijving is de opzegging voor een ieder door raadpleging van de openbare registers kenbaar. Het erfpachtrecht eindigt echter niet door de inschrijving van de opzeggingsbrief, maar door de opzegging zelf.&lt;/p&gt;&lt;p&gt;Indien de erfpachter de onroerende zaak tijdig heeft ontruimd of de eigenaar heeft doen blijken dat hij het erfpachtrecht als geëindigd beschouwt, eindigt het erfpachtrecht dus op het moment waarop de overeengekomen termijn is verstreken. Indien één van partijen na voortzetting van het erfpachtrecht dat recht opzegt, eindigt het erfpachtrecht op het tijdstip waartegen is opgezegd. Het erfpachtrecht is in beide gevallen al geëindigd, maar staat wel nog ingeschreven in de openbare registers.[50] De inschrijving is ‘waardeloos’ in de zin van de wet.[51]&lt;/p&gt;&lt;p&gt;Beide partijen kunnen er belang bij hebben dat de waardeloze inschrijving uit de openbare registers verdwijnt. Zo zal de erfpachter er belang bij kunnen hebben dat hij bijvoorbeeld niet meer wordt aangeslagen voor onroerende zaak belasting, terwijl de eigenaar daarbij belang kan hebben als hij de onroerende zaak wil verkopen of een nieuw erfpachtrecht wil vestigen.&lt;/p&gt;&lt;p&gt;De wet bevat een regeling die het verwijderen van waardeloze inschrijvingen uit de openbare registers mogelijk maakt. Al degenen ten behoeve van wie de inschrijving heeft gestrekt[52] zijn verplicht aan eenieder die daarbij een onmiddellijk belang heeft, op diens verzoek, een schriftelijke verklaring af te geven. Die verklaring dient de feiten te bevatten waarop de waardeloosheid berust.[53] Deze verklaring kan vormvrij geschieden. Een dergelijke verklaring kan in de openbare registers worden ingeschreven.[54] Voor die inschrijving is een door de notaris opgemaakte verklaring nodig inhoudende dat degenen ten behoeve van wie de inschrijving zou hebben gestrekt, schriftelijk hebben verklaard dat zij waardeloos is.[55] De desbetreffende verklaringen worden aan de notariële verklaring gehecht. De notaris zal veelal echter wel willen kunnen verifiëren dat de door de belanghebbenden afgelegde verklaringen daadwerkelijk van die personen afkomstig zijn.[56] De notariële verklaring dient te zijn opgemaakt bij notariële akte.[57]&lt;/p&gt;&lt;p&gt;Indien één van partijen weigert mee te werken aan het afgeven van een verklaring van waardeloosheid, kan elke onmiddellijk belanghebbende de rechtbank verzoeken om de inschrijving waardeloos te verklaren.[58] Het vonnis dat de verklaring bevat, kan pas in de openbare registers worden ingeschreven zodra het in kracht van gewijsde is gegaan.[59] Bij inschrijving van een in kracht van gewijsde gegane uitspraak dient een verklaring van de griffier van het gerecht dat de uitspraak heeft gedaan te worden gevoegd waaruit blijkt dat tegen de uitspraak geen rechtsmiddel meer open staat.[60] Met het oog daarop dienen verzet, hoger beroep en cassatie tegen een dergelijke uitspraak op straffe van niet-ontvankelijkheid binnen acht dagen na het instellen van het rechtsmiddel te worden ingeschreven in het rechtsmiddelenregister van het gerecht dat de uitspraak heeft gewezen.[61]&lt;/p&gt;&lt;h3&gt;Opzegging door de eigenaar op grond van  wanprestatie&lt;/h3&gt;&lt;p&gt;De eigenaar kan het erfpachtrecht opzeggen indien de erfpachter in verzuim is de canon over twee achtereenvolgende jaren te voldoen of op andere wijze in ernstige mate tekortschiet in de nakoming van zijn verplichtingen.[62] Opzegging vindt plaats bij deurwaardersexploot.[63] De opzegtermijn bedraagt minimaal één maand.[64] De opzegging moet op straffe van nietigheid binnen acht dagen worden betekend aan degenen die als beperkt gerechtigde of beslaglegger op het erfpachtrecht in de openbare registers staan ingeschreven.[65]&lt;/p&gt;&lt;p&gt;De opzegging kan worden ingeschreven in de openbare registers. Het erfpachtrecht blijft echter ingeschreven in de openbare registers. Onmiddellijk belanghebbenden kunnen van degenen die belang bij de inschrijving hadden, verlangen dat zij een verklaring van waardeloosheid afleggen. Vervolgens kan een notariële verklaring van waardeloosheid in de openbare registers worden ingeschreven. Weigeren één of meerdere personen een verklaring omtrent de waardeloosheid af te leggen, dan kan aan de rechter worden verzocht de inschrijving van het erfpachtrecht waardeloos te verklaren. Die uitspraak kan, zodra hij onherroepelijk is geworden in de openbare registers worden ingeschreven.&lt;/p&gt;&lt;p&gt;In afwijking van alle andere wijzen van beëindiging heeft de erfpachter bij beëindiging op grond van wanprestatie recht op vergoeding van de waarde van het erfpachtrecht.[66] Zoals hiervoor toegelicht, zal de waarde mede worden beïnvloed door de vraag of bij einde van het erfpachtrecht (op andere wijze) een recht op vergoeding van de waarde van de opstallen zou hebben bestaan.&lt;/p&gt;&lt;h3&gt;Opzegging door de erfpachter of door de  eigenaar op de in de erfpachtakte opgenomen gronden&lt;/h3&gt;&lt;p&gt;De erfpachter is bevoegd het erfpachtrecht op te zeggen, tenzij de erfpachtakte anders bepaalt.[67] Opzegging vindt plaats bij deurwaardersexploot, met een opzegtermijn van minimaal één jaar.[68]&lt;/p&gt;&lt;p&gt;In de erfpachtakte kan aan de eigenaar de bevoegdheid worden toegekend om het erfpachtrecht op te zeggen op andere gronden dan het tekortschieten van de erfpachter in de nakoming van zijn verplichtingen.[69] Gedacht kan worden aan opzegging door overheidsinstanties op grond van het algemeen belang[70] of opzegging door de eigenaar als hij de onroerende zaak zelf in gebruik wil nemen. In veel erfpachtakten is ook het faillissement als opzeggingsgrond opgenomen. Het is echter voor discussie vatbaar of een dergelijke opzeggingsgrond in rechte standhoudt.[71]&lt;/p&gt;&lt;p&gt;Opzegging op grond van een in de erfpachtakte opgenomen opzeggingsgrond (anders dan een tekortschieten door de erfpachter) vindt plaats bij deurwaardersexploot op een termijn van minimaal één jaar.&lt;/p&gt;&lt;p&gt;De opzegging kan worden ingeschreven in de openbare registers, vervolgens dient een verklaring van waardeloosheid in de openbare registers te worden ingeschreven. Weigeren één of meerdere personen hun medewerking daaraan, dan kan de rechter de inschrijving van het erfpachtrecht waardeloos verklaren.&lt;/p&gt;&lt;h3&gt;Beëindiging met wederzijds goedvinden  (afstand)&lt;/h3&gt;&lt;p&gt;Indien de eigenaar en erfpachter overeenkomen dat het erfpachtrecht eindigt, komen zij als het ware overeen dat het erfpachtrecht door de erfpachter wordt overgedragen aan de eigenaar. Dit wordt afstand genoemd.[72] Voor afstand is vereist levering, krachtens een geldige titel, verricht door een daartoe bevoegde persoon.[73] Levering vindt plaats door middel van een notariële akte en inschrijving daarvan in de openbare registers.[74] Het erfpachtrecht eindigt dus pas als de notariële akte in de openbare registers is ingeschreven.&lt;/p&gt;&lt;p&gt;Een bijzonder punt van aandacht vormt het feit dat afstand slechts relatieve werking heeft. Dit betekent dat afstand niet werkt ten nadele van personen die een beperkt recht op het erfpachtrecht hebben, zoals hypotheekhouders.[75] De achterliggende gedachte is de volgende. Als de erfpachter eerst een hypotheekrecht verstrekt en vervolgens afstand doet, vervalt het hypotheekrecht.[76] Op grond van de relatieve werking van afstand, kan de hypotheekhouder als hij niet betaald krijgt, het erfpachtrecht executeren. Feitelijk herleeft het erfpachtrecht daardoor.[77]&lt;/p&gt;&lt;h3&gt;Vonnis op grond van onvoorziene omstandig- heden&lt;/h3&gt;&lt;p&gt;De laatste wijze van beëindiging waar ik in dit artikel bij stil sta, is de mogelijkheid om de rechter te verzoeken het erfpachtrecht op te heffen in verband met onvoorziene omstandigheden. Een dergelijk verzoek kan door de erfpachter of eigenaar worden gedaan. Voorwaarde is wel dat sinds de vestiging van het erfpachtrecht minimaal vijfentwintig jaar zijn verstreken en dat de onvoorziene omstandigheden van dien aard zijn dat naar maatstaven van redelijkheid en billijkheid niet van de eigenaar of erfpachter kan worden gevergd dat het erfpachtrecht in stand blijft.[78] Rust op het erfpachtrecht een beperkt recht, dan kan de rechter de vordering enkel toewijzen indien ook de beperkt gerechtigde in de procedure is betrokken en ook ten aanzien van hem aan voormelde eisen is voldaan.[79] Voorts kan de rechter de vordering onder door hem te stellen voorwaarden toewijzen.[80]&lt;/p&gt;&lt;p&gt;Een erfpachtrecht dat voor 1992 is gevestigd, kan niet op deze grond worden opgeheven.[81]&lt;/p&gt;&lt;p&gt;De uitspraak kan indien zij uitvoerbaar bij voorraad is of in kracht van gewijsde is gegaan in de openbare registers worden ingeschreven.[82] De inschrijving van een in kracht van gewijsde gegaan vonnis dient vergezeld te gaan door een verklaring van de griffier van het gerecht dat de uitspraak heeft gewezen, waaruit blijkt dat tegen de uitspraak geen gewoon rechtsmiddel meer open staat of dat hem drie maanden na de uitspraak niet van het instellen van een gewoon rechtsmiddel is gebleken.[83]&lt;/p&gt;&lt;h3&gt;Conclusie&lt;/h3&gt;&lt;p&gt;Hoewel de wettelijke regeling omtrent beëindiging van het erfpachtrecht duidelijk en overzichtelijk lijkt, blijkt dat in de praktijk niet altijd het geval te zijn. Er zijn diverse formaliteiten en voorschriften waaraan dient te zijn voldaan. Voorts zijn partijen voor de doorhaling van het erfpachtrecht in de openbare registers afhankelijk van de medewerking van hun wederpartij en kunnen derden een belangrijke rol spelen bij de beëindiging.&lt;/p&gt;</content><legacyfootnotes/><footnotes><footnote>* Kim Heesakkers is werkzaam als advocaat bij Hekkelman advocaten en notarissen.</footnote><footnote>1 Art. 3:8 BW.</footnote><footnote>2 Art. 3:81 lid 2 onder a BW. Deze situatie zal zich met name voor kunnen doen in geval van een ondererfpachtrecht, waarbij het erfpachtrecht dat daaraan ten grondslag ligt, tenietgaat.</footnote><footnote>3 Art. 3:81 lid 2 onder b BW, met dien verstande dat in art. 5:98 BW een aanvullende regeling is opgenomen. Op grond van laatstgenoemd artikel duurt het erfpachtrecht na het verstrijken van de overeengekomen periode voort, indien de erfpachter de zaak op dat tijdstip niet heeft ontruimd en de eigenaar niet uiterlijk zes maanden na dat tijdstip heeft doen blijken dat hij het erfpachtrecht als beëindigd beschouwt.</footnote><footnote>4 Art. 3:81 lid 2 onder b BW.</footnote><footnote>5 Art. 3:81 lid 2 onder c BW.</footnote><footnote>6 Op grond van art. 5:87 BW kan het erfpachtrecht door de erfpachter en de eigenaar worden opgezegd. De erfpachter kan het erfpachtrecht opzeggen, tenzij deze bevoegdheid in de erfpachtakte is uitgesloten (art. 5:87 lid 1 BW). (Voor erfpachtrechten die voor 1992 zijn gevestigd, geldt op grond van art. 167 Overgangswet nieuw Burgerlijk Wetboek een afwijkende regeling.) De eigenaar kan opzeggen, indien de erfpachter in verzuim is de canon over twee achtereenvolgende jaren te voldoen of op andere wijze in ernstige mate tekortschiet in de nakoming van zijn andere verplichtingen (art. 5:87 lid 2 BW). Voorts kan in de erfpachtakte de bevoegdheid tot opzegging aan de eigenaar worden toegekend, behoudens op grond van tekortschieten van de erfpachter in de nakoming van zijn verplichtingen (art. 5:87 lid 3 BW).</footnote><footnote>7 Art. 3:81 lid 2 onder e BW.</footnote><footnote>8 Art. 3:81 lid 2 slotzin BW.</footnote><footnote>9 Art. 3:106 en 3:306 BW.</footnote><footnote>10 Art. 3 en 4 Onteigeningswet.</footnote><footnote>11 Art. 5:97 BW.</footnote><footnote>12 Art. 166 Ow NBW en art. 766 oud BW.</footnote><footnote>13 F.J. Vonck, &lt;span class="Cursief"&gt;GS Zakelijke rechten&lt;/span&gt;, art. 99 Boek 5 BW, aantekening 4.</footnote><footnote>14 Art. 5:87 lid 3 BW.</footnote><footnote>15 Art. 170 Ow NBW.</footnote><footnote>16 Zie onder andere Rechtbank Rotterdam 12 januari 2011, ECLI:NL:RBROT:2011:BP7004, Rechtbank Rotterdam 7 september 2011, ECLI:NL:RBROT:2011:BS8898, Rechtbank Rotterdam 24 april 2013 en 31 juli 2013, ECLI:NL:RBROT:2013:CA3047 en ECLI:NL:RBROT:2013:7762, Rechtbank Rotterdam 28 augustus 2013, ECLI:NL:RBROT:2013:6732, F.J. Vonk, &lt;span class="Cursief"&gt;GS Zakelijke rechten&lt;/span&gt;, art. 87 Boek 5 BW, F.J. Vonck, &lt;span class="Cursief"&gt;De flexibiliteit van het recht van erfpacht&lt;/span&gt;, Den Haag: Boom juridische uitgevers 2013, p. 275-277, A.J.H. Pleysier, ‘Moet bij opzegging van een ‘oude’ erfpacht de eigenaar de waarde van de erfpacht aan de erfpachter vergoeden?’, &lt;span class="Cursief"&gt;JBN&lt;/span&gt; 2007-49. Anders A.A. van Velten, &lt;span class="Cursief"&gt;Privaatrechtelijke aspecten van onroerend goed&lt;/span&gt;, Deventer: Kluwer 2012, p. 553 en ‘Privaatrechtelijke aspecten van stedelijke erfpacht’, in: Erfpacht (Preadvies KNB), 1995, p. 55. Van Velten meent dat bij samenloop van art. 5:87 lid 2 en art. 5:99 BW, de vergoeding van de waarde van het erfpachtrecht enkel betrekking kan hebben op de grond, aangezien de opstalwaarde op grond van art. 5:99 BW moet worden vergoed.</footnote><footnote>17 Art. 5:100 lid 1 BW. Gedacht moet worden aan de vergoedingen uit art. 5:87 lid 2 en 5:99 BW.</footnote><footnote>18 Art. 5:100 lid 2 BW.</footnote><footnote>19 Op deze artikelen zal ik in dit artikel niet ingaan, aangezien dit de reikwijdte van dit artikel te buiten gaat.</footnote><footnote>20 Op de mogelijke uitzonderingen op dit uitgangspunt zal ik in dit artikel niet nader ingaan.</footnote><footnote>21 De Rechtbank Arnhem oordeelde op 5 april 2006 (ECLI:NL:RBARN:2006:AW7233) in vergelijkbare zin door te oordelen: &lt;span class="Cursief"&gt;‘Wat het retentierecht inhoudt, volgt uit de wet. [gedaagde 1] mag de in erfpacht uitgegeven onroerende zaak terughouden. Zij mag haar niet aan derden in gebruik geven. De huurpenningen die [gedaagde 4] verschuldigd is op grond van de huurovereenkomst, zijn vanaf 1 januari 2005 verschuldigd aan de Waalboog in haar hoedanigheid van opvolgend verhuurder. (…)’.&lt;/span&gt;</footnote><footnote>22 Dit laat onverlet de zorgplicht die op grond van art. 3:290 e.v. BW op de erfpachter rust en die (zeker bij agrarische percelen) de verplichting met zich mee kan brengen dat de erfpachter wel bepaalde handelingen ten aanzien van de onroerende zaak dient te verrichten. Ik zal dit aspect gelet op de reikwijdte van dit artikel verder buiten beschouwing laten.</footnote><footnote>23 Art. 5:100 lid 3 BW.</footnote><footnote>24 Art. 5:89 lid 3 BW. Zie ook F.J. Vonck, &lt;span class="Cursief"&gt;GS Zakelijke rechten&lt;/span&gt;, art. 100 Boek 5 BW, aantekening A4.</footnote><footnote>25 S.E. Bartels, &lt;span class="Cursief"&gt;Asser/Mijnssen, Van Velten &amp;amp; Bartels 5*&lt;/span&gt;, 2008, nr. 242.</footnote><footnote>26 Art. 5:89 lid 3 BW. In de Parlementaire Geschiedenis van het nieuwe Burgerlijk Wetboek, Boek 5, Zakelijke rechten, p. 349 en 350 is hierover voorts overwogen: &lt;span class="Cursief"&gt;‘(…) Men vraagt daar namelijk of het retentierecht van de eigenaar uitsluitend geldt voor hetgeen de erfpachter ‘mocht hebben afgebroken’ of dat het ook geldt voor hetgeen hij ‘mag afbreken’. Met andere woorden: mag de eigenaar het afbreken beletten zolang de erfpachter niet heeft voldaan wat de eigenaar uit hoofde van het erfpachtsrecht van hem heeft te vorderen?&lt;/span&gt;&lt;span class="Cursief"&gt;De regeringscommissaris antwoordt dat lid 3 ervan uitgaat dat de erfpachter in beginsel tot de wegvoering van het afgebrokene bevoegd is. gedacht moet met name worden aan de bevoegdheid tot wegneming van gebouwen en werken, bedoeld in art. 5.7.1.3, lid 3 &lt;/span&gt;[thans art. 6:89 lid 3 BW]&lt;span class="Cursief"&gt;. Het is duidelijk dat de eigenaar de erfpachter niet kan verbieden deze bevoegdheid uit te oefenen, mits deze uitoefening tijdig, dat wil zeggen op zijn laatst bij het einde van de erfpacht, geschiedt. Is de erfpacht eenmaal geëindigd en is door de erfpachter bij het einde van de erfpacht van zijn voormelde bevoegdheid geen gebruik gemaakt, dan kan de eigenaar hem verbieden dit naderhand alsnog te doen. Het retentierecht van artikel 5.7.1.12, lid 3 &lt;/span&gt;[thans: art. 5:100 lid 3 BW]&lt;span class="Cursief"&gt; is daartoe niet nodig. Wel is dit nodig om te voorkomen dat de erfpachter hetgeen hij bevoegd heeft afgebroken, weghaalt, voordat hij het door hem verschuldigde heeft voldaan. Van de omstandigheden van het concrete geval – te beoordelen aan de hand van de redelijkheid en billijkheid, bedoeld in artikel 6.5.3.1 &lt;/span&gt;[thans: art. 6:248 BW]&lt;span class="Cursief"&gt;  juncto artikel 6.5.1.6 &lt;/span&gt;[thans: art. 6:216 BW] &lt;span class="Cursief"&gt;– zal afhangen in hoeverre de eigenaar aan wie het retentierecht toekomt de erfpachter mede kan beletten een wellicht nog niet voltooide afbraak voort te zetten.’.&lt;/span&gt;</footnote><footnote>27 Art. 5:87 lid 2 BW.</footnote><footnote>28 Art. 3:229 BW. Zie ook P.A. Stein, &lt;span class="Cursief"&gt;GS Vermogensrecht&lt;/span&gt;, art. 229 Boek 3 BW, aantekening 4; A.I.M. van Mierlo, &lt;span class="Cursief"&gt;Asser/Van Mierlo &amp;amp; Van Velten 3-VI*&lt;/span&gt;, 2010, nummer 58 en 59</footnote><footnote>29 Art. 3:81 lid 3 BW.</footnote><footnote>30 A.H.T. Heisterkamp, &lt;span class="Cursief"&gt;Pitlo/Reehuis &amp;amp; Heisterkamp Goederenrecht&lt;/span&gt;, Deventer: Kluwer 2012, nummer 603.</footnote><footnote>31 Art. 507a Rv.</footnote><footnote>32 J.C. van Straten, ‘Vorderingen tot vergoeding die in de plaats treden van bezwaarde of beslagen goederen’, &lt;span class="Cursief"&gt;WPNR&lt;/span&gt; 2009/6782, annotatie J.B. Spath bij Rechtbank Zutphen 9 mei 2007, &lt;span class="Cursief"&gt;JOR&lt;/span&gt; 2007/252, &lt;span class="Cursief"&gt;Asser/Mijnssen, Van Mierlo &amp;amp; Van Velten 3-III&lt;/span&gt;, 2010, nummer 280, W.G. Huijgen, &lt;span class="Cursief"&gt;Tekst en commentaar Burgerlijk Wetboek&lt;/span&gt;, 2013, art. 3:229 BW, aantekening 1, W.H.M. Reehuis, &lt;span class="Cursief"&gt;Pitlo/Reehuis &amp;amp; Heisterkamp Goederenrecht&lt;/span&gt;, Deventer: Kluwer 2012, nummer 756, E.B. Rank-Berenschot, &lt;span class="Cursief"&gt;Snijders/Rank-Berenschot Goederenrecht&lt;/span&gt;, 2007, nummer 509 en Gerechtshof Arnhem 14 oktober 2008, ECLI:NL:GHARN:2008:BG0390 (hoger beroep van voormelde zaak bij de Rechtbank Zutphen 9 mei 2007).</footnote><footnote>33 J.C. van Straten, ‘Vorderingen tot vergoeding die in de plaats treden van bezwaarde of beslagen goederen’, &lt;span class="Cursief"&gt;WPNR&lt;/span&gt; 2009/6782, annotatie J.B. Spath bij Rechtbank Zutphen 9 mei 2007, &lt;span class="Cursief"&gt;JOR&lt;/span&gt; 2007/252, J.W. Westenberg, &lt;span class="Cursief"&gt;SDU commentaar Burgerlijk Procesrecht&lt;/span&gt;, 2012, art. 507a Rv, A.W. Jongbloed en N.W.M. van den Heuvel, &lt;span class="Cursief"&gt;Tekst en commentaar Rechtsvordering&lt;/span&gt;, 2014, art. 507a Rv, aantekening b, J.B. Spath, &lt;span class="Cursief"&gt;Zaaksvervanging&lt;/span&gt;, Deventer: Kluwer 2010, nummer 50 en L.P. Broekveldt, &lt;span class="Cursief"&gt;Derdenbeslag&lt;/span&gt;, Deventer: Kluwer 2003, nummer 512.</footnote><footnote>34 Art. 5:94 lid 1 BW.</footnote><footnote>35 De voorwaarde dat de huurovereenkomst bevoegdelijk moet zijn aangegaan ziet op de in art. 5:94 lid 1 BW bedoelde bevoegdheid. Zie HR 25 november 2005, ECLI:NL:HR:2005:AT8242.</footnote><footnote>36 Art. 5:94 lid 2 eerste zin BW.</footnote><footnote>37 Art. 5:94 lid 2 BW.</footnote><footnote>38 De eigenaar mag gestanddoening van de huurovereenkomst in dat geval slechts weigeren voor zover die huurovereenkomst langer zal lopen dan de in art. 5:94 lid 2 BW bedoelde tijdsduur, te rekenen vanaf de dag waarop het erfpachtrecht eindigt, aldus HR 29 november 2002, ECLI:NL:HR:2002:AE4553 en HR 25 november 2005, ECLI:NL:HR:2005:AT8242. Niet van belang is dus de huurperiode waarvoor de huurovereenkomst oorspronkelijk is aangegaan, maar de huurperiode die ten tijde van het erfpachtrecht nog loopt. Voorts is van belang dat, voor zover de huurovereenkomst voor een langere periode is aangegaan, dit niet betekent dat de eigenaar in het geheel niet aan die huurovereenkomst gebonden is. De eigenaar dient de huurovereenkomst gestand te doen voor de periode die met de wettelijke regeling in overeenstemming zou zijn, aldus HR 29 november 2002, ECLI:NL:HR:2002:AE4553. Daarnaast is van belang dat de eigenaar de huurovereenkomst/pachtovereenkomst als verhuurder/verpachter voortzet, de eigenaar is bij beëindiging van de huurovereenkomst/pachtovereenkomst dus ook gebonden aan de wettelijke regeling ter zake. Zie ook D.H. de Witte, ‘De rechtspositie van de huurder van middenstandsbedrijfsruimte bij het einde van het erfpachtrecht’, &lt;span class="Cursief"&gt;TvHB&lt;/span&gt; 2006-5, p. 149 t/m 151, R. Glas, ‘Verhuur bedrijfsruimte door beperkt zakelijk gerechtigden’, &lt;span class="Cursief"&gt;TvHB&lt;/span&gt; 2009-3, p. 88 t/m 92 en J. Kist, ‘Samenloop erfpacht en huur’, &lt;span class="Cursief"&gt;HIP&lt;/span&gt; 2012-5, p. 130 t/m 133.</footnote><footnote>39 Art. 5:94 lid 3 BW.</footnote><footnote>40 Art. 5:94 lid 4 en 7:269 BW.</footnote><footnote>41 Art. 5:93 lid 1 BW.</footnote><footnote>42 Art. 5:93 lid 2 BW.</footnote><footnote>43 Art. 5:93 lid 2 BW.</footnote><footnote>44 Art. 5:86 BW.</footnote><footnote>45 Art. 5:98 lid 1 BW.</footnote><footnote>46 Art. 5:98 lid 1 BW.</footnote><footnote>47 Ook indien de erfpachtakte een andere wijze van bekendmaking voorschrijft. Art. 5:88 lid 1 BW.</footnote><footnote>48 Art. 5:98 lid 1 jo 5:88 lid 1 BW.</footnote><footnote>49 Art. 3:17 lid 1 onder a BW, art. 5:88 lid 2 BW en art. 26 lid 1 en lid 4 Kadasterwet. Zie ook P.C. van Es, &lt;span class="Cursief"&gt;GS Vermogensrecht&lt;/span&gt;, art. 98 Boek 3 BW, aantekening 76.</footnote><footnote>50 Dit geldt ook indien de opzeggingsbrief reeds in de openbare registers is ingeschreven.</footnote><footnote>51 Art. 3:28 lid 1 BW.</footnote><footnote>52 Dat zijn in elk geval degenen ten behoeve van wie de inschrijving oorspronkelijk plaatsvond en diens wederpartij (de eigenaar en de erfpachter), maar ook degenen die later onder bijzondere titel het goed of een beperkt recht daarop hebben verkregen of zouden hebben verkregen als de inschrijving niet waardeloos was geweest en rechtsopvolgers onder algemene titel, zoals erfgenamen. Voorts vallen daaronder beslagleggers. Zie onder andere Parlementaire geschiedenis van het nieuwe Burgerlijk Wetboek, Boek 3, Vermogensrecht in het algemeen, p. 148 en P.J. van der Plank, &lt;span class="Cursief"&gt;GS Vermogensrecht&lt;/span&gt;, 2014, art. 28 Boek 3 BW, aantekening 7.</footnote><footnote>53 Art. 3:28 lid 1 BW.</footnote><footnote>54 Art. 3:28 lid 2 BW.</footnote><footnote>55 Art. 35 Kadasterwet.</footnote><footnote>56 Om die reden zal ook de in beginsel vormvrije verklaring van belanghebbenden veelal in een notariële akte zijn opgenomen of van een geautoriseerde handtekening moeten zijn voorzien.</footnote><footnote>57 Art. 37a Kadasterwet.</footnote><footnote>58 Art. 3:29 lid 1 BW.</footnote><footnote>59 Art. 3:29 lid 4 BW en art. 25 Kadasterwet.</footnote><footnote>60 Art. 25 lid 1 onder a Kadasterwet.</footnote><footnote>61 Art. 3:29 lid 3 BW en art. 433 Rv.</footnote><footnote>62 Art. 5:87 lid 2 BW.</footnote><footnote>63 Art. 5:88 lid 1 BW.</footnote><footnote>64 Art. 5:88 lid 1 BW.</footnote><footnote>65 Art. 5:87 lid 2 BW. Zie onder andere M.Th.J.H. Straatman, ‘Aan wie moet de opzegging van een erfpacht worden betekend?’, &lt;span class="Cursief"&gt;WPNR&lt;/span&gt; 2013/6973, p. 342 tot en met 346 en de daarin aangehaalde literatuur.</footnote><footnote>66 Art. 5:87 lid 2 BW.</footnote><footnote>67 Art. 3:81 lid 2 onder d en art. 5:87 lid 1 BW. Voor erfpachtrechten die voor 1992 zijn gevestigd, geldt op grond van art. 167 Ow NBW een afwijkende regeling.</footnote><footnote>68 Art. 5:88 lid 1 BW. Dit geldt op grond van art. 167 Ow NBW ook voor erfpachtrechten die voor 1992 zijn gevestigd.</footnote><footnote>69 Art. 5:87 lid 3 BW.</footnote><footnote>70 Waarbij in de literatuur overigens door sommige auteurs wordt betoogd dat een dergelijke opzegmogelijkheid nietig is, omdat zij het onteigeningsrecht op onaanvaardbare wijze doorkruist. Zie onder andere F.J. Vonck, &lt;span class="Cursief"&gt;GS Zakelijke rechten&lt;/span&gt;, art. 87 Boek 5 BW, aantekening 3. Inmiddels heeft de Hoge Raad op 31 oktober 2014 (ECLI:NL:HR:2014:3071) geoordeeld dat een dergelijke opzeggingsgrond geen onaanvaardbare doorkruising van het onteigeningsrecht vormt. De Hoge Raad heeft daartoe overwogen: &lt;span class="Cursief"&gt;‘In het voor de erfpacht geschreven art. 5:87 lid 3 BW, dat op grond van art. 5:104 lid 2 BW ook geldt voor het recht van opstal, voorziet de wet uitdrukkelijk in de mogelijkheid van opzegging door de grondeigenaar; de bevoegdheid daartoe kan worden opgenomen in de akte van vestiging. Bij de parlementaire behandeling van deze bepalingen is onder ogen gezien dat de grondeigendom bij erfpacht- en opstalrechten vaak in handen is van de overheid, dat bij de vestiging van erfpacht- en opstalrechten in de regel door de overheid opgestelde algemene voorwaarden worden gehanteerd en dat de bevoegdheid tot opzegging, waarin deze bepalingen voorzien, in die voorwaarden kan worden opgenomen (Parl. Gesch. Boek 5, p. 306 en 335, en Parl. Gesch. Boek 5 (Inv. 3, 5 en 6), p.1061-1071). Daarbij is geen aanleiding gevonden voor een bijzondere regeling met betrekking tot het geval dat de overheid het recht van erfpacht of opstal wenst op te zeggen in het algemeen belang of voor gebruik ten algemene nutte. Hieruit volgt dat naar de bedoeling van de wetgever de mogelijkheid tot onteigening van een recht van erfpacht of opstal op grond van art. 4 Onteigeningswet niet in de weg staat aan de mogelijkheid van opzegging van dat recht door de overheid als grondeigenaar. Reeds om deze reden levert de mogelijkheid van tussentijdse beëindiging van art. 8.2 AV2007 geen onaanvaardbare doorkruising van de Onteigeningswet op.(…)’&lt;/span&gt;</footnote><footnote>71 Zie onder andere F.J. Vonck, &lt;span class="Cursief"&gt;GS Zakelijke rechten&lt;/span&gt;, 2013, art. 87 Boek 5 BW, aantekening 3.</footnote><footnote>72 Art. 3:81 lid 2 onder c BW en S.E. Bartels en A.I.M. van Mierlo, &lt;span class="Cursief"&gt;Asser/Bartels &amp;amp; Van Mierlo 3-IV&lt;/span&gt;, 2013, nummer 15.</footnote><footnote>73 Art. 3:98 en 3:84 BW.</footnote><footnote>74 Art. 3:98, 3:89 en 3:17 lid 1 onder a BW en art. 24 Kadasterwet.</footnote><footnote>75 Art. 3:81 lid 3 BW.</footnote><footnote>76 Art. 3:81 lid 2 onder a BW.</footnote><footnote>77 A.H.T. Heisterkamp, &lt;span class="Cursief"&gt;Pitlo/Reehuis &amp;amp; Heisterkamp Goederenrecht&lt;/span&gt;, Deventer: Kluwer 2012, nummer 603.</footnote><footnote>78 Art. 5:97 lid 1 BW.</footnote><footnote>79 Art. 5:97 lid 3 BW.</footnote><footnote>80 Art. 5:97 lid 2 BW.</footnote><footnote>81 Art. 169 Ow NBW.</footnote><footnote>82 Art. 3:17 lid 1 onder e BW en P.J. van der Plank, &lt;span class="Cursief"&gt;GS Vermogensrecht&lt;/span&gt;, art. 17 Boek 3 BW, aantekening 8.2.</footnote><footnote>83 Art. 25 Kadasterwet en P.J. van der Plank, &lt;span class="Cursief"&gt;GS Vermogensrecht&lt;/span&gt;, art. 17 Boek 3 BW, aantekening 8.1.</footnote></footnotes><auteurs>mr. K. Heesakkers</auteurs><published>2015-02-04 15:05:24</published><modified>2015-02-04 15:05:24</modified><editiondate>2015-02-04</editiondate><htmlpath>https://denhollander.info/artikel/11789</htmlpath></article>
</articles></edition>