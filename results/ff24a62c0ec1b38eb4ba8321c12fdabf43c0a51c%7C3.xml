<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2000</searchword><id>5658</id><udhid>UDH:TvAR/5658</udhid><titel>Het rasbegrip in het kwekersrecht</titel><searchwords><searchword>TvAR 6/2000</searchword><searchword>UDH:TvAR/5658</searchword></searchwords><attachments><attachment><name>2000_nr 6_Artikel_Pluim Mentz.pdf</name><extention>pdf</extention><url>https://denhollander.info/download/5590/ci</url></attachment></attachments><inleiding>Inleiding&#13;
‘Ras’ is het centrale begrip in het kwekersrecht. Men kan slechts voor een (planten)ras&#13;
kwekersrecht aanvragen, en verkrijgen. Bij het onderzoek met het oog op de verlening&#13;
van kwekersrecht wordt het aangemelde ras met andere rassen vergeleken. De beoogde&#13;
bescherming geldt het ras. Het rasbegrip heeft een nieuwe dimensie gekregen bij de&#13;
invoering van het regiem van de ‘afgeleide rassen’ op 24 april 1998 met de wijziging&#13;
van de Zaaizaad- en Plantgoedwet (verder te noemen ZPW).1, 2&#13;
In de praktijk gebruikt men voor de term ‘ras’ ook wel ‘cultivar’, ‘soort’ (vgl. het&#13;
Duitse Sorte) of ‘variëteit’ (vgl. het Engelse variety en het Franse variété). In het kwekersrecht&#13;
dient men de term ‘ras’ te gebruiken, omdat die het wettelijk gedefinieerd&#13;
begrip omvat.3 Een in het Nederlands Rassenregister (NRR) ingeschreven rasbenaming&#13;
wordt evenwel ingevolge art. 18 lid 4 ZPW als soortaanduiding aangemerkt. Dit&#13;
heeft een merkenrechtelijke achtergrond.4&#13;
Een aantal met elkaar samenhangende ontwikkelingen noopt tot een bezinning op&#13;
het rasbegrip en daarmee impliciet op het belang van het kwekersrecht.</inleiding><content>2. Meerdere rasbegrippen&#13;
Er is een formeel onderscheid tussen het ras waarvoor kwekersrecht wordt aangevraagd&#13;
en het ras waarvoor uiteindelijk, na onderzoek, kwekersrecht wordt verleend.&#13;
Na het onderzoek kan natuurlijk blijken, dat er materieel geen verschil is, en dat is&#13;
ook de bedoeling van de aanvrager: hij wenst immers voor het ras dat hij aanmeldt&#13;
kwekersrechtelijke bescherming te verkrijgen. De formele status is echter verschillend.&#13;
Dat formele onderscheid is inherent aan het stelsel van de regelgeving op het&#13;
gebied van het kwekersrecht, dat te beschouwen is als een positief stelsel.5 Dat houdt in dat eerst moet kunnen worden vastgesteld, wát in aanmerking kan worden genomen&#13;
voor verdere behandeling of onderzoek. Daarom is gedefinieerd, wat kan worden&#13;
aangemeld voor kwekersrechtelijke bescherming – een ‘ras’ – dat vervolgens kan&#13;
worden onderzocht, of het voldoet aan de eisen voor de verlening van het kwekersrecht.&#13;
Is het kwekersrecht verleend, dan heeft het ras dus de status van beschermd ras.&#13;
De wettelijke definitie is voorts van belang voor het onderzoek naar de ‘nieuwheid’,&#13;
het formeel vereiste voor verlening van kwekersrecht. Het aangemelde ras&#13;
wordt namelijk vergeleken met andere, algemeen bekende rassen. Bij de bespreking&#13;
daarvan komen nog het formeel en het materieel rasbegrip aan de orde.&#13;
Ter zijde moet worden opgemerkt, dat in feite een verschillende omschrijving van&#13;
‘ras’ zou moeten worden aangehouden naar gelang het gaat om rassen van kruisbevruchtende&#13;
of zelfbevruchtende gewassen, of om vegetatief vermeerderde of hybride&#13;
rassen. Een plantenras wordt bepaald door middel van zijn kenmerken; de kenmerken&#13;
worden mede bepaald door de wijze van ontwikkeling, die eigen is aan het&#13;
betrokken gewas.6 Uit hoofde van regelgeving en in de praktijk is het echter niet goed&#13;
mogelijk verschillende omschrijvingen te hanteren; en onoverkomelijke moeilijkheden&#13;
op dit punt zijn er niet geweest.&#13;
3. Twee definities&#13;
In de loop des tijds heeft men niet steeds dezelfde omschrijving voor ‘ras’ gebezigd.&#13;
Het is hier niet van belang daarop verder in te gaan.7 Ik vermeld slechts, dat het&#13;
UPOV-Verdrag8 van 1978 geen definitie kende; de definiëring werd overgelaten aan&#13;
de nationale wetgever. Het Verdrag gaf slechts aan onder welke voorwaarden kwekersrecht&#13;
kon worden verleend. Dat is echter niet in strijd met het stelsel, zoals dat&#13;
boven is gekarakteriseerd. Er bestond een algemeen idee over wat een ras was, maar&#13;
iedere Lidstaat moest natuurlijk wel definiëren wat daaronder voor de toepassing van&#13;
het regiem op zijn grondgebied was te verstaan. Van het onderzoek, of het ras voldeed&#13;
aan de internationaal vastgelegde eisen mocht worden verwacht, dat dat tot hetzelfde&#13;
resultaat zou leiden, omdat daarvoor gemeenschappelijke normen werden&#13;
opgesteld. Die verwachting is bewaarheid geworden.&#13;
De voorlaatste definitie in de Nederlandse wetgeving luidde: een tot een cultuurgewas&#13;
behorende groep van planten, die voor cultuurdoeleinden als zelfstandige eenheid&#13;
wordt beschouwd. Deze definitie heeft de voorkeur boven de nieuwe definitie&#13;
die werd overgenomen uit het UPOV-Verdrag van 1991.9 Dit Verdrag kent dus wél&#13;
een definitie. Die luidt: een plantengroep binnen een botanische taxon van de laagst bekende rang, welke groep,&#13;
ongeacht of volledig wordt voldaan aan de voorwaarden voor het verlenen van kwekersrecht,&#13;
kan worden&#13;
– gedefinieerd aan de hand van de expressie van de eigenschappen die het resultaat is van&#13;
een bepaald genotype of een combinatie van genotypen,&#13;
– onderscheiden van elke andere plantengroep op grond van de expressie10 van ten minste&#13;
één van die eigenschappen, en&#13;
– beschouwd als eenheid, gezien zijn geschiktheid om onveranderd te worden vermeerderd.&#13;
Uit systematischen hoofde is deze definitie niet zo gelukkig.&#13;
Onder het tweede streepje wordt het element “onderscheidbaarheid” ingevoerd;&#13;
onder het derde streepje de elementen “homogeniteit” (“eenheid”) en “bestendigheid”&#13;
(“geschiktheid om onveranderd te worden vermeerderd”). Deze drie elementen worden&#13;
in het jargon de DUS-vereisten genoemd (Engels: distinctness, uniformity, stability).&#13;
Dit zijn de vereisten voor de verlening van kwekersrecht (naast de nieuwheid). Het&#13;
bezwaar in vergelijking met de eerdere definitie is, dat deze materiële eisen al in de&#13;
rasdefinitie zijn neergelegd. Weliswaar – zo kan men betogen – worden ook in de&#13;
eerdere definitie de elementen onderscheidbaarheid en homogeniteit genoemd – die&#13;
liggen althans besloten in de woorden “zelfstandige eenheid” –, terwijl uit de samenhang&#13;
met de daaraan voorafgaande woorden “voor cultuurdoeleinden” ook het vereiste&#13;
van de bestendigheid zou kunnen blijken, maar daar behoefden die als zodanig&#13;
niet aangetoond te worden. Ingevolge de thans geldende definitie zou dat wel moeten.&#13;
Toegegeven moet echter worden dat in de technische vragenlijst die bij de aanvrage&#13;
moet worden gevoegd onderscheidende kenmerken ten opzichte van andere rassen&#13;
moeten worden opgegeven. Deze aanvraagdocumenten zijn niet gewijzigd als gevolg&#13;
van de nieuwe definitie.&#13;
Een ernstiger probleem is evenwel, dat met het expliciet noemen van deze drie elementen&#13;
de vraag wordt opgeworpen, of, en zo ja, in welke mate zij verschillen van de&#13;
“onderscheidbaarheid” in art. 29 lid 1 onder a (nieuw) ZPW, van de “homogeniteit”&#13;
in dat lid onder b, resp. van de “bestendigheid” in dat lid onder c. In die bepalingen&#13;
zijn de voorwaarden voor de verlening van het kwekersrecht neergelegd. Zou men de&#13;
opvatting zijn toegedaan, dat er geen verschillen zijn, dan is een ras zoals gedefinieerd&#13;
steeds gelijk aan een kwekersrechtelijk beschermd ras. Dat is strijdig met het stelsel&#13;
en het ligt dan voor de hand, dat ‘meer’ nodig is voor de verlening van het kwekersrecht&#13;
dan het slechts voldoen aan de criteria van de definitie.11 Blijft natuurlijk de&#13;
vraag, hoeveel ‘lager’ de normen van de definitie moeten liggen beneden die welke&#13;
gelden voor toekenning van het kwekersrecht. 4. De definitie van 1991&#13;
De redacteuren van het Verdrag van 1991 hebben uiteraard wel een bedoeling gehad&#13;
om de redactie zo te kiezen als die nu luidt.&#13;
Ter zijde wordt er op gewezen, dat de woorden “… ongeacht, of volledig wordt&#13;
voldaan aan de voorwaarden voor het verlenen van kwekersrecht, …” bevestigen hetgeen&#13;
in het voorgaande werd betoogd, namelijk dat een formeel onderscheid moet&#13;
worden gemaakt tussen het ras waarvoor kwekersrecht wordt gevraagd en het ras dat&#13;
kwekersrecht heeft verkregen.&#13;
Uit de tekst van het eerste streepje van de definitie valt af te leiden, dat het ras kenbaar&#13;
of herkenbaar moet zijn. Dat is iets anders dan identificeerbaar. De identificeerbaarheid&#13;
komt later ter sprake, in verband met het materieel en het formeel rasbegrip.&#13;
Essentieel in de nieuwe definitie is het begrip ‘expressie’. Daarmee heeft men willen&#13;
vastleggen, dat niet, althans niet alleen van belang is het genetisch patroon, maar&#13;
veeleer het resultaat van de ontwikkeling van het desbetreffend ras (gewas) in het&#13;
milieu. Dat betekent, dat een relevante eigenschap met ‘normale middelen’12 waarneembaar&#13;
moet zijn. Er is daardoor geen breuk met het bestaande regiem gecreëerd.&#13;
Verschillen in genen of in een combinatie daarvan zonder meer zijn dus onvoldoende.&#13;
Er moet een verschil tot ‘uiting’ komen.13 Een verschil van bijvoorbeeld één lijntje in&#13;
een fingerprint14 wordt, althans op zich zelf, niet aanvaard als onderscheidend kenmerk.&#13;
15 Het gaat om het ‘fenotype’, de uiterlijke verschijningsvorm, en niet om het&#13;
‘genotype’, het samenstel van de genen. Dit laatste kan, zo nodig, wel aanvullend in&#13;
de beoordeling worden betrokken.&#13;
Een met gewone middelen duidelijk waarneembaar verschil is de grondslag voor de&#13;
kwekersrechtelijke bescherming. Het belang van de bescherming vermindert immers,&#13;
naarmate men steeds kleinere verschillen zou accepteren.&#13;
5. Ontvankelijkheid&#13;
De eerste beslissing in de procedure tot verlening van kwekersrecht is de beslissing&#13;
over de ontvankelijkheid van de aanvraag. Deze wordt niet gegeven in de vorm van&#13;
een beschikking, maar van een schriftelijke mededeling aan de aanvrager.16&#13;
De ontvankelijkheid wordt beoordeeld aan de hand van een aantal formele en&#13;
materiële eisen. Zo moet een deugdelijk ingevuld en ondertekend aanvraagformulier, vergezeld van een dito technische vragenlijst worden ingediend.17 De aanvraag kan&#13;
slechts worden ingediend door de kweker18 of zijn gemachtigde. De aanvraag kan&#13;
slechts betrekking hebben op een (planten)ras. Geverifieerd moet dus worden of de&#13;
aangemelde groep planten behoort tot één ras.19&#13;
Wordt de aanvraag geaccepteerd, dan is daarmee impliciet vastgesteld dat het om&#13;
een ras gaat. In de praktijk levert dit niet al te veel problemen op, maar ze komen wel&#13;
voor. Een gebrek aan homogeniteit bijvoorbeeld kan bij bloemen bij de eerste schouw&#13;
wellicht al wel geconstateerd worden. Bij jongere planten en vooral bij zaad kan dat&#13;
echter vaak pas in de loop van het onderzoek, dat mede op de homogeniteit20 is&#13;
gericht, tot uiting komen. Eenzelfde probleem is er, wanneer het blijkt te gaan om een&#13;
mengsel van misschien op zich homogene rassen. In deze gevallen zou met terugwerkende&#13;
kracht de niet-ontvankelijkheid moeten worden uitgesproken. In de praktijk&#13;
wordt echter de aanvrager de gelegenheid geboden zijn aanvrage in te trekken. Doet&#13;
hij dat niet, dan volgt een afwijzing van de aanvraag (daartegen is beroep mogelijk).&#13;
Een zodanige afwijzing – in feite op oneigenlijke gronden – zou bezwaarlijk kunnen&#13;
zijn voor de aanvrager. Zou de aanvrager later voor hetzelfde, maar ‘verbeterde’&#13;
ras weer een aanvraag indienen, dan is de kans groot – althans indien het ‘eerdere’ ras&#13;
al in de handel werd gebracht –, dat die aanvraag eveneens moet worden afgewezen,&#13;
omdat dat ras niet voldoende onderscheidende kenmerken zou kunnen hebben ten&#13;
opzichte van het eerdere, afgewezen ras, en dus als hetzelfde ras moet worden aangemerkt.&#13;
21 Er is dan immers al een beslissing genomen over het ras en tegen die beslissing&#13;
kon beroep worden ingesteld. Intrekking van de aanvrage is dus aan te bevelen,&#13;
en in de regel volgen de aanvragers die suggestie dan ook op.&#13;
Een aanvraag kan uiteraard ook om andere redenen niet ontvankelijk worden verklaard.&#13;
Er is dan geen uitspraak over het ras gedaan en een nieuwe, ‘verbeterde’ aanvraag&#13;
kan worden ingediend.&#13;
6. Algemene bekendheid&#13;
Het reeds genoemde art. 29 lid 1 onder a (nieuw) ZPW, dat een weerslag is van art. 7&#13;
UPOV 1991, bepaalt dat kwekersrecht kan worden verleend, indien het ras “... zich&#13;
duidelijk onderscheidt van elk ander ras, waarvan het bestaan (op het tijdstip van&#13;
indiening van de aanvraag) algemeen bekend is”. Ingevolge art. 29 lid 2 (nieuw) ZPW,&#13;
wordt een ras waarvoor een aanvraag voor kwekersrecht is ingediend of een inschrijving&#13;
in een officieel register is verzocht, als algemeen bekend aangemerkt, vanaf de&#13;
datum van de aanvraag, “mits deze aanvraag leidt of heeft geleid tot verlening van&#13;
kwekersrecht dan wel inschrijving in dat rassenregister”. Een aanvraag voor kwekersrecht&#13;
wordt ingeschreven in het NRR; het betrokken ras (het is dan immers een ras,&#13;
zie boven) wordt daarmee algemeen bekend. Echter, indien geen kwekersrecht wordt&#13;
verleend, vervalt ‘formeel’ die algemene bekendheid. Is het ras niet door andere oorzaken algemeen bekend geworden, bijvoorbeeld&#13;
door verhandeling, dan is het ras niet relevant als vergelijker voor andere rassen waarvoor&#13;
kwekersrecht wordt gevraagd. Het ligt anders voor het eerder genoemde geval,&#13;
dat dezelfde aanvrager een verbeterde versie van het ras wederom aanmeldt (en er niet&#13;
voldoende verschil met de eerdere versie blijkt te zijn). Het element van de algemene&#13;
bekendheid speelt hier niet.&#13;
Uit het voorgaande blijkt, dat voor het aangemelde ras de algemene bekendheid&#13;
van vergelijkbare rassen van belang is. Of een ras als algemeen bekend moet worden&#13;
aangemerkt, is een feitelijke, materiële vraag. Slechts in het hiervoor genoemde geval&#13;
van art. 29 lid 2 mag het desbetreffende ras niet als algemeen bekend worden aangemerkt.&#13;
Een ras waarmee het aangemelde ras moet worden vergeleken moet uiteraard een&#13;
ras zijn in de zin van de ZPW. Het moet voldoen aan, wat genoemd kan worden, het&#13;
materiële rasbegrip, zoals omschreven in de definitie.&#13;
Er hoeft voor dat ras geen kwekersrecht te zijn verleend, maar het moet wel identificeerbaar&#13;
zijn. Hier kan gesproken worden van een formeel rasbegrip. Dat houdt in,&#13;
dat het ras op enigerlei wijze bekend of beschreven moet zijn en door middel van een&#13;
naam of code aangeduid kan worden. Dit levert minder moeite op, indien het ras&#13;
voorkomt in een of ander bestand. Dat hoeft niet per se een officieel register te zijn,&#13;
vergelijkbaar met het NRR.22 Moeilijker wordt het wanneer er een onbepaald gewas&#13;
gesignaleerd kan worden, waarop het aangemelde ras zou gelijken. Het komt voor,&#13;
dat een gewas onder een algemene benaming of zelfs onder verschillende benamingen&#13;
in het verkeer is. Die gewassen zijn dus wel identificeerbaar, maar dat bestempelt zo’n&#13;
gewas nog niet tot een ras, waarmee een aangemeld ras zou moeten worden vergeleken.&#13;
Er moet sprake zijn van een concreet aanwijsbaar ras in de zin van de ZPW.&#13;
Art. 33 ZPW voorziet het geval, dat twee (of meer) kwekers, onafhankelijk van&#13;
elkaar, eenzelfde ras zouden hebben ontwikkeld.23 In dat geval is er sprake van materieel&#13;
eenzelfde, maar formeel een verschillend ras. De Hoge Raad heeft uitgemaakt,&#13;
dat onder “ander ras” in art. 29 lid 1 onder a ZPW verstaan moet worden een ras van&#13;
een andere kweker (hoezeer het materieel hetzelfde ras zou kunnen zijn).24&#13;
Een moeilijkheid van geheel andere aard is daarin gelegen, dat ‘algemene bekendheid’&#13;
een begrip is dat wordt bepaald door plaats en tijd. Men zou zich kunnen afvragen,&#13;
of een oud ras, dat al min of meer vergeten is, nog relevant zou moeten zijn voor&#13;
vergelijking met een aangemeld nieuw ras. Zolang het ras nog bestaat, zal er evenwel&#13;
mee vergeleken moeten worden. Anders zou een oneigenlijk, namelijk economisch&#13;
aspect in de beoordeling meegenomen worden.&#13;
Ook rijst de vraag, of een ras, dat ‘algemeen bekend’ is in een min of meer afgesloten&#13;
agrarische gemeenschap ‘algemeen bekend’ moet worden geacht op een grotere&#13;
open markt.25 Het antwoord zal van de concrete situatie afhangen.&#13;
Dit soort aspecten zal naar verwachting steeds meer bij de betrokken instanties ter&#13;
beoordeling komen, naarmate meer landen tot de UPOV toetreden. Dat laatste is&#13;
natuurlijk een op zich toe te juichen ontwikkeling. 7. Slotopmerkingen&#13;
Het kwekersrecht vindt zijn oorsprong in de ontwikkeling van nieuwe rassen door&#13;
middel van kruisen en selecteren. De kwekers zochten naar rassen met een hogere&#13;
opbrengst, met een betere resistentie tegen ziekte of droogte, betere kleurschakeringen,&#13;
gebruiks- of verwerkingsmogelijkheden enz. Formeel ging het niet om ‘betere’&#13;
rassen, omdat de goede hoedanigheid van een ras geen element is bij de beoordeling&#13;
voor verlening van kwekersrecht (zoals dat bij het octrooirecht wel het geval is). In&#13;
de praktijk kwam het natuurlijk wel neer op het zoeken naar rassen, die zich in gunstige&#13;
zin onderscheidden van de reeds bestaande rassen. Daarmee is in feite de onderscheidbaarheid&#13;
het belangrijkste criterium geworden, zoals boven impliciet reeds&#13;
werd opgemerkt.&#13;
Het zoeken naar en ontwikkelen van nieuwe rassen gebeurt thans mede met behulp&#13;
van nieuwe technieken. Wil het kwekersrecht zijn functie behouden, dan zal (ook)&#13;
het rasonderzoek zich aan de nieuwe ontwikkelingen moeten aanpassen. Te hopen is&#13;
dat dat ook in de toekomst het geval zal kunnen zijn.</content><legacyfootnotes>1. Wet van 6 oktober 1966, Stb. 455, laatstelijk gewijzigd bij de wet van 26 juni 1996, Stb. 398 (Uitvoeringswet&#13;
UPOV 1999), in werking getreden op 24 april 1998 (Kb. 10 april 1998, Stb. 234). Zie editie S&amp;J&#13;
no. 163-I en II, 1997, resp. 1998.&#13;
2. Met het regiem van de afgeleide rassen wordt beoogd bescherming te geven aan de houder van het&#13;
‘moederras’ tegen het gebruik van rassen – hoezeer ook ‘ras’ zijnde –, welke zozeer met het moederras&#13;
overeenkomen, dat oneigenlijke concurrentie te vrezen is. Men spreekt dan van afhankelijk kwekersrecht.&#13;
Zie o.a. Huib Ghijsen: ‘Reikwijdte kwekersrecht opgerekt’, Prophyta 1998 nr. 2, en mr. P.A.C.E.&#13;
van der Kooij: ‘Enkele aspecten van de regeling voor afgeleide rassen’ in Pb. RvhKwr. van 16 februari&#13;
1999, […] p. 31.&#13;
3. In het octrooirecht wordt een eigen rasbegrip gebezigd. Het Europees Octrooiverdrag sluit in art. 53(b)&#13;
o.m. plantenrassen uit van octrooiering. Zie hierover o.a. Peter Lange: ‘The non-patentability of plant&#13;
varieties’ in de UPOV-Gazette and Newsletter, no. 83 van december 1997.&#13;
4. Zie Kamerstukken II, nr. 5332, MvA p. 10, 1.&#13;
5. Het stelsel (de regeling) heeft slechts betrekking op een uitdrukkelijk aangegeven object.&#13;
6. Zie ook art. 29 lid 1 onder b ZPW.&#13;
7. Verwezen moge worden naar mr P.A.C.E. van der Kooij: Kwekersrecht in ontwikkeling (diss.), Tjeenk&#13;
Willink, Zwolle, 1990, p. 69 e.v.. Dit is op dit moment het standaardwerk op het gebied van het kwekersrecht.&#13;
8. Dit is in feite een herziening van het Internationaal Verdrag tot Bescherming van Kweekprodukten van&#13;
2 december 1961.&#13;
9. Zie voetnoot 8. Dit is de herziening van 19 maart 1991, Trb. 1992, 52.&#13;
10. Deze term komt niet voor in de Nederlandse tekst van het Verdrag, wel in de Franse en de Engelse&#13;
tekst, en is dus wel overgenomen in de Nederlandse wet.&#13;
11. De onderscheidbaarheid, hoewel gerelateerd aan het rasbegrip, kent een geheel eigen problematiek; vragen&#13;
zijn bijvoorbeeld: welke aspecten, in welke mate, volgens welke technieken? Voor de beoordeling&#13;
van beide andere elementen zijn in internationaal verband normen neergelegd.&#13;
12. Zie ook voetnoot 11. Misschien verdient het de voorkeur van ‘traditionele middelen’ te spreken. Het is&#13;
evenwel niet de bedoeling de voortschrijdende techniek uit te sluiten, maar middelen uitsluitend gericht&#13;
op het creëren van enig onderscheid, bijvoorbeeld door middel van een chemische reactie, zijn niet aanvaardbaar.&#13;
13. Dit is ook overeenkomstig de zienswijze van de Raad; zie de uitspraak van de Afd. Landbouwgewassen&#13;
van 15 maart 1994, Pb. RvhKwr. nr. 335 van 16 april 1995, m.n. V.d.K.&#13;
14. Gedoeld wordt op de techniek, waarmee de DNA-structuur van een ras via een bandenpatroon fotografisch&#13;
wordt weergegeven. De te vergelijken bandenpatronen DNA liggen naast elkaar in stroken&#13;
(fingers) waarin dwarse banden de samenstelling van het DNA weergeven.&#13;
15. Hier raken we aan de problematiek van de ‘afgeleide rassen’. Zie voetnoot 2.&#13;
16. Is de aanvraag ontvankelijk, dan wordt daarbij eveneens medegedeeld, waar en wanneer het te onderzoeken&#13;
plantmateriaal moet worden ingeleverd.&#13;
17. Zie paragraaf 3 (Twee definities), voorlaatste alinea.&#13;
18. Dat is “degene, die een ras door eigen kweekarbeid heeft gekweekt of heeft ontdekt en ontwikkeld ...”&#13;
(art. 30 lid 1 (nieuw) ZPW).&#13;
19. Uit het systeem van de wet volgt dat één aanvraag slechts op één ras betrekking kan hebben.&#13;
20. Zie de DUS-vereisten.&#13;
21. Zie de zaak ‘Terpanky’, RvhKwr., Afd. v. Ber., 21 juli 1994, Pb. RvhKwr. nr. 329 van 16 oktober 1994,&#13;
m.n. V.d.K. In deze zaak kon het eerstaangemelde ras overigens wel als ras worden aangemerkt.&#13;
22. Zie echter hierboven inzake art. 29 lid 2 (nieuw) ZPW.&#13;
23. Degene die zijn aanvraag het eerst heeft ingediend, geniet ‘prioriteit’.&#13;
24. ‘Hoblanche’-arrest, HR 17-09-1982, NJ 1983, 44, m.n. L.W.H.; BIE 1983, nr. 40, p. 99.&#13;
25. Zie Van der Kooij, par. 5.5.4.2., p. 119 e.v.&#13;
</legacyfootnotes><footnotes><footnote/></footnotes><auteurs>mr. J.P. Pluim Mentz</auteurs><published>2000-06-01 00:00:00</published><modified>1998-10-27 00:00:00</modified><editiondate>2000-06-01</editiondate><htmlpath>https://denhollander.info/artikel/5658</htmlpath></article>
</articles></edition>