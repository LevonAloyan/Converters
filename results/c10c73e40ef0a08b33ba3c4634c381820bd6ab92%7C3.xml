<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2001</searchword><id>5613</id><udhid>UDH:TvAR/5613</udhid><titel>Melkquotum en erfpacht. Een reactie op de bijdrage van mr. G. Krale</titel><searchwords><searchword>TvAR 2/2001</searchword><searchword>UDH:TvAR/5613</searchword></searchwords><attachments><attachment><name>2001_nr 2_Artikel_Snijders.pdf</name><extention>pdf</extention><url>https://denhollander.info/download/5545/ci</url></attachment></attachments><inleiding>1. Aan- en inleiding&#13;
In het in november 2000 verschenen nummer van dit tijdschrift was een bijdrage&#13;
afgedrukt van mr. G. Krale met als titel ‘Erfpacht en de aanspraken op (de waarde&#13;
van) het melkquotum’ (p. 669-675). De aanleiding tot de bijdrage werd gevormd door&#13;
het feit dat enerzijds erfpachtverhoudingen ten einde komen, waarbij vragen aan de&#13;
orde zijn rond met de desbetreffende grond samenhangende referentiehoeveelheden&#13;
als bedoeld in de Regeling Superheffing 1993, terwijl anderzijds in de literatuur nauwelijks&#13;
aandacht aan deze vragen wordt besteed en rechtspraak over het onderwerp&#13;
schaars is. Mijns inziens heeft Krale hierin gelijk; het is dan ook alleen maar goed dat&#13;
hij met zijn artikel een poging heeft gedaan om de discussie op gang te brengen.&#13;
Maar daarbij loopt hij natuurlijk wel de kans dat zijn poging vervolgens wordt&#13;
beantwoord met commentaar. Met deze reactie plaats ik een aantal kritische kanttekeningen.&#13;
Mijn betoog komt er in de kern op neer dat er weliswaar weinig bekend is over&#13;
de onderlinge rechten en verplichtingen van een gewezen erfpachter en de (inmiddels&#13;
weer ‘volledig’) eigenaar met betrekking tot het melkquotum dat tijdens de erfpacht&#13;
met de desbetreffende grond is gaan samenhangen, maar dat er hieromtrent minder&#13;
onzekerheden bestaan dan Krale doet vermoeden. Zijn bijdrage wordt gekenmerkt&#13;
door een zekere lichtvoetigheid, die een prettig leesbare tekst oplevert, maar de lezer&#13;
hier en daar op het verkeerde been dreigt te zetten.&#13;
Bij een bespreking van het onderwerp moet een strikte scheiding worden aangebracht&#13;
tussen twee thema’s. Het eerste thema heeft betrekking op de vraag aan wie het melkquotum&#13;
bij het einde van het recht van erfpacht toekomt. Het tweede thema betreft&#13;
de vraag of en in hoeverre degene aan wie het quotum toekomt een vergoeding is verschuldigd&#13;
aan zijn gewezen wederpartij, in verband met het feit dat deze dan geen&#13;
aanspraak blijkt te hebben op het productierecht zelf, maar wel op (een deel van) de&#13;
waarde ervan. Het ligt voor de hand om ten aanzien van beide thema’s acht te slaan&#13;
op de omvangrijke rechtspraak van de Pachtkamer van het Gerechtshof te Arnhem&#13;
inzake de onderlinge rechten en plichten van pachter en verpachter bij het ten einde&#13;
komen van een pachtovereenkomst.</inleiding><content>2. Overdracht van het melkquotum bij het einde van het recht van erfpacht?&#13;
Wat betreft het eerste thema stelt Krale zich op het standpunt dat (ook) de verplichting&#13;
van een pachter om het melkquotum bij het einde van een pachtovereenkomst&#13;
over te dragen aan zijn verpachter, berust op redelijkheid en billijkheid (p. 673). Hij&#13;
lijkt zich daarbij te baseren op het arrest Pk Hof Arnhem 9 mei 1988, Agr.r. 1988/4174&#13;
(Pasman/Lippinkhof I); zie p. 672. Dit standpunt is – althans naar huidig recht – niet&#13;
juist. Krale ziet over het hoofd dat de onderhavige beslissing van het Pachthof, waarin&#13;
redelijkheid en billijkheid inderdaad aan de verplichting tot overdracht ten grondslag&#13;
werden gelegd, werd gegeven in een periode die we rustig als het pionierstijdperk&#13;
van de superheffing mogen aanduiden. De diverse ‘beschikkingen’ superheffing volgden&#13;
elkaar destijds in rap tempo op, en werden tijdens hun korte bestaan regelmatig&#13;
– en ingrijpend – gewijzigd. Als gevolg hiervan werd de praktijk voor vele grote problemen&#13;
gesteld, waarvan er verschillende ter beslissing aan de pachtrechter werden&#13;
voorgelegd. Het arrest Pasman/Lippinkhof I vormde, zoals Krale terecht opmerkt, de&#13;
eerste beslissing van het Pachthof over het onderwerp. Hoewel het arrest uiteindelijk&#13;
een degelijk fundament is gebleken voor de latere rechtspraak van het hof, is juist op&#13;
het als grondslag hanteren van (niet meer dan) redelijkheid en billijkheid wel iets aan&#13;
te merken.&#13;
De hier aan de orde zijnde verplichting berust namelijk niet op redelijkheid en billijkheid,&#13;
maar op de Europese verordeningen die aan de Nederlandse regelgeving&#13;
inzake de superheffing ten grondslag hebben gelegen c.q. liggen. Aanvankelijk was&#13;
dat Verordening (EEG) nr. 857/84 PbEG 1984 L 90/13. In HvJEG 13 juli 1989, zaak&#13;
5/88, Jur. 1989, p. 2609 (Wachauf/Bondsrepubliek Duitsland) werd overwogen dat artikel&#13;
7 leden 1 en 4 van deze verordening, tezamen gelezen, aantonen “dat de gemeenschapswetgever&#13;
de referentiehoeveelheid aan het einde van de pacht in beginsel wilde&#13;
laten terugkeren aan de verpachter, die opnieuw de beschikking over het bedrijf verkrijgt,&#13;
onverminderd de mogelijkheid voor de Lid-Staten om de referentiehoeveelheid&#13;
geheel of gedeeltelijk aan de vertrekkende pachter toe te kennen”. Nederland&#13;
had de door het hof bedoelde mogelijkheid ongebruikt gelaten, zodat de hoofdregel&#13;
in ons land onverkort van toepassing was. Al met al kan worden geconcludeerd dat&#13;
bij de motivering van het arrest Pasman/Lippinkhof I op dit punt weliswaar vraagtekens&#13;
kunnen worden geplaatst, maar dat uit hetWachauf-arrest blijkt dat de uitkomst&#13;
wat betreft de verplichting tot overdracht van het melkquotum Europees rechtelijk&#13;
beschouwd de juiste was.&#13;
Mijns inziens is er geen enkele aanleiding om de door het Hof van Justitie gevolgde&#13;
redenering ten aanzien van de plicht tot overdracht bij het einde van de pacht niet&#13;
tevens te hanteren bij het einde van de erfpacht. In dit kader zijn de volgende overwegingen&#13;
van belang:&#13;
a. Verordening (EEG) nr. 857/84 werd vervangen door Verordening (EEG) nr. 3950/92&#13;
(PbEG 1992 L 405/1), basis voor de Regeling superheffing 1993. Het tweede lid&#13;
van artikel 7 van deze verordening luidt als volgt: “Bij ontstentenis van een overeenkomst&#13;
tussen de partijen worden in geval van het verstrijken van een pachtovereenkomst&#13;
die niet op soortgelijke voorwaarden kan worden verlengd of in&#13;
situaties met vergelijkbare rechtsgevolgen, de op het betrokken bedrijf beschikbare&#13;
referentiehoeveelheden geheel of ten dele overgedragen aan de producent die het bedrijf overneemt, volgens door de Lid-Staten vastgestelde of nog vast te stellen&#13;
bepalingen en met inachtneming van de legitieme belangen van de partijen”. Bepalingen&#13;
als bedoeld zijn in ons land niet tot stand gekomen. Hoe dan ook, het is niet&#13;
voor discussie vatbaar dat de hoofdregel dezelfde is gebleven; kennelijk geldt voor&#13;
de gemeenschapswetgever nog altijd het uitgangspunt dat de referentiehoeveelheid&#13;
bij het einde van de pacht niet bij de pachter behoort te blijven, maar door hem&#13;
moet worden overgedragen. De bepaling spreekt over overdracht aan de producent&#13;
die het bedrijf overneemt. Dit kan hetzij de verpachter zelf zijn, hetzij een&#13;
nieuwe pachter van hetzelfde object door tussenkomst van die verpachter.&#13;
b. Krale is op p. 671 voorbijgegaan aan een (tweede) belangrijke overeenkomst tussen&#13;
pacht en – in zijn eigen bewoordingen; zie de inleiding op p. 669 – ‘tijdelijke’ erfpacht.&#13;
Deze overeenkomst is gelegen in de door hem bedoelde tijdelijkheid zelf.&#13;
Hoewel de erfpacht niet met zo veel woorden in artikel 7 lid 2 is genoemd, brengt&#13;
juist de tijdelijkheid van dit – weliswaar zakelijk – gebruiksrecht met zich dat er&#13;
alle reden is om bij het einde van het recht van erfpacht dezelfde regels te hanteren&#13;
als bij het einde van de pacht. Misschien mag men zelfs zover gaan dat er bij het&#13;
einde van een erfpachtverhouding, bij ontstentenis van een overeenkomst ter zake,&#13;
sprake is van een situatie “met vergelijkbare rechtsgevolgen” als in artikel 7 lid 2&#13;
bedoeld. Wat hiervan ook moge zijn, in mijn opvatting geldt de hoofdregel bij het&#13;
einde van de erfpacht evenzeer, zodat – tenzij partijen anders zijn overeengekomen –&#13;
het met de desbetreffende grond samenhangende melkquotum door de gewezen&#13;
erfpachter moet worden afgestaan aan de eigenaar van de grond, die het vervolgens&#13;
zelf als producent kan gaan gebruiken dan wel het quotum aan een derde-producent&#13;
in gebruik kan geven. Dat partijen anders zijn overeengekomen, ligt niet voor&#13;
de hand. Het gaat in dit soort gevallen immers steeds over een productierecht dat&#13;
de pachter/erfpachter tijdens de looptijd van een rechtsverhouding op zijn naam&#13;
heeft gekregen als gevolg van het feit dat het recht toen in het leven is geroepen;&#13;
het recht is de pachter/erfpachter als het ware in de schoot geworpen, zonder dat&#13;
partijen dit bij het aangaan van die rechtsverhouding hebben (kunnen) voorzien.&#13;
Op p. 674 poneert Krale de stelling dat de vraag of de erfpachter verplicht is het met&#13;
de grond samenhangende melkquotum bij het ten einde komen van de erfpacht over&#13;
te dragen, is te beantwoorden met behulp van artikel 23 van de Regeling superheffing&#13;
1993. Deze stelling is op zijn minst onzuiver. Het artikel bevat niet meer dan een&#13;
opsomming van typen ‘overdrachten’ van grond, waarbij melkquotum kan overgaan.&#13;
Het feit dat in het tweede lid onder meer het ten einde komen van het recht van erfpacht&#13;
wordt genoemd, impliceert dat daarbij inderdaad melkquotum kan worden&#13;
overgedragen, niet dat dit ook moet; enige verplichting kan onmogelijk uit de bepaling&#13;
worden gedistilleerd. Ook het einde van de pachtovereenkomst komt – in een&#13;
aantal variaties – in de opsomming voor. Indien dit niet het geval was geweest, was&#13;
overdracht van de gewezen pachter aan zijn voormalige verpachter uitgesloten. Zoals&#13;
in het voorgaande is gebleken, heeft de verplichting tot overdracht van de pachter een&#13;
totaal andere basis in het recht. 3. Vergoeding door de eigenaar aan de gewezen erfpachter?&#13;
Bij het tweede thema staan redelijkheid en billijkheid wel centraal. Volgens vaste&#13;
jurisprudentie van het Pachthof dient de verpachter zijn gewezen pachter een vergoeding&#13;
te voldoen ter hoogte van een gedeelte van de waarde van het aan hem overgedragen&#13;
melkquotum. De hoogte wordt bepaald naar redelijkheid en billijkheid,&#13;
rekening houdende met alle omstandigheden van het geval, hetgeen in het algemeen&#13;
op 50% van de waarde neerkomt. Een van de eerste uitspraken waarin een dergelijke&#13;
vergoeding aan de overdracht van melkquotum werd verbonden, is te vinden in Pk&#13;
Hof Arnhem 20 maart 1989, Agr.r. 1990/4308 (Van der Veen/Tammenga). De 50-50&#13;
verdeling werd gemotiveerd met de overweging dat enerzijds de voormalige verpachter&#13;
de grond beschikbaar had gesteld waarop de melkproductie had kunnen plaatsvinden,&#13;
terwijl anderzijds de pachter die melkproductie tot stand heeft gebracht.&#13;
Dat tegen een dergelijke verdeling geen Europees rechtelijke bezwaren kunnen&#13;
worden ingebracht, komt naar voren uit het arrest HvJEG 24 maart 1994, zaak C-2/92,&#13;
Jur. I, p. 955-978 (The Queen/Ministry of Agriculture, Fisheries and Food; ex parte:&#13;
D.C. Bostock). In rechtsoverweging 26 werd namelijk overwogen dat de rechtsbetrekkingen&#13;
tussen pachter en verpachter, in het bijzonder aan het einde van de&#13;
pacht, bij de huidige stand van het gemeenschapsrecht worden beheerst door het&#13;
recht van de betrokken lidstaat. Dit impliceerde dat het aan de lidstaten zelf was om&#13;
– hetzij in de vorm van wetgeving, hetzij door middel van rechtspraak – eigen regels&#13;
over het al of niet bestaan van een vergoedingsplicht tot stand te brengen. In Pk Hof&#13;
Arnhem 24 september 1996, Agr.r. 1997/4896 (Francis/Hooge Huys) nam het Pachthof&#13;
vervolgens afstand van de – mede op ten onrechte aan hetWachauf-arrest ontleende&#13;
argumenten gebaseerde – factorkostenmethode (zie Tolner, Agr.r. 1993, p. 73-88).&#13;
Op p. 672 schrijft Krale in dit verband dat het Pachthof in eerste instantie leek vast&#13;
te houden aan de 50-50 verdeling en er kennelijk nauwelijks omstandigheden waren&#13;
te bedenken die tot een andere verdeling aanleiding gaven. Hij vervolgt dan met de&#13;
zin: “Thans bestaat de indruk dat het Pachthof meer dan vroeger bereid is geen quotum&#13;
of minder quotum aan grond toe te kennen, als deze grond om goede redenen&#13;
(veel) minder heeft bijgedragen aan de totstandkoming van de hoeveelheid melkquotum&#13;
in 1983”. De auteur verwijst vervolgens naar Pk Hof Arnhem 25 februari 1997,&#13;
Agr.r. 1998/4920 (Koorevaar/Hoogheemraadschap van West-Brabant). Hier zaait&#13;
Krale onnodig verwarring. De vraag hoeveel quotum samenhangt met een gepacht&#13;
perceel heeft immers niets van doen met het vaststellen van de hoogte van de door de&#13;
verpachter verschuldigde vergoeding (het hier aan de orde zijnde tweede thema),&#13;
maar speelt een rol bij het bepalen van de hoeveelheid melkquotum die aan het einde&#13;
van de rit door de gewezen pachter moet worden overgedragen (eerste thema, aan de&#13;
orde in de vorige paragraaf). Dit neemt niet weg dat het Pachthof weleens aanleiding&#13;
heeft gezien om een lagere vergoeding op te leggen dan 50% van de waarde van het&#13;
overgedragen quotum, maar dat gebeurde dan in verband met de zeer bijzondere&#13;
omstandigheden van het geval; zie Pk Hof Arnhem 21 januari 1991, Agr.r. 1991/4485&#13;
(Meijer/Van der Laan). Voor de suggestie dat het Pachthof tegenwoordig eerder reden&#13;
ziet om van de 50-50 verdeling af te wijken dan enkele jaren geleden, ontbreekt mijns&#13;
inziens elke grond. Is er reden tot afwijking bij het einde van de erfpacht? Krale beantwoordt de vraag&#13;
bevestigend, aangezien de erfpachter voor zijn gebruiksrecht een hogere prijs heeft&#13;
moeten betalen dan een pachter, en hij noch aanspraak kan maken op het recht van&#13;
verlenging, noch op het recht van indeplaatsstelling. Anders dan de doorsnee pachter&#13;
die zijn overeenkomst ten einde heeft zien komen, zou de gewezen erfpachter niet&#13;
per definitie aan het einde van zijn loopbaan zijn geraakt. In verband hiermee komt&#13;
de erfpachter – vrij vertaald – een groter deel van de waarde van het melkquotum toe&#13;
dan de pachter (p. 674-675).&#13;
Het ijs waarop Krale zich hier begeeft, is even glad als dun. Krale baseert zich&#13;
namelijk op het idee dat een en ander op de achtergrond een rol heeft gespeeld bij de&#13;
arresten waarin het Pachthof tot een 50-50 verdeling heeft beslist. “Hoewel uit de&#13;
jurisprudentie van het Pachthof niet blijkt dat voormelde omstandigheden een rol&#13;
hebben gespeeld, kan ik me voorstellen dat de terbeschikkingstelling van de grond&#13;
door de verpachter hoog gewaardeerd wordt door het Pachthof vanwege deze achterliggende&#13;
gedachten”, aldus Krale op p. 673. Het is niet bepaald verantwoord om eerst&#13;
te suggereren dat bij de totstandkoming van de vaste jurisprudentie op dit punt andere&#13;
redenen een rol zullen hebben gespeeld dan in de desbetreffende rechtsoverwegingen&#13;
zijn te lezen, teneinde vervolgens aan die andere redenen conclusies te verbinden.&#13;
Zelf kom ik tot een ontkennend antwoord op de gestelde vraag. De argumenten&#13;
voor de 50-50-verdeling als verwoord in het arrest Van der Veen/Tammenga zijn helder.&#13;
Er is geen enkele grond voor de veronderstelling dat het Pachthof in werkelijkheid&#13;
andere redenen van belang heeft geacht dan in het arrest zijn te lezen. De praktijk&#13;
kan inmiddels met de verdeling – nadat zij ook bij de pacht aanvankelijk op protesten&#13;
stuitte – leven. Minstens even belangrijk is dat de praktijk er goed mee uit de&#13;
voeten kan; andere methodieken, zoals de factorkostenmethode, hebben ongetwijfeld&#13;
hun charme, maar leiden wel tot onduidelijkheid (lees: rechtsonzekerheid) en discussie.&#13;
Onduidelijkheid en discussie plegen op hun beurt vaak tot niet meer dan hoge&#13;
kosten aanleiding te geven.&#13;
Intussen staat met het eerder genoemde Bostock-arrest vast dat het Europees recht&#13;
voor de Nederlandse rechter geen belemmeringen opwerpt om tot welke verdeling&#13;
dan ook te besluiten. Ook voor de rechtsbetrekkingen tussen de erfpachter en de&#13;
bloot-eigenaar, in het bijzonder bij het ten einde komen van het recht van erfpacht,&#13;
geldt bij de huidige stand van het gemeenschapsrecht (lees: bij het ontbreken van&#13;
Europese voorschriften ter zake) immers dat zij door het recht van de betrokken lidstaat&#13;
worden beheerst.&#13;
Ten slotte gelden de in Van der Veen/Tammenga gehanteerde argumenten voor de&#13;
verdeling bij het einde van de pacht evenzeer bij het einde van het recht van erfpacht:&#13;
de bloot-eigenaar heeft de grond ter beschikking gesteld waarop de melkproductie&#13;
heeft kunnen plaatsvinden, terwijl de erfpachter die melkproductie tot stand heeft&#13;
gebracht. Krale heeft reeds de stap gezet dat beiden aanspraken op het met de grond&#13;
samenhangende melkquotum kunnen doen gelden (p. 674). Er is geen goede reden&#13;
om de aanspraken van beide partijen in beginsel niet op 50% van de waarde van het&#13;
quotum vast te stellen, met de mogelijkheid om een andere verdeling te hanteren&#13;
indien redelijkheid en billijkheid daartoe in een bijzonder geval – gelet op de feiten en&#13;
de omstandigheden – nopen. </content><legacyfootnotes/><footnotes><footnote/></footnotes><auteurs>prof. mr. G.M.F. Snijders</auteurs><published>2001-02-01 00:00:00</published><modified>1999-06-08 00:00:00</modified><editiondate>2001-02-01</editiondate><htmlpath>https://denhollander.info/artikel/5613</htmlpath></article>
</articles></edition>