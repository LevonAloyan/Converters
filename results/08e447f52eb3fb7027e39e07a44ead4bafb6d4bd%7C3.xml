<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2001</searchword><id>5645</id><udhid>UDH:TvAR/5645</udhid><titel>Corporate governance bij coöperaties. Ontwikkelingen op het gebied van de structuur en inrichting van de coöperatie</titel><searchwords><searchword>TvAR 7/8/2001</searchword><searchword>UDH:TvAR/5645</searchword></searchwords><attachments><attachment><name>2001_nr 78_Artikel_Sangen.pdf</name><extention>pdf</extention><url>https://denhollander.info/download/5577/ci</url></attachment></attachments><inleiding>1. Inleiding&#13;
De laatste jaren staat het thema corporate governance hoog op de agenda van met&#13;
name beursgenoteerde vennootschappen. In het bijzonder naar aanleiding van de&#13;
40 Aanbevelingen van de Commissie Peters, inzake goed bestuur, adequaat toezicht&#13;
en het afleggen van verantwoording, is een aantal beursgenoteerde vennootschappen&#13;
gekomen tot een bezinning op de interne inrichting en structuur van de vennootschap&#13;
mede in het licht van de vraag of de invloed van de aandeelhouder via de algemene&#13;
vergadering zou moeten worden vergroot.1 De commissie achtte destijds haar bevindingen&#13;
ook relevant voor niet beursgenoteerde vennootschappen, en dus ook voor&#13;
coöperaties. De Nationale Coöperatieve Raad voor de land- en tuinbouw (NCR) gaf&#13;
als reactie op het rapport het te betreuren dat er geen aandacht is besteed aan het bijzondere&#13;
karakter van de coöperatie en welke gevolgen dit bijzondere karakter voor&#13;
het debat inzake corporate governance zou dienen te hebben. De NCR ziet in de 40&#13;
Aanbevelingen wel een richtsnoer voor de binnen sommige coöperaties gevoerde discussie&#13;
over de structuur en inrichting van het bestuur en het toezicht daarop, alsmede&#13;
over de rol en invloed van de leden middels het lidmaatschap van de coöperatie. Men&#13;
spreekt in dit verband wel over een (noodzaak van) ‘revitalisering’ van het lidmaatschap.2&#13;
In deze bijdrage wordt een aantal onderwerpen van het corporate governance-debat&#13;
nader besproken voor de situatie bij coöperaties. Tevens wordt aandacht geschonken&#13;
aan een aantal recente ontwikkelingen in de wetgeving die ook van invloed zijn op de&#13;
besturing van coöperaties. Alvorens hierop in te gaan wordt eerst aandacht besteed&#13;
aan het bijzondere karakter van de coöperatie.</inleiding><content>2. Coöperatie als verlengstuk en ledenbetrokkenheid&#13;
In verschillende wetgevingsproducten worden consequenties verbonden aan het bijzondere&#13;
karakter van de samenwerking in coöperatief verband. Ik denk daarbij in het&#13;
bijzonder aan de vennootschapsbelasting, het voor coöperaties geldende structuurregime, alsmede aan de regels van het mededingingsrecht. Op al deze gebieden kan men&#13;
spreken van een bepaalde mate van facilitering van de coöperatie ten opzichte van&#13;
niet-coöperatieve ondernemingen die terug te voeren is op het bijzondere karakter&#13;
van de coöperatie als verlengstuk van de aangesloten leden/bedrijfshuishoudingen.3&#13;
Deze met name in de economische wetenschappen ontwikkelde verlengstukgedachte&#13;
houdt kort gezegd in dat de aangesloten leden/bedrijfshuishoudingen een of meer&#13;
bedrijfsfuncties in technische zin afsplitsen naar de coöperatie die zij ieder afzonderlijk&#13;
op minder gunstige condities ter hand zouden kunnen nemen. In economisch&#13;
opzicht komen de daaruit voortvloeiende positieve of negatieve uitkomsten voor&#13;
rekening van de aangesloten leden via het lidmaatschap. De coöperatie heeft als het&#13;
ware een ondersteunende functie voor de eigen bedrijfsuitoefening van haar aangesloten&#13;
leden, en heeft als primair doel ten behoeve van haar leden inkomen te genereren&#13;
door met hen een zakelijk verkeer te onderhouden. Een en ander heeft tot gevolg dat&#13;
de coöperatie een specifieke (statutaire) doelstelling kent die is afgestemd op het&#13;
behartigen van de belangen van de aangesloten leden. De coöperatie kent daarmee&#13;
tevens een besloten karakter.4&#13;
Het bijzondere karakter van de coöperatie als verlengstuk brengt met zich mee dat&#13;
de leden in verschillende hoedanigheden optreden: zij zijn leverancier c.q. afnemer -,&#13;
financier van de coöperatie en houder van zeggenschap. Een aantal leden fungeert&#13;
tevens als bestuurder of als toezichthouder. Ook in de wettelijke inrichting en structuur&#13;
van de coöperatie komt het bijzondere karakter van de coöperatie en de ledenbetrokkenheid&#13;
tot uitdrukking. Zo wordt als hoofdregel het bestuur door en uit de leden&#13;
gekozen.5 Zelfs indien op een coöperatie het structuurregime van toepassing is,&#13;
bestaat de mogelijkheid dat het merendeel van de commissarissen in de verplichte&#13;
raad van commissarissen bestaat uit leden, terwijl de algemene ledenvergadering ook&#13;
bij de structuurcoöperatie bevoegd is tot benoeming en ontslag van bestuurders. Ook&#13;
de vaststelling van de ‘winst’ is een bevoegdheid die, ongeacht of het structuurregime&#13;
op de coöperatie toepasselijk is, toekomt aan de algemene vergadering.6 In het ‘verlichte’&#13;
structuurregime komt op deze wijze de ledendominantie tot uitdrukking.&#13;
3. Institutionalisering, vermaatschappelijking en vervennootschappelijking&#13;
van de coöperatie&#13;
Steeds vaker rijst de vraag of het veronderstelde bijzondere karakter van de coöperatie&#13;
een aparte behandeling van de coöperatie rechtvaardigt, omdat de verlengstukgedachte niet door iedereen wordt onderschreven, terwijl er ook coöperaties zijn&#13;
waarop de verlengstukgedachte niet dan wel in geringe mate van toepassing is, zoals&#13;
het geval is bij de werknemerproductiecoöperatie of de zogenaamde eigenaarscoöperatie.&#13;
7 Hetzelfde geldt voor verschillende dienstverlenende coöperaties met consumenten&#13;
als leden, zoals supermarkten op coöperatieve grondslag, coöperatieve centrale&#13;
antenne-inrichtingen, coöperatieve flatexploitatieverenigingen en coöperatieve&#13;
uitvaartverenigingen.&#13;
Kritische geluiden bestaan er evenwel ook ten aanzien van de toepassing van de&#13;
verlengstukgedachte bij de bedrijfscoöperatie. Een aantal ontwikkelingen levert een&#13;
beeld op van met name grote agrarische bedrijfscoöperaties waarbij de leden als het&#13;
ware op afstand komen te staan van de bedrijfsvoering van de coöperatie. Het gaat&#13;
hier om de volgende vijf ontwikkelingen:&#13;
a. de rechtspersoonlijkheid van de coöperatie als zodanig;&#13;
b. schaalvergroting en vergaande diversificatie van bedrijfsactiviteiten;&#13;
c. toenemend gebruik van vennootschapsrechtelijke structuren;&#13;
d. toename van het derdenverkeer;&#13;
e. invloed van andere stakeholders.&#13;
ad a. De rechtspersoonlijkheid van de coöperatie als zodanig&#13;
In de meest zuivere vorm zou de toepassing van de verlengstukgedachte er toe leiden&#13;
dat de bedrijfsresultaten van een coöperatie steeds ten gunste c.q. ten laste komen van&#13;
de leden in de vorm van uitdelingen van overschotten aan de leden respectievelijk in&#13;
de vorm van bijdrageverplichtingen door de leden in geval van een tekort. Een coöperatie&#13;
die de verlengstukgedachte consequent toepast, zou derhalve geen eigen winst of&#13;
verlies kennen, maar volledig transparant zijn omdat het zakelijk verkeer met de&#13;
leden volgens het kostendekkingsbeginsel wordt afgerekend.8 De praktijk laat echter&#13;
zien dat een dergelijke situatie slechts sporadisch voorkomt. Alleen al uit oogpunt&#13;
van interne financiering van de coöperatie kent de coöperatie een eigen vermogen&#13;
opgebouwd uit niet uitgedeelde, maar gereserveerde exploitatie-overschotten. Een&#13;
dergelijk effect wordt versterkt indien een coöperatie het zakelijk verkeer met haar&#13;
leden niet afrekent op basis van het kostendekkingsbeginsel, maar op basis van&#13;
marktconforme prijzen, zodat er bij de coöperatie een winst ontstaat die vergelijkbaar&#13;
is bij niet-coöperatieve ondernemingen. De fiscus beschouwt de rechtspersoon coöperatie&#13;
overigens steeds als een zelfstandig belastingplichtig lichaam voor de vennootschapsbelasting,&#13;
waarbij slechts onder strikte voorwaarden de zogenaamde verlengstukaftrek&#13;
wordt genoten.9 Ook civielrechtelijk blijkt een consequente toepassing van&#13;
de verlengstukgedachte niet steeds relevant, zoals blijkt uit het arrest van de Hoge&#13;
Raad inzake Heino Krause.10 De rechtspersoonlijkheid van een coöperatie brengt met&#13;
zich dat noch individuele leden, noch de algemene ledenvergadering als zodanig schadevergoeding kunnen vorderen van derden die door wanprestatie dan wel onrechtmatige&#13;
daad schade toebrengen aan de coöperatie, ook niet indien door toepassing&#13;
van het kostendekkingsbeginsel het uiteindelijk de leden zijn voor wiens rekening de&#13;
schade komt. Tot het vorderen van een dergelijke schade is bij uitsluiting het bestuur&#13;
van de coöperatie bevoegd.&#13;
ad b. Schaalvergroting en vergaande diversificatie van bedrijfsactiviteiten&#13;
De coöperatieve praktijk laat een voortdurende tendens zien van schaalvergroting ten&#13;
gevolge van fusies. Terwijl het aantal coöperaties door fusies afneemt, neemt de&#13;
omvang in omzet, balanstotaal en in ledenaantal van coöperaties toe, hetgeen gekoppeld&#13;
wordt aan een toenemende tendens van diversificatie en specialisatie van bedrijfsactiviteiten.&#13;
Ook internationalisering speelt in dit verband een belangrijke rol. Al met al&#13;
betekent dit een toename van de bedrijfsrisico’s die voor het individuele lid niet meer&#13;
zijn te overzien. Ten aanzien van de structuur en inrichting van de coöperatie heeft&#13;
dit belangrijke consequenties. In de eerste plaats vertonen dergelijke coöperaties een&#13;
dermate groot ledenbestand dat de besluitvorming omtrent de kernaangelegenheden&#13;
van de coöperatie steeds getrapt plaatsvindt via een ledenraad bestaande uit afgevaardigden&#13;
die door en uit de zogenaamde kringen of districten worden gekozen. Directe&#13;
betrokkenheid van alle individuele leden bij de besluitvorming is eerder uitzondering&#13;
dan regel.11&#13;
In de tweede plaats kan een vergaande diversificatie van bedrijfsactiviteiten een&#13;
verwijdering betekenen van de primaire doelstelling van de coöperatie: het behartigen&#13;
van de (bedrijfs-)belangen van de leden. Zo zal het bestuur steeds kritisch dienen te&#13;
blijven ten aanzien van het entameren van nieuwe bedrijfsactiviteiten, en zich steeds&#13;
dienen af te vragen op welke wijze zij op korte en lange termijn dienstig zijn aan het&#13;
doel van de coöperatie. Tevens rijst in dit verband steeds nadrukkelijker de vraag of&#13;
de wijze van benoeming van bestuurders door en uit de leden, nog wel passend is. In&#13;
toenemende mate komen naast leden/bestuurders meer professionele managers/&#13;
bestuurders voor. Overigens biedt de wet de mogelijkheid daartoe, zij het beperkt.12&#13;
Het probleem om voldoende specifieke professionele expertise in het management&#13;
van de coöperatie vertegenwoordigd te zien, wordt ook wel opgelost door naast het&#13;
bestuur een of meer directeuren te benoemen die belast zijn met de dagelijkse leiding&#13;
van de coöperatie.13 Mogelijk is het ook dat een directeur wordt aangesteld, zonder&#13;
formeel bestuurder te zijn van de coöperatie, die onder verantwoordelijkheid van het&#13;
formele bestuur belast is met de leiding van de coöperatieve onderneming, terwijl het&#13;
formele bestuur belast is met het besturen van de verenigingsrechtelijke kant van de&#13;
coöperatie.14 Een andere mogelijkheid bestaat hierin dat de gehele bedrijfsvoering&#13;
wordt ondergebracht in een of meer dochtervennootschappen, waarin de coöperatie&#13;
als aandeelhouder doorslaggevende zeggenschap heeft. Het bestuur van de dochter is&#13;
verantwoordelijk voor het beleid van het in de dochter gedreven bedrijfsonderdeel van de coöperatie, terwijl het bestuur van de coöperatie verantwoordelijk is voor het&#13;
gehele concernbeleid.15 De keuze van een van deze besturingsmodellen heeft consequenties&#13;
voor de wijze waarop rekening en verantwoording wordt afgelegd aan de&#13;
leden van de coöperatie, alsmede voor de aansprakelijkheid van bestuurders. Tevens&#13;
stelt het bijzondere eisen aan de inrichting van de jaarrekening.&#13;
ad c. Toenemend gebruik van vennootschapsrechtelijke structuren&#13;
Zoals gezegd laat de praktijk zien dat de coöperatieve onderneming wordt ondergebracht&#13;
in een of meer afzonderlijke dochtermaatschappijen, waarbij de coöperatie&#13;
fungeert als moedermaatschappij. Een veelvuldig gehanteerde constructie hierbij is&#13;
dat de coöperatie fungeert als holding, en via een subholding in de vorm van een&#13;
naamloze vennootschap, centraal concernbeleid voert over de diverse dochtermaatschappijen&#13;
waarin de verschillende bedrijfsactiviteiten zijn ondergebracht. Een dergelijke&#13;
inrichting van de coöperatie heeft onmiskenbaar tot gevolg dat de leden op&#13;
afstand worden gezet van de coöperatieve onderneming. Voordelen van een dergelijke&#13;
constructie zijn een beperking van aansprakelijkheid en het spreiden van bedrijfsrisico’s,&#13;
logistieke voordelen, en meer in het algemeen het voordeel van een formele&#13;
scheiding tussen de verenigingsrechtelijke kant en de bedrijfsmatige kant van de coöperatie.&#13;
Ten aanzien van structuurplichtige coöperaties biedt de constructie als voordeel&#13;
dat door toepassing van het ‘verlichte’ regime op het niveau van de coöperatie&#13;
alle daaronder liggende vennootschappen zijn vrijgesteld van het voor kapitaalvennootschappen&#13;
geldende structuurregime.16&#13;
De volgende kanttekening wil ik bij deze ontwikkeling maken. Er wordt wel&#13;
getwijfeld aan de mogelijkheid dat een coöperatie al haar bedrijfsactiviteiten kan&#13;
onderbrengen in kapitaalvennootschappen vanuit de gedachte dat een dergelijke coöperatie&#13;
niet meer is dan de houder van aandelen in de hierboven bedoelde subholding.&#13;
Een dergelijke voorstelling van zaken zou er inderdaad toe leiden dat de coöperatie&#13;
niet meer voldoet aan de wettelijke omschrijving van art. 2:53 lid 1 BW, omdat zij&#13;
noch rechtstreeks noch via haar dochtermaatschappijen een zakelijk verkeer onderhoudt&#13;
met haar leden dat in overeenstemming is met haar statutaire doelstelling: de&#13;
behartiging van het belang van de aangesloten leden. De holdingconstructie is slechts&#13;
toelaatbaar indien een daarop gerichte dochtermaatschappij feitelijk het zakelijk verkeer&#13;
met de leden onderhoudt waartoe anders de coöperatie zelf verplicht zou zijn.17&#13;
Uiteraard is hierbij essentieel dat de coöperatie door de uitoefening van doorslaggevende&#13;
zeggenschap controle blijft behouden over deze beleidsafhankelijke maatschappij,&#13;
zodat zij een centraal concernbeleid kan voeren. Toepassing van het structuurregime&#13;
op de subholding is om die reden onwenselijk. Een personele unie tussen&#13;
de coöperatie en de subholding is gewenst in die zin dat (een deel van) het bestuur&#13;
c.q. de raad van commissarissen van de coöperatie, commissaris zijn in de subholding. ad d. Toename van het derdenverkeer&#13;
De coöperatie heeft qua doelstelling een besloten karakter. De dienstverlening van de&#13;
coöperatie is gericht op de leden en kent mitsdien een exclusief karakter: uitsluitend&#13;
leden hebben het recht (en soms de plicht) om van de coöperatie gebruik te maken.&#13;
Van dit wettelijke uitgangspunt kan bij de statuten worden afgeweken. De dienstverlening&#13;
aan derden op een soortgelijke wijze als met de leden moet wel ingevolge&#13;
art. 2:53 lid 4 BW van ondergeschikte betekenis zijn. Naar mijn mening berust&#13;
art. 2:53 lid 4 BW op een parlementair misverstand. Wat het artikel beoogt te regelen&#13;
is dat, indien de statuten het toestaan dat de coöperatie ook met derden een soortgelijke&#13;
dienstverlening onderhoudt als met de leden, een dergelijk derdenverkeer steeds&#13;
moet passen binnen de doelstelling van de coöperatie, en in het bijzonder bevorderlijk&#13;
dient te zijn voor de continuïteit en het functioneren van de coöperatie.18 Het&#13;
onderhouden van een derdenverkeer van enige omvang impliceert wél dat op het&#13;
bestuur een bijzondere zorgplicht rust om aan de leden uitleg te verschaffen omtrent&#13;
de daaraan verbonden risico’s, in het bijzonder indien het derdenverkeer op gunstiger&#13;
voorwaarden plaatsvindt dan met de leden.19 Een derdenverkeer van enige omvang&#13;
kan evenwel worden ervaren als een verzelfstandiging van de coöperatie ten opzichte&#13;
van de leden.&#13;
ad e. Invloed van andere stakeholders&#13;
De ontwikkelingen in het vennootschapsrecht gedurende de afgelopen decennia hebben&#13;
ertoe geleid dat de factor arbeid een juridisch relevant belang is geworden waarmee&#13;
bestuur en raad van commissarissen van de coöperatie bij de uitoefening van hun&#13;
taak rekening dienen te houden. De invloed van de factor arbeid is ook voor de coöperatie&#13;
op verschillende wijzen juridisch geformaliseerd. Ik wijs op de rol van de&#13;
ondernemingsraad en in het bijzonder op de aan hem toekomende bevoegdheden op&#13;
grond van art. 25, 26 en 27 WOR. Bij structuurplichtige coöperaties vervult de ondernemingsraad&#13;
tevens een rol bij de benoeming van commissarissen.20 Ik wijs er in dit&#13;
verband op dat er thans een unaniem SER-rapport voorligt aangaande een wijziging&#13;
van het structuurregime voor kapitaalvennootschappen, waarin aan de ondernemingsraad&#13;
de bevoegdheid wordt toegekend ten aanzien van ten hoogste 1/3 van de&#13;
commissarissen een ‘bijzondere’ voordracht te doen.21 De verwachting is dat, indien&#13;
de SER met een vervolgadvies komt aangaande een wijziging van het structuurregime&#13;
voor coöperaties, in elk geval dit recht ook aan de ondernemingsraad bij coöperaties&#13;
zal worden toegekend, zodat er ook ten aanzien van deze vorm van medezeggenschap&#13;
van werknemers geen verschil bestaat met de kapitaalvennootschappen. Verder&#13;
wijs ik op de rol van de vakbonden bij de CAO-onderhandelingen. En tot slot, op de mogelijkheid voor vakbonden om via een enquêteprocedure het beleid van binnen de&#13;
coöperatie aan de kaak te stellen.&#13;
Meer in het algemeen dienen het bestuur en de raad van commissarissen bij de uitoefening&#13;
van hun taak rekening te houden met alle binnen de coöperatie en de daaraan&#13;
verbonden onderneming voorkomende relevante deelbelangen. Men denke in dit&#13;
verband bijvoorbeeld ook aan het milieubelang en het belang van de volksgezondheid,&#13;
zoals de recente BSE en MKZ-crisis duidelijk hebben gemaakt. Uiteraard geldt&#13;
voor zowel bestuur als raad van commissarissen het behartigen van het belang van de&#13;
leden als hoofdnorm. Het nastreven van deze hoofdnorm mag er evenwel niet toe&#13;
leiden dat de belangen van andere ‘stakeholders’ ten enenmale aan het belang van de&#13;
leden ondergeschikt worden gemaakt. In dit opzicht zijn de leden, verenigd in de&#13;
algemene ledenvergadering van een coöperatie, niet ‘de hoogste macht’.22&#13;
4. Consequenties voor de structuur en inrichting van coöperaties&#13;
Corporate governance betreft een samenstel van regels ter bevordering van goed&#13;
bestuur, adequaat toezicht en het afleggen van verantwoording door het bestuur aan&#13;
in de regel aandeelhouders. De aanbevelingen van de commissie Peters richten zich&#13;
primair op de samenstelling en werkwijze van, en het afleggen van verantwoording&#13;
door het bestuur. Ook worden er aanbevelingen gedaan terzake van het voorkomen&#13;
van tegenstrijdige belangsituaties, zelfverrijking en het stelen van corporate opportunities.&#13;
De aanbevelingen hebben ook betrekking op de samenstelling, werkwijze en&#13;
de toezichthoudende taak van de raad van commissarissen, bijvoorbeeld ter bevordering&#13;
van de onafhankelijkheid van commissarissen ten opzichte van het bestuur, en ter&#13;
voorkoming van dubbelfuncties. Ten slotte bevat het rapport van de commissie Peters&#13;
aanbevelingen omtrent de rol en invloed van de algemene vergadering binnen de vennootschap:&#13;
bezitten zij voldoende invloed om het zittende management ter verantwoording&#13;
te roepen, en zo ja, zijn er voldoende juridische mogelijkheden dat aandeelhouders&#13;
ook daadwerkelijk kunnen overgaan tot het uitoefenen van de aan hen&#13;
toekomende rechten? Sleutelwoorden in dit verband zijn: transparantie van de organisatie&#13;
en adequate informatievoorziening van het bestuur aan zowel de raad van&#13;
commissarissen als aan de algemene vergadering.&#13;
Al deze aspecten van corporate governance kunnen ook een rol spelen bij coöperaties.&#13;
Maar er is meer aan de hand. Gezien de bijzondere taakopdracht van het bestuur&#13;
– het behartigen van de belangen van de leden – en de complexe drievoudige relatie&#13;
van de leden tot hun coöperatie, rust op het bestuur van een coöperatie de vergaande&#13;
zorgplicht om aan de leden duidelijk te maken op welke wijze het gevoerde beleid&#13;
zowel op korte als op lange termijn in het belang is van het goed functioneren van de&#13;
coöperatie. Tegelijkertijd moeten we constateren dat de leden door de hierboven in&#13;
paragraaf 3 genoemde ontwikkelingen juist meer op afstand zijn komen te staan van&#13;
de gang van zaken binnen de coöperatieve onderneming. In concreto rijst dan de&#13;
vraag of de wijze waarop het bestuur rekening en verantwoording aflegt aan de algemene&#13;
vergadering voldoende informatie verschaft om een gefundeerde beslissing te nemen omtrent het door het bestuur gevoerde beleid en een eventueel te verlenen&#13;
décharge. Een direct uitvloeisel van het in Nederland gevoerde corporate governancedebat&#13;
is dat in de toekomst de vaststelling van de jaarrekening en een eventueel te verlenen&#13;
décharge als afzonderlijke agendapunten tijdens de algemene vergadering aan&#13;
de orde dienen te komen. Dit bevordert de zuiverheid van besluitvorming.23 De&#13;
beoogde wetswijziging zal ook van toepassing zijn op coöperaties, en heeft tot gevolg&#13;
dat de vaststelling van de winst losgekoppeld wordt van het verlenen van kwijting aan&#13;
bestuurders. Ook zonder het verlenen van décharge kan dan een eventuele winst&#13;
worden vastgesteld en beschikbaar zijn voor uitkering.&#13;
Vragen kunnen ook rijzen ten aanzien van de wijze waarop de jaarrekening dient&#13;
te worden ingericht. De praktijk laat zien dat de jaarstukken van met name grote&#13;
agrarische coöperaties weinig verschillen van de jaarrekeningen van naamloze vennootschappen.&#13;
Overigens is de keuze om in plaats van een winst- en verliesrekening&#13;
een exploitatierekening op te nemen, een bevoegdheid van het bestuur.24 Ik merk op&#13;
dat binnen de agrarische coöperatieve sector vraagtekens worden gezet bij de inrichtingseisen&#13;
van het jaarverslag voor de coöperatie. Jaarverslagen van coöperaties vertonen&#13;
door de wettelijke inrichtingseisen grote gelijkenis met die van niet-coöperatieve&#13;
multinationals. De vraag is dan in hoeverre een jaarverslag van een coöperatie nog&#13;
vanuit de coöperatieve uitgangspunten kan worden opgesteld, en of de leden daardoor&#13;
optimaal worden geïnformeerd omtrent het presteren van de coöperatie in relatie&#13;
tot de leden.25&#13;
5. Slotsom&#13;
In het concept van de wetgever is de coöperatie een naar het model van de vereniging&#13;
ingerichte rechtspersoon met een specifieke doelstelling en een besloten karakter.&#13;
Daarbij past dat het bestuur en het toezicht op het bestuur in handen ligt van uit de&#13;
kring van de leden benoemde personen. De coöperatieve praktijk laat echter zien dat&#13;
de leden in toenemende mate op afstand komen te staan van hun coöperatieve onderneming.&#13;
De toenemende schaalvergroting, diversificatie van bedrijfsactiviteiten, concernvorming,&#13;
het onderhouden van relaties met niet-leden alsmede de toenemende&#13;
invloed van andere stakeholders zijn daaraan debet. Tegen deze achtergrond oefenen&#13;
bestuur en raad van commissarissen van coöperaties hun taak uit, met als hoofdnorm&#13;
het behartigen van de belangen van de leden. Het bevorderen van transparantie van&#13;
de organisatie en het adequaat informeren van de leden ten aanzien van het door het&#13;
bestuur gevoerde beleid maakt ‘cooperative governance’ als het ware tot corporate&#13;
governance in het kwadraat.</content><legacyfootnotes>1. Rapport Cie Peters, Corporate Governance in Nederland. De veertig aanbevelingen, d.d. 25 juni 1997,&#13;
Amsterdam 1997.&#13;
2. Zie voor de reactie van de NCR, De NV 75/4 april 1997, p. 123 en 124. &#13;
3. Fiscaal: de zogenaamde verlengstukaftrek van art. 9 Wet op de vennootschapsbelasting 1969 (Wet Vpb&#13;
1969); voor grote coöperaties in de zin van de structuurregeling geldt een ‘verlicht’ regime, waarbij&#13;
belangrijke bevoegdheden bij de algemene vergadering blijven, zoals het recht bestuurders te benoemen&#13;
en te ontslaan, alsmede het recht om de jaarrekening vast te stellen; voor de toepassing van het mededingingsrecht,&#13;
in het bijzonder ten aanzien van het kartelverbod van art. 81 EG-Verdrag, geldt dat de coöperatieve&#13;
rechtsvorm niet per definitie als een overtreding van het verbod geldt. Ook is het stellen van&#13;
uittreevoorwaarden geoorloofd indien en voorzover deze noodzakelijk zijn voor een goed functioneren&#13;
van de coöperatie.&#13;
4. Zie over dit alles G.J.H. van der Sangen, Rechtskarakter en financiering van de coöperatie, W.E.J.&#13;
Tjeenk Willink, Deventer 1999, p. 40-50.&#13;
5. Zie art. 2:37 lid 1 en lid 3 jo. 53a BW.&#13;
6. Zie respectievelijk de artt. 2:63h lid 2, 2:37 lid 2 jo. 53a en 58 lid 1 BW.&#13;
7. Zie hierover G.J.H. van der Sangen, ‘De ontzielde materie van de Eigenaarscoöperatie’, in: J.L.P.&#13;
Cahen-bundel, Gouda Quint, Deventer 1997, p. 313-339.&#13;
8. Zie over het kostendekkingsbeginsel G.J.H. van der Sangen, a.w. p. 43, 44 en 364.&#13;
9. Zie artikel 9 lid 1 en lid 2 Wet Vpb 1969. Zie hierover nader J.J.M. Jansen, Belastingheffing van coöperaties&#13;
en haar leden, Kluwer, Deventer 1996, p. 90 e.v.&#13;
10. HR 13 oktober 2000, RvdW 2000, 205. Zie over dit arrest G.J.H. van der Sangen, ‘Omgekeerde doorbraak&#13;
bij coöperaties en de (processuele) positie van haar leden’, S&amp;V 2001 nr. 2.&#13;
11. Zie over besluitvormingsstructuren M.E. Schreurs-Engelaar, Organen van de coöperatie, serie Monografieën&#13;
vanwege het Van der Heijden Instituut, deel 46, Kluwer, Deventer 1995.&#13;
12. Zie art. 2:37 lid 1 jo. 53a BW. Van deze mogelijkheid wordt gebruik gemaakt bij de lokale Rabobanken.&#13;
13. Een voorbeeld hiervan biedt de topcoöperatie Rabobank Nederland, waarbij de bestuurstaken zijn verdeeld&#13;
over een Raad van Beheer en een Hoofddirectie.&#13;
14. Vgl. het hierboven genoemde arrest van de Hoge Raad inzake Heino Krause.&#13;
15. Een voorbeeld hiervan biedt bijv. Friesland Coberco Dairy Foods Holding NV dat als subholding&#13;
fungeert en waarvan coöperatie De Zeven Provinciën enig aandeelhouder is.&#13;
16. Zie hierover M.E. Schreurs-Engelaar, a.w. p. 202 en G.J.H. van der Sangen, a.w. p. 264 e.v.&#13;
17. Aldus G.J.H. van der Sangen, a.w. p. 262. Evenzo P.J. Dortmond, De coöperatie; van vereniging naar&#13;
houdstermaatschappij en beursrechtspersoon, Kluwer, Deventer 1991, p. 9.&#13;
18. Zie hierover G.J.H. van der Sangen, a.w. p. 92, 93 en 223 e.v.&#13;
19. Zelfs indien derden dezelfde vergoeding ontvangen van de coöperatie als de leden, kan dat voor hen&#13;
gunstiger zijn dan voor de leden, omdat bij een bedrijfscoöperatie doorgaans op de leden de verplichting&#13;
rust deel te nemen in de financiering, waartegenover in de regel geen afzonderlijke vergoeding staat.&#13;
20. Zie art. 2:63f lid 4 (recht van aanbeveling) en lid 6 (recht van bezwaar tegen de voorgenomen benoeming&#13;
van een commissaris) BW.&#13;
21. Zie het SER-advies d.d. 19 januari 2001 inzake wijziging van het structuurregime voor vennootschappen,&#13;
en ten aanzien van de positie van de ondernemingsraad, p. 56 e.v. Opvallend is dat het kabinet de&#13;
SER heeft verzocht bij haar advies tevens de uitkomsten van het Corporate Governance-debat te&#13;
betrekken, alsmede de gewijzigde inzichten omtrent de rol van aandeelhouders.&#13;
22. In dat opzicht behoudt het arrest van de Hoge Raad inzake Forumbank (HR 21 januari 1955, NJ 1959,&#13;
43) nog steeds haar actuele waarde.&#13;
23. Zie wetsvoorstel 27 483, Wijziging Boek 2 BW in verband met kwijting aan bestuurders en commissarissen.&#13;
24. Zie in dit verband art. 2:361 lid 2 BW. Zie hierover M.N. Hoogendoorn, ‘De commerciële jaarrekening&#13;
van coöperaties’, in: Coöperaties en nv’s: fiscale rivalen?, G. van Dijk/D. Faber (red.), Van Gorcum,&#13;
2000, p. 13-20.&#13;
25. Zie hierover Koehorst, Poppe en Van Dijk, ‘Hoe coöperatief is het coöperatieve jaarverslag?’, Coöperatie&#13;
Magazine maart 1995, p. 2-4 en J. Aukes, ‘Jaarverslaggeving van coöperaties: een nieuwe ontwerp-&#13;
Richtlijn van de Raad voor de Jaarverslaglegging’, S&amp;V 1997, p. 46-48.&#13;
</legacyfootnotes><footnotes><footnote/></footnotes><auteurs>dr. G.J.H. van der Sangen</auteurs><published>2001-07-01 00:00:00</published><modified>1999-09-07 00:00:00</modified><editiondate>2001-07-01</editiondate><htmlpath>https://denhollander.info/artikel/5645</htmlpath></article>
</articles></edition>