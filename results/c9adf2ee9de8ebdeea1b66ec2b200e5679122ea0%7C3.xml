<edition><articles><article><jaar>1982</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1982</searchword><id>6455</id><udhid>UDH:TvAR/6455</udhid><titel>Ligboxenstal, W.I.R. en Fiscus</titel><searchwords><searchword>TvAR 1/1982</searchword><searchword>UDH:TvAR/6455</searchword></searchwords><attachments><attachment><name>1982_nr 1_Artikel_Tolner.pdf</name><extention>pdf</extention><url>https://denhollander.info/download/6237/ci</url></attachment></attachments><inleiding>Rond 1965 deed de z.g. ligboxenstal haar intrede in de Nederlandse melkveehouderij,&#13;
als vervanger van oudere staltypen zoals de grupstal. In ruim 15 jaren werden er&#13;
meer dan 20.000 gebouwd. Gelijk hiermee kwam een overgang op gang van het bewaren&#13;
en vervoeren van melk in koeltanks i.p.v. in melkbussen (het z.g. tankmelken),&#13;
dat in 1980 voor vrijwel alle bedrijven zijn beslag kreeg. Daarnaast ontwikkelden&#13;
zich de vaste melkleiding in de stal, het meer of minder mechanisch voederen&#13;
(o.m. zelfsluitende voerhekken, torensilo's voor ruwvoeder), automatisch uitmesten&#13;
(mestschuifinstallaties, kelders voor mest en gier onder de stalvloer), verdere automatisering&#13;
van het melken (z.g. afname-apparatuur) en gebruik van grote boilers,&#13;
nodig voor een goede reiniging van de melkapparatuur. Hiermee is op de meeste bedrijven&#13;
het agrarisch ambachtelijke tijdperk wel afgesloten, waartoe wellicht het op&#13;
gang komende voederen per computer ook nog bijdraagt. Dit alles werd nodig&#13;
geacht om de strijd om het bestaan vol te kunnen houden, daar in het EG-systeem de&#13;
melkprijs wordt afgestemd op de kostprijs van rationeel gevoerde bedrijven, waar&#13;
met weinig arbeid veel melk wordt gewonnen.&#13;
Behalve de genoemde zaken is daarvoor in de stal ook nodig een apart melkhuis&#13;
(melkkamer), mogelijkheid om de koeien in groepen in te delen, wachtruimte voor&#13;
de koeien vóór het melkhuis, automatische voederinstallatie inclusief ingebouwde&#13;
meelsilo's. De ontwikkeling is zeer snel gegaan, ook wat betreft het aantal stuks vee&#13;
per bedrijf en het afnemen van het aantal veehouders in ons land, en deze ontwikkeling&#13;
gaat (zij het momenteel wat vertraagd) nog steeds door, al zijn velen daarmee&#13;
wellicht niet helemaal gelukkig, gezien de enorme financiële inzet, die daarvoor nodig&#13;
is. Maar schaalvergroting, mechanisering, automatisering, rationalisatie, om&#13;
niet te zeggen industrialisering, zijn overbekende klanken op het moderne boerenland,&#13;
dat maar weinig romantiek (meer) kent.</inleiding><content>Ook aan de fiscus is dit alles niet ongemerkt voorbijgegaan. De Staatssecretaris&#13;
van Financiën schreef erover in zijn resolutie van 1 september 1964, BNB 1965/93&#13;
en de Minister van Financiën in zijn resolutie van 9 februari 1967, nr. B6/17 228,&#13;
BNB 1967/61 betr. de afschrijving. Het Ministerie van Landbouw leverde o.a. een&#13;
nota op 20 maart 1975, handelende over de levensduur en de restwaarde van deze&#13;
stallen, waarin werd geconcludeerd tot de degressieve afschrijvingsmethode (een&#13;
vast (hoog) percentage (± 10%) van de boekwaarde i.p.v. een laag (± 2%) percentage&#13;
van de aanschaffingskosten (gezien o.m. de snelle economische veroudering en&#13;
de hoge slijtage). In twee opeenvolgende arresten van 30 november 1977 (BNB&#13;
1978/108) en 3 januari 1979 (BNB 1979/85) in de zelfde zaak concludeerde de Hoge&#13;
Raad, dat voor ligboxstallen het stelsel van degressieve afschrijving (wel) in overeenstemming&#13;
is met het bepaalde in art. 10 lid 1, I.B. 1964, dus (ook) met goed&#13;
koopmansgebruik, gezien het dalende waardeverloop van de nutsprestaties van dergelijke&#13;
gebouwen. De Staatssecretaris heeft zich hiertegen (dus) tevergeefs verzet. Vooral met het oog op de W.I.R.-premies is voorts van groot belang de vraag, of&#13;
bij een ligboxenstal rompgebouw en installaties tezamen één onverbrekelijk bedrijfsmiddel,&#13;
één gebouw, vormen (waarop dan dus ook de economische veroudering&#13;
in dezelfde mate haar invloed doet gelden). Voor de W.I.R.-premies is dit zichtbaar&#13;
belangrijk, daar de basispremie voor nieuwe gebouwen nu 18% en waarschijnlijk&#13;
vanaf 1-1-1982: 16% is en die voor outillage ('overige bedrijfsmiddelen') 12%.&#13;
Bekijkt men de verschillende cijfers dan blijkt de waarde (bouw- en aanschaffingskosten)&#13;
van rompgebouw en outillage zich in vele gevallen te verhouden als 2:1.&#13;
Voor verschillende belastinginspecties (en ook landbouwkundige diensten en instellingen)&#13;
blijkt dit momenteel te leiden tot de conclusie, dat 2/3 deel van de investeringskosten&#13;
tot het gebouw moeten worden gerekend en 1/3 tot de outillage. Dit nu&#13;
is onjuist, ook in het licht van de jurisprudentie, zoals in het volgende zal worden&#13;
aangetoond.&#13;
Het gaat bij de W.I.R. om de vraag, onder welke omstandigheden een gebouw&#13;
volledig bedrijfsklaar is te achten, en om de vraag naar de onmiddellijke en uitsluitende&#13;
dienstbaarheid van de in het geding betrokken (overige) bedrijfsmiddelen aan&#13;
het desbetreffende gebouw. (Vakstudie - Nieuws 36, no. 19-25 juli 1981, pag. 1396).&#13;
Ten aanzien van de melktank en de gasboiler werd reeds op 14 september 1978&#13;
door Hof 's-Gravenhage (BNB 1979, 318), in verband met investeringsaftrek,&#13;
beslist, dat deze als tot de gebouwen te rekenen bedrijfsmiddel mogen worden beschouwd;&#13;
dat de investering in melkleidingen ook is een investering in het gebouw&#13;
werd door de inspecteur niet betwist. De Staatssecretaris ging niet in cassatie. De&#13;
melkkoeltank met bijbehorende hulpmiddelen stond in een pas afgescheiden (ommuurd)&#13;
gedeelte van de stal, het z.g. melklokaal, maar was niet aard- of nagelvast&#13;
met het gebouw verbonden, doch de inhoud was afgestemd op het aanwezige aantal&#13;
koeien; volgens het Hof is het een onzelfstandig en essentieel bestanddeel van een&#13;
moderne veestal, en dus een investering in een gebouw. Voorts is de tank ook hulpzaak&#13;
van het gebouw en deelt als zodanig de fiscale faciliteiten, die aan de investering&#13;
in een gebouw zijn verbonden.&#13;
De boiler was nagelvast aan het gebouw aangebracht (zoals gebruikelijk) en&#13;
maakt daarvan dus deel uit; deze moet aan speciale eisen voldoen (m.h.o. op de&#13;
melkhygiëne) en mag als een tot de gebouwen te rekenen bedrijfsmiddel worden beschouwd,&#13;
aldus Hof 's-Gravenhage (M.K.).&#13;
Het volgende belangrijke arrest werd gewezen door het Hof Leeuwarden (M.K.)&#13;
op 27 juli 1980, nr. 302/79 (Vakstudie - Nieuws 36, no. 19-25 juli 1981), waartegen&#13;
ook geen cassatie werd aangetekend. Ook daar ging het nog over de investeringsaftrek,&#13;
waarvoor nu de W.I.R. in de plaats is getreden (waarmee uiteraard de jurisprudentie,&#13;
gebaseerd op de Wet I.B. '64, niet is vervallen). Het ging in Leeuwarden&#13;
om de investering in een ligboxenstal met toebehoren, zoals een melkstal, melkleidingen,&#13;
een mestschuifinstallatie, boxafscheidingen, zelfsluitende voerhekken,&#13;
drinkbakken en vlotterbak.&#13;
Belanghebbende maakte voor het geheel aanspraak op aftrek voor investering in&#13;
gebouwen; de inspecteur bestreed dit, door te stellen, dat deze zaken dienen voor de&#13;
inrichting van het gebouw tot stal (dus niet dienende voor de beschermende functie&#13;
(= gebouw) maar voor de functie in het produktieproces). Wel stelde de inspecteur, dat naar moderne opvatting het standpunt van de wetgever is, dat de elektriciteitsleiding,&#13;
de verwarmingsinstallatie en de waterleiding, evenals de fundering, de muren,&#13;
het dak, de ramen en de deuren deel van het gebouw (in de zin van art. 11, lid 1, Wet&#13;
I.B. '64) uitmaken.&#13;
Het Hof overwoog o.m., dat de ligboxenstal naar verkeersopvatting, gelet op de&#13;
constructie, inrichting en functie, een gebouw is; dat die ligboxenstal zonder de genoemde&#13;
toebehoren niet bedrijfsgereed en als zodanig niet bruikbaar is; dat de genoemde&#13;
toebehoren onmiddellijk en uitsluitend dienstbaar zijn aan de ligboxenstal&#13;
en dat zij met die stal een technisch-economische eenheid vormen; dat het Hof daarom,&#13;
mede gelet op de wijze van montage in en aan de betonvloer, van oordeel is, dat&#13;
de terzake van genoemde toebehoren aangegane verplichtingen moeten worden aangemerkt&#13;
als investeringen in gebouwen, in de zin van art. 11 I.B. '64.&#13;
Aan dit alles doet volgens het Hof niet af, dat soortgelijke toebehoren ook tweedehands&#13;
te koop zijn en door een ander dan de aannemer van bouwwerken plegen te&#13;
worden aangebracht. Dit kan niet tot een ander standpunt leiden.&#13;
Hiermee is het beeld wel compleet en is de conclusie gewettigd, dat de gehele outillage&#13;
van een ligboxenstal tot de categorie gebouwen moet worden gerekend, en dat&#13;
de inspecteurs, die t.a.v. deze investeringen anders beslissen, handelen in strijd met&#13;
de jurisprudentie.&#13;
Voor de ligboxenstallen is hiermee de kwestie wel opgelost. Blijft intussen wel de&#13;
vraag wat voor allerlei andere gevallen onder een gebouw te begrijpen valt. Het&#13;
spraakgebruik biedt als criterium al lang geen houvast meer. Een ruime benadering&#13;
lijkt aanbevelenswaardig, opdat de investeringslust niet wordt gefrustreerd door onzekerheid&#13;
omtrent de investeringsfaciliteiten, die men al of niet te verwachten heeft.&#13;
Investeringspremies moeten geen 'gokje' zijn, willen de investeringsbevorderende&#13;
maatregelen niet hun zin en werking verliezen. Hier ligt ook een taak voor de Staatssecretaris&#13;
(en de wetgever); het is zeker niet de taak van de Staatssecretaris van Financiën&#13;
te trachten, via de jurisprudentie, zoveel mogelijk op de door de wet gegeven&#13;
faciliteiten te beknibbelen.&#13;
Terug naar de kwestie van de ligboxenstal, waarbij de 'outillage' dus als onderdeel&#13;
van het gebouw is te beschouwen. In de sfeer van de afschrijvingen zal men er&#13;
op bedacht moeten zijn, dat de vervanging van een dergelijk onderdeel doorgaans&#13;
als ineens aftrekbare onderhoudskosten kan worden behandeld. Mogelijk lijkt echter&#13;
ook behandeling als een belangrijk min of meer zelfstandig onderdeel van een bedrijfsmiddel,&#13;
zoals de Hoge Raad (BNB 1955/27) voor een scheepsmotor toestond&#13;
gelijke behandeling als de vervanging van een zelfstandig bedrijfsmiddel (dus als een&#13;
te activeren investering, waarop men in de loop der jaren kan afschrijven). Uitbreiding&#13;
met een nieuw onderdeel (denk b.v. aan de nu opkomende computer voor de&#13;
individuele voedering) is aan te merken als een verbetering, en een dergelijke uitbreiding&#13;
moet altijd worden geactiveerd.&#13;
In de sfeer van de investeringsbijdragen moet men er op bedacht zijn, dat vervanging&#13;
van een onderdeel geen aanspraak geeft op een investeringspremie, omdat de&#13;
vervanging van een onderdeel niet wordt beschouwd als een investering in een bedrijfsmiddel&#13;
maar als het maken van onderhoudskosten (zie De Vakstudie, Investeringsregelingen,&#13;
aantek. 60 bij art. 28 (art. 61a, lid 1, I.B.). Het is de vraag, of de Hoge Raad hier ook de interpretatie van BNB 1955/27 zal willen toestaan. Dan zou,&#13;
evenals bij uitbreiding met een nieuw onderdeel, een premie van 12% kunnen worden&#13;
geclaimd, daar het dan gaat om een verbetering van een (bestaand) gebouw.&#13;
Open staat ook nog de vraag of bij nieuwbouw van een ligboxenstal voor de hieronder&#13;
aangebrachte kelder voor mest en gier een extra W.I.R.-investeringspremie voor&#13;
milieuverbetering van 15% kan worden geclaimd, zoals bij een zelfstandige kelder&#13;
zeker het geval is. Uit een oogpunt van milieuhygiëne is dit zeker aan te bevelen,&#13;
daar hiermee een belangrijk deel van de stankhinder is op te lossen.&#13;
Ook bij onteigening op herbouwbasis heeft deze jurisprudentie t.a.v. de ligboxenstal&#13;
gevolgen. In de zaak Staat/A, v.d. Wende (12-12-1979, NJO 1980, 1)&#13;
besliste de Hoge Raad, dat bij de berekening van de herinvesteringskosten rekening&#13;
moet worden gehouden met de investeringsbijdrage en -toeslag (K.S.T.) overeenkomstig&#13;
art. 5 Wet investeringsrekening en art. 61 Wet I.B. '64. Gezien het verschil&#13;
in basispremie voor nieuwe gebouwen (18%, waarschijnlijk na 1-1-1982: 16%) en&#13;
voor overige bedrijfsmiddelen (12%) maakt dit 6 resp. 4% van de investering uit,&#13;
welke als W.I.R.-premie extra voor nieuwe gebouwen (via de fiscus) wordt ontvangen,&#13;
en welke dus op het te vergoeden resp. te financieren investeringsbedrag extra&#13;
in mindering moet worden gebracht (eventueel nog naar één of anderhalf jaar contant&#13;
gemaakt). Onteigeningsdeskundigen, rechtbanken en adviseurs dienen dus rekening&#13;
te houden met het feit, dat de ligboxenstal in zijn geheel, dus voor de gehele&#13;
investering, als gebouw is te behandelen (en niet voor 2A deel, zoals hier en daar&#13;
reeds gebruikelijk schijnt te zijn geworden). Terzijde zij nog opgemerkt, dat met de&#13;
S.I.R. geen rekening behoeft te worden gehouden, daar deze niet van toepassing is&#13;
op de landbouw (overigens is de S.I.R.-premieheffing nu opgeschort).</content><legacyfootnotes/><footnotes><footnote/></footnotes><auteurs>Ing. J. Tolner</auteurs><published>1982-01-01 00:00:00</published><modified>1982-01-01 00:00:00</modified><editiondate>1982-01-01</editiondate><htmlpath>https://denhollander.info/artikel/6455</htmlpath></article>
</articles></edition>