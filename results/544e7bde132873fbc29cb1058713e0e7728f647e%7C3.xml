<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2015</searchword><id>11791</id><udhid>UDH:TvAR/11791</udhid><titel>Ontwerp van het nieuwe Besluit emissiearme huisvestingsystemen landbouwhuisdieren</titel><searchwords><searchword>TvAR 1/2015</searchword><searchword>UDH:TvAR/11791</searchword></searchwords><attachments><attachment><name>17192.pdf</name><extention>pdf</extention><url>https://denhollander.info/download/17192/ci</url></attachment></attachments><inleiding/><content>&lt;p class="Intro"&gt;Op 19 september 2014 is het ontwerp van het nieuwe Besluit emissiearme huisvestingsystemen landbouwhuisdieren gepubliceerd[1] (hierna: nieuwe Besluit). Het ontwerp van het nieuwe Besluit heeft in de periode 19 september tot en met 17 oktober 2014 ter inzage gelegen. Wanneer het nieuwe Besluit in werking gaat treden is nog niet bekend.&lt;/p&gt;&lt;p class="Intro"&gt;Het nieuwe Besluit betreft een verbreding van het vigerende Besluit.[2] Naast de bestaande emissiegrenswaarden voor ammoniak (die voor de meeste diercategorieën gelden) worden specifiek voor pluimveebedrijven ook emissiegrenswaarden voor fijn stof (zwevende deeltjes) geïntroduceerd.&lt;/p&gt;&lt;h3&gt;Aanleiding&lt;/h3&gt;&lt;p&gt;De belangrijkste aanleiding voor aanscherping van de maximale emissiewaarden voor ammoniak is de overbelasting van de voor stikstof gevoelige habitats van de Natura 2000-gebieden. Hierdoor kunnen bedrijven en andere activiteiten die stikstofdepositie veroorzaken in de omgeving van dergelijke gebieden niet of maar in beperkte mate uitbreiden. Mede op grond van deze belemmering is de Programmatische Aanpak Stikstof (hierna: PAS) in ontwikkeling. In de PAS worden maatregelen opgenomen die er toe moeten leiden dat er sprake is van reductie van de ammoniakemissie. De depositieruimte die door de reductie ontstaat komt ten dele weer beschikbaar voor ontwikkelingen in de veehouderijsector (in de vorm van ontwikkelruimte).[3]&lt;/p&gt;&lt;p&gt;Verder is de aanscherping van het vigerende Besluit ook nodig aangezien de Europese Commissie voornemens is het ammoniakemissieplafond als bedoeld in de NEC-richtlijn[4] in twee stappen te gaan verlagen (2020 en 2030).[5]&lt;/p&gt;&lt;p&gt;De aanleiding voor het invoeren van maximale emissiewaarden voor fijn stof vloeit voort uit het Nationaal Samenwerkingsprogramma Luchtkwaliteit (NSL). Dit samenwerkingsprogramma heeft tot doel het verlagen van de achtergrondconcentraties met als achterliggend doel het reduceren van het aantal (en de omvang van de) overschrijdingen van de geldende grenswaarden.&lt;/p&gt;&lt;h3&gt;Vigerend versus nieuw&lt;/h3&gt;&lt;p&gt;Het nieuwe Besluit verschilt op diverse punten van het vigerende Besluit. Naast de introductie van emissiewaarden voor fijn stof zijn belangrijke verschillen:&lt;/p&gt;&lt;ul&gt;&lt;li class="Opsomming_Dash"&gt;dat er voor ammoniak verschillende emissiewaarden gaan gelden voor verschillende perioden;&lt;/li&gt;&lt;li class="Opsomming_Dash"&gt;dat onderscheid wordt gemaakt in te hanteren emissiewaarden op basis van de omvang van een uitbreiding van een bestaand dierenverblijf;&lt;/li&gt;&lt;li class="Opsomming_Dash"&gt;dat intern salderen wordt gekoppeld aan de term ‘dierenverblijf’ in plaats van huisvestingsysteem.&lt;/li&gt;&lt;/ul&gt;&lt;p&gt;Conform het vigerende Besluit werd een wijziging van een diercategorie na 1 januari 2007 in een bestaand dierenverblijf juridisch beschouwd[6] als oprichting van een nieuw huisvestingsysteem. In het nieuwe besluit komt dit onbedoelde effect te vervallen en wordt recht gedaan aan de oorspronkelijke gedachte van intern salderen (het voorkomen van kostbare investeringen in bestaande dierenverblijven).&lt;/p&gt;&lt;h3&gt;Titel 5.2 Wet milieubeheer versus nieuwe Besluit&lt;/h3&gt;&lt;p&gt;De regelgeving voor fijn stof heeft tot doel de nadelige effecten daarvan op de gezondheid van mensen zoveel mogelijk te beperken.&lt;/p&gt;&lt;p&gt;Dientengevolge zijn in titel 5.2 Wet milieubeheer eisen opgenomen ten aanzien van de luchtkwaliteit. Het betreft blootstellingsnormen (immissie-eisen) die niet mogen worden overschreden. Door middel van het nieuwe Besluit worden naast de immissie-eisen nu ook emissie-eisen geïntroduceerd in art. 3 van het Besluit. Deze emissie-eisen zijn brongerichte maatregelen om de emissie van fijn stof te reduceren. Beide normen vullen elkaar aan, waardoor de kans op overschrijding van immissie-eisen, en daarmee gezondheidsrisico’s, wordt verkleind. Nu gezondheidsrisico’s van fijn stof zich niet alleen voordoen in gebieden met veel veehouderijen is er gekozen voor landelijke emissie-eisen.&lt;/p&gt;&lt;p&gt;In de praktijk kan dit betekenen dat bijvoorbeeld een vleeskuikenbedrijf in een gebied met een relatief lage achtergrondconcentratie, welke de immissie-eisen ruimschoots respecteert, op basis van het nieuwe Besluit toch aanvullende fijn stof reducerende technieken moet gaan toepassen.&lt;/p&gt;&lt;h3&gt;Oprichting of uitbreiding?&lt;/h3&gt;&lt;p&gt;In de situatie dat een bedrijf met meer dan 50% van het oppervlak uitbreidt, dan wordt de uitbreiding beschouwd als oprichting. In dat geval gelden andere emissiegrenswaarden dan in de situatie dat er sprake is van een uitbreiding die kleiner is dan 50% van het oppervlak. Uit het nieuwe Besluit volgt niet welk oppervlak specifiek wordt bedoeld. Gaat het hierbij om bruto staloppervlak of bijvoorbeeld het ammoniak emitterende oppervlak? De uitleg is van essentieel belang, immers afhankelijk van de uitleg gelden ‘reguliere’ of strengere’ maximale emissiewaarden’. Zoals hiervoor al is geschetst nodigt het nieuwe Besluit op dit onderdeel uit tot het stellen van vragen. Het ligt dan ook voor de hand dat het definitieve Besluit ten aanzien van de definities van uitbreiden en oprichten zal worden aangevuld.&lt;/p&gt;&lt;h3&gt;Feitelijk oprichten of omgevingsvergunning technisch oprichten?&lt;/h3&gt;&lt;p&gt;Uit het ontwerp van het nieuwe Besluit en/of de memorie van toelichting op het nieuwe Besluit is niet eenduidig af te leiden wat onder oprichten wordt verstaan.&lt;/p&gt;&lt;p&gt;De uitleg van het begrip oprichten als bedoeld in het nieuwe Besluit is echter in veel gevallen essentieel voor de beantwoording van de vraag of, en zo ja, welke inspanningen de veehouderij op grond van het nieuwe Besluit moet gaan leveren. In de praktijk komt het geregeld voor dat bedrijven beschikken over een rechtsgeldige omgevingsvergunning voor het oprichten van een nieuwe stal, maar dat deze pas later wordt gerealiseerd. Het kan dus voorkomen dat de omgevingsvergunning in 2014 (of eerder is verleend) en dat de stal op 1 januari 2015 feitelijk nog niet was gerealiseerd. Dit zou kunnen betekenen dat bij inwerkingtreding van het nieuwe Besluit een ondernemer met een recent verleende rechtsgeldige omgevingsvergunning (welke is verleend met in acht name van het vigerende Besluit) wordt geconfronteerd met het gegeven dat een nog te realiseren of in aanbouw zijnde stal niet voldoet aan het nieuwe Besluit. Ook het overgangsrecht als weergegeven in art. 5 voorziet niet in dergelijke situaties. Het is niet ondenkbaar dat dit onderdeel in het definitieve Besluit nader zal worden uitgewerkt. Immers indien thans deze duidelijkheid bestond zou het bevoegde gezag kunnen worden overspoeld met aanvragen voor een omgevingsvergunning met als gevolg dat de doelstelling uit het ‘Convenant maatregelen programma aanpak stikstof’ feitelijk pas later wordt bereikt.&lt;/p&gt;&lt;p&gt;Gezien het vorenstaande kan men zich afvragen wat de waarde is van de verleende omgevingsvergunning onder het vigerende Besluit indien het nieuwe Besluit op dit punt niet wordt aangepast. In onze optiek kan het dan ook niet anders zijn dat het definitieve Besluit in een nog nader uit te werken vorm rekening zal gaan houden met ‘vergunde rechten’. De Staatssecretaris heeft recentelijk aangegeven dat ten aanzien voornoemde situaties zal worden voorzien in een overgangsregeling. Hierbij is de intentie uitgesproken om de overgangsregeling te koppelen aan de omgevingsvergunning bouwen.[7]&lt;/p&gt;&lt;h3&gt;Overgangsrecht&lt;/h3&gt;&lt;p&gt;In art. 5 van het nieuwe Besluit is overgangsrecht opgenomen. Het artikel heeft alleen betrekking op de maximale emissiewaarden voor ammoniak en bestaande situaties. Ten aanzien van maximale emissiewaarden voor fijn stof is er geen overgangsrecht opgenomen. Nu dit overgangsrecht ontbreekt, geldt de ongeschreven hoofdregel van onmiddellijke werking, tenzij uit (aard en strekking van) de toepasselijke voorschriften of de aard van het besluit iets anders voortvloeit. Dit wil zeggen dat, wanneer er geen overgangsregeling getroffen wordt, juridisch gezien sprake is van onmiddellijke werking. Onzes inziens is niets gebleken van een aard of strekking welke onmiddellijke werking in de weg staat. Dit betekent dat pluimveebedrijven die een nieuwe stal oprichten na 1 januari 2015, onmiddellijk moeten voldoen aan maximale emissiewaarde als genoemd in bijlage 2 behorende bij het nieuwe Besluit. Ook in de situatie dat een omgevingsvergunning reeds in voorbereiding was (voor 1 januari 2015), moet bij inwerkingtreding van het nieuwe Besluit de aanvraag worden geweigerd indien niet aan de maximale emissiewaarden wordt voldaan. De vraag die rijst is of het ontbreken van overgangsrecht op dit punt in strijd is met de rechtszekerheid. De regelgever dient te overwegen of toepassen dan wel afwijken van de hoofdregel te rechtvaardigen valt. Het ligt in de lijn der verwachting dat ten aanzien van het ontbreken van overgangsrecht met betrekking tot fijn stof zienswijzen worden ingediend. Het is dan ook goed mogelijk dat in het definitieve besluit hiervoor overgangsrecht zal worden opgenomen.&lt;/p&gt;</content><legacyfootnotes/><footnotes><footnote>* Reinier van Dijk is senior adviseur procedures en vergunningen Antea Group en Eloïse Bouma is juridisch adviseur procedures en vergunningen Antea Group.</footnote><footnote>1 &lt;span class="Cursief"&gt;Stcrt.&lt;/span&gt; 2014 nummer 24770 van 19 september 2014.</footnote><footnote>2 Besluit ammoniakemissie huisvesting veehouderij geldend op 1 februari 2015.</footnote><footnote>3 &lt;span class="Cursief"&gt;Kamerstuk&lt;/span&gt; 30 654, nr. 99.</footnote><footnote>4 Richtlijn nr. 2001/81/EG van het Europees Parlement en de Raad van 23 oktober 2001 inzake nationale emissieplafonds voor bepaalde luchtverontreinigende stoffen (&lt;span class="Cursief"&gt;PbEG&lt;/span&gt; L 309).</footnote><footnote>5 &lt;span class="Cursief"&gt;Kamerstukken II&lt;/span&gt; 2014/15, 33037, nr. 140.</footnote><footnote>6 ABRvS nr. 201002879/1/M2.</footnote><footnote>7 &lt;span class="Cursief"&gt;Kamerstukken II&lt;/span&gt; 2014/15, 33037, nr. 140.</footnote></footnotes><auteurs>ing. R. J. van Dijk en E. Bouma</auteurs><published>2015-02-04 15:05:24</published><modified>2015-02-04 15:05:24</modified><editiondate>2015-02-04</editiondate><htmlpath>https://denhollander.info/artikel/11791</htmlpath></article>
</articles></edition>