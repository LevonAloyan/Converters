<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>5685</id><udhid>UDH:TvAR/5685</udhid><titel>Pachtwetgeving: van nood naar deugd. Studiedag Pacht in beweging, Instituut voor Agrarisch Recht, Utrecht 14 april 2000</titel><searchwords><searchword>TvAR 7/8/2000</searchword><searchword>UDH:TvAR/5685</searchword></searchwords><attachments><attachment><name>2000_nr 78_Artikel_Schreuder-Vlasblom.pdf</name><extention>pdf</extention><url>https://denhollander.info/download/5617/ci</url></attachment></attachments><inleiding>De Commissie Pachtbeleid heeft een probleem aan de orde gesteld en een aanzet&#13;
gegeven voor de oplossing daarvan. De probleemstelling is bij mijn weten in essentie&#13;
niet bestreden; de oplossing is onderwerp van diepgaande discussie. Die – noodzakelijke&#13;
– discussie verliest echter haar zin zodra het probleem, waarom het te doen was,&#13;
uit het zicht verdwijnt. Men moet middel en doel nu eenmaal niet verwarren. Daarom&#13;
pleit ik er met klem voor, de bespreking van het rapport van de commissie te voeren&#13;
met een helder zicht op het door haar gesignaleerde probleem en in het besef dat bij&#13;
afwijzing van (een deel van) haar voorstellen (in zoverre) een andere hanteerbare&#13;
oplossing moet worden gevonden.</inleiding><content>De commissie had tot taak de werking van de huidige Pachtwet van 1958 te evalueren&#13;
in het licht van de doelstellingen die bij het tot stand brengen van die wet voor ogen&#13;
hebben gestaan.&#13;
Die doelstellingen wortelen in de Crisispachtwet van 1932, een noodwet die tot&#13;
stand kwam toen in de diepe economische crises na de krach van 1929, de pachtverhoudingen&#13;
geheel escaleerden in zeer kortlopende contracten tegen onverantwoord&#13;
hoge prijzen, zonder enig zicht op voortzetting en – dus – zonder ruimte voor goed&#13;
grondbeheer. De uitwerking van de doelstellingen werd in hoge mate gevoed door de&#13;
ervaringen met de Pachtwet van 1937 en het tijdens Tweede Wereldoorlog en bezetting&#13;
tot stand gekomen Pachtbesluit en ze zijn geformuleerd in de periode van herstel&#13;
en opbouw na door economische crises en oorlog getekende decennia. Dat onder die&#13;
omstandigheden centraal stonden de bescherming van de pachter als de afhankelijke,&#13;
kwetsbare voedselproducent en de verzekering van de continuïteit van diens bedrijfsvoering,&#13;
lag in de rede en dat streven zal gedurende een reeks van jaren op waarschijnlijk&#13;
effectieve wijze een legitieme functie hebben vervuld.&#13;
Geleidelijk aan evenwel wijzigt zich de context waarin de Pachtwet functioneert.&#13;
Vanaf het midden van de jaren ’60 kan van een (economische) noodsituatie, althans&#13;
een straffe overheidsinterventie vergende herstelperiode niet meer gesproken worden&#13;
en tekent zich – nationaal, Europees en mondiaal – een overgang af van geleide economie&#13;
en protectionisme naar een grotere vrijheid in het maatschappelijke en economische&#13;
verkeer, waardoor heel andere, in veel opzichten zwaardere eisen worden&#13;
gesteld aan de bedrijfsvoering (onafhankelijkheid van overheidssteun, innovativiteit,&#13;
flexibiliteit, expansievermogen). Binnen de landbouw doen zich ingrijpende ontwikkelingen voor. Enerzijds is er de&#13;
mechanisering, rationalisatie en automatisering en de – mede – daarmee samenhangende&#13;
schaalvergroting, althans intensivering van de bedrijfsvoering. Anderzijds vermeerdert&#13;
en verdiept zich de wettelijke normering van de bedrijfsvoering in het bijzonder&#13;
ten behoeve van de bescherming van humane gezondheid, dierenwelzijn,&#13;
milieu en landschap. Ook deze ontwikkelingen stellen nieuwe, zeer hoge eisen aan&#13;
het agrarisch ondernemerschap, die doorwerken in (opleidings- en kennis-)niveau en&#13;
positie van de beroepsgroep. De huidige agrarische ondernemer is in weinig meer te&#13;
vergelijken met de pachter van 60 jaar geleden. Hij is een goed opgeleide professional,&#13;
lid van beroepsorganisaties die hem met op hoogwaardige expertise gebaseerde raad&#13;
en daad bijstaan.&#13;
De door de wet gewaarborgde zeer hoge mate van bestendigheid van de pachtovereenkomst&#13;
(genormeerde looptijd, continuatierecht, vererving, indeplaatsstelling) in&#13;
combinatie met de strakke wettelijke pachtprijsbeheersing (het rendement voor de&#13;
eigenaar) en het wettelijk voorkeursrecht met de daarbij behorende koopprijsbeheersing&#13;
drukken naar algemene ervaring de waarde van verpachte grond tot een percentage&#13;
van 401 in vergelijking tot onverpachte grond; de pachtdruk. Deze is voor de&#13;
grondeigenaar uiteraard even bestendig als de pacht zelf.&#13;
Pachtdruk, het ontbreken van ruimte voor partijen om de inhoud van het pachtcontract&#13;
in hoofdlijnen zelf te bepalen, het als patriarchaal ervaren preventieve toezicht&#13;
van de grondkamers en het ontbreken van zicht en vat op herleving van hun&#13;
beschikkingsrecht, worden door de grondeigenaren vanaf de jaren ’70 in vrij snel&#13;
afnemende mate aanvaard. Het sluiten van nieuwe pachtovereenkomsten naar het&#13;
hoofdmodel van de Pachtwet stuit bij hen op onoverkomelijke weerstanden en daartoe&#13;
dwingen kan men hen niet. Bovendien willen ze van zulke pachtovereenkomsten&#13;
afkomen wanneer dat maar kan en om dáár van af te zijn; niet (primair) omdat ze van&#13;
de pacht op zich of van hun pachter af willen.&#13;
Het gevolg is een zeer relevante afname van het verpachte areaal landbouwgrond.&#13;
In 1968 werd nog 48,1% van de cultuurgrond verpacht; reeds in 1979 was dit percentage&#13;
gedaald tot 40,7; in 1998 bedroeg het 27,7.&#13;
Uit vrees voor verkoop van de grond aan een agrariër die een beroep kan doen op&#13;
zijn – juist wegens de potentieel generaties-lange duurzaamheid van de pachtverhouding&#13;
noodzakelijk – wettelijk recht van eigen gebruik, kopen de pachters met gebruikmaking&#13;
van hun voorkeursrecht de grond aan, ook als ze de lasten daarvan eigenlijk niet kunnen&#13;
dragen. Blijkens een door het Landbouw Economisch Instituut (LEI) op verzoek&#13;
van de commissie gehouden enquête zou 83% van de reguliere pachters van dat recht&#13;
gebruik maken als de mogelijkheid zich voordoet. Als de wet niet voorzag in afbreken&#13;
van een lopende pachtverhouding wegens eigen gebruik, zou dat anders kunnen zijn.&#13;
De toenemende schaarste van landbouwgrond, ook wegens concurrerende rode en&#13;
groene bestemmingen drijft de grondprijzen op en maakt de grond object niet alleen&#13;
van belegging maar ook van speculatie. Die laatste ontwikkeling brengt een verstorend&#13;
element in de discussie over de pachtdruk en het gerechtvaardigde rendement&#13;
voor de verpachter. Anderzijds is er de toenemende zorg voor het behoud van het leefmilieu, het&#13;
beheer van gronden met eerbiediging van hun natuurwaarden en het voorkomen van&#13;
verontreiniging van de grond.&#13;
Deze ontwikkelen resulteren als gesteld in regelgeving die grenzen stelt aan de&#13;
agrarische bedrijfsvoering in het algemeen.&#13;
Ze tenderen in potentie echter evenzeer naar een hernieuwde belangstelling voor&#13;
nu juist het instituut pacht als persoonlijk gebruiksrecht, mits dat daadwerkelijk valt&#13;
in te zetten ten behoeve van een ‘in groen opzicht’ verantwoord gebruik van de&#13;
grond, ook in die zin dat bij schending van essentiële bedingen ter bescherming van&#13;
milieu en natuurwaarden, daadwerkelijk kan worden overgegaan tot ontbinding van&#13;
de pachtovereenkomst wegens wanprestatie.&#13;
Moeilijker grijpbaar, maar niettemin van principieel belang zijn ontwikkelingen – vanaf&#13;
het midden van de jaren ’70 – in het denken over overheidstaak, rechtsstaat en maatschappelijke&#13;
verantwoordelijkheid.&#13;
Aangrijpingspunten zijn elkaar snel opvolgende signalen op tal van terreinen dat&#13;
het door sociale wantoestanden, economische crises en oorlogssituatie opgeroepen&#13;
brede en diepgaande overheidsingrijpen in maatschappelijke verhoudingen met het&#13;
wegvallen van de ‘echte’ noodsituaties weliswaar alternatieve, meer positieve doelstellingen&#13;
heeft gekregen (het scheppen van welzijnsvoorzieningen; het in stand houden&#13;
van werkgelegenheid door het steunen van noodlijdende bedrijven; gelijke verdeling&#13;
van macht, inkomen en kennis), doch dat zulke doelstellingen niet vanzelfsprekend in&#13;
de aanvankelijk beoogde mate haalbaar zijn. Om toch zo effectief – en dus zo flexibel&#13;
en dynamisch mogelijk – te zijn, onttrok het overheidsoptreden zich her en der aan&#13;
beperkingen in wet- en regelgeving. Om de in toenemende mate als beperkend en&#13;
knellend ervaren overheidsbemoeienis te ontlopen, onttrok de burger zich aan de wet.&#13;
Uit onmacht of begrip onthield de overheid zich van handhaving (gedogen; het wegnemen&#13;
van strafbaarheid).&#13;
Aldus verliezen wet en recht hun beoogde greep op maatschappelijke verhoudingen&#13;
en op de verhouding tussen overheid en burger en vermindert het normerende&#13;
vermogen en het gezag van de wet. In een rechtsstaat is dat een zorgwekkende ontwikkeling,&#13;
waaraan men niet schouderophalend voorbij kan gaan.&#13;
Anderzijds blijken het veelomvattende overheidsoptreden en de uiterst complexe&#13;
wetgeving niet-beoogde, negatieve effecten te hebben. Daarbij gaat het niet alleen&#13;
maar om hoge kosten en immobiele verhoudingen; soms zijn de neveneffecten ronduit&#13;
tegengesteld aan de beoogde doelstellingen.&#13;
Zo kom ik terug bij de pacht. Onder invloed van de gewijzigde context is uitwerking&#13;
van de Pachtwet – zijnde de bescherming van de pachter (niet: van bepaalde pachters)&#13;
– zich geleidelijk aan tegen de hoofddoelstelling van de wet gaan keren.&#13;
Die bescherming immers krijgt gestalte in de inhoud van de pachtovereenkomst&#13;
naar het model dat in de Pachtwet centraal staat (preventieve toetsing, prijsbeheersing,&#13;
genormeerde looptijd, voorkeursrecht, vererving, indeplaatsstelling, continuatierecht,&#13;
verbod van onredelijk zware bedingen). Dat is dé pachtovereenkomst, zoals&#13;
die er in de visie van de wetgever uit behoort te zien. Dat de wet daarop enkele strak&#13;
omlijnde uitzonderingen toelaat (1 ha-pacht; natuurpacht; teeltpacht; eenmalige pacht),&#13;
doet daaraan niet af. Het beeld dat uit de door het LEI aan de commissie verschafte cijfers naar voren&#13;
komt, is dat juist het naar het hoofdmodel verpachte landbouwareaal sedert 1969&#13;
gestaag is afgenomen en dat deze daling zich door blijft zetten. Nog in de periode&#13;
1995-1998 beliep die daling 20.000 ha (5%). Thans beslaat deze gebruiksvorm nog&#13;
grofweg 15% van het landbouwareaal (56% van het verpachte landbouwareaal, zijnde&#13;
27,7% van het totale landbouwareaal). De rest van de verpachte grond wordt in&#13;
gebruik gegeven op basis van met de wet strijdige (grijze) pacht (23%) en wettelijke&#13;
geliberaliseerde uitzonderingspacht (eenmalige pacht, 1 ha-pacht; teeltpacht; ± 20%),&#13;
derhalve in de marge of in strijd met de wet en – in beide gevallen – buiten het bereik&#13;
van de waarborgen waar het de wetgever nu juist om te doen was.&#13;
Waar het instituut pacht dynamiek vertoont, speelt die zich daar af; ver van de&#13;
‘kern’ van de wet.&#13;
Dat betekent dat de wet in zeer relevante mate haar greep op het instituut pacht&#13;
verloren heeft. Sterker nog: de wet doet afbreuk aan het prestige van het instituut,&#13;
omdat ze het – waar het groeikracht vertoont – wegdringt in haar marges of in de&#13;
sfeer van de onwettigheid; een onwettigheid overigens waartegen de overheid naar de&#13;
geest van de tijd sedert 1995 – na schrapping van de strafbepalingen – niet meer eigener&#13;
beweging wenst op te treden.&#13;
Is dit erg? Dat hangt er van af hoe men dat instituut waardeert.&#13;
Als men pacht ziet als een afstervende vorm van grondgebruik kan men met de&#13;
situatie vrede hebben en behoeft de beschermde positie van de steeds kleinere groep&#13;
zittende pachters niet verstoord te worden.&#13;
Echter, reeds de levensvatbaarheid van de eenmalige pacht en de omvang van de&#13;
grijze pacht wijzen op het tegendeel. Het instituut pacht mag zich – men zou haast&#13;
zeggen: ondanks de wet – nog steeds in een relevante populariteit verheugen.&#13;
Dat ligt ook in de rede. Bij de huidige behoefte aan mobiel en flexibel grondgebruik,&#13;
kan een tijdelijk gebruiksrecht natuurlijk zeer bruikbaar zijn. Daarenboven&#13;
echter bestaat juist in deze tijd waarin de kwaliteit van de grond en het grondgebruik&#13;
voorwerp van zorg van eigenaar en gebruiker moet zijn, behoefte aan een duurzaam&#13;
recht op grondgebruik dat niet vrij overdraagbaar is, doch dat is gebaseerd op een&#13;
persoonlijke rechtsverhouding tussen hen. Kwaliteit en duurzaamheid zijn om voor&#13;
de hand liggende redenen onlosmakelijk met elkaar verbonden. Zonder zekerheid&#13;
over de toekomst investeert een gebruiker niet in kwaliteit. Zonder zekerheid over de&#13;
kwaliteit van het grondgebruik door een bepaalde zelf aanvaarde gebruiker, geeft een&#13;
eigenaar zijn grond niet meer duurzaam in gebruik.&#13;
Daarom legt deze ontwikkeling een basis van gemeenschappelijk belang van partijen&#13;
bij continuïteit die aan de belangentegenstelling waarvan de wetgever eertijds is&#13;
uitgegaan scherpte ontneemt. Binnen de overeengekomen pachtperiode behoeft bij&#13;
gebreke van continuatierecht niet te zijn voorzien in tussentijdse beëindiging voor&#13;
eigen gebruik, wat doorwerkt na koop die immers de overeengekomen pacht niet&#13;
breekt. Dan kan men een wettelijk voorkeursrecht verantwoord missen. Tegenover de&#13;
kwaliteit van het grondgebruik waarborgende bedingen en een mogelijk lange, maar&#13;
wel afzienbare pachtperiode kan een betaalbare pachtprijs worden gesteld. Dan kan&#13;
het instituut pacht ook zijn belangrijke sociale functie als financieringsinstrument&#13;
voor niet zeer kapitaalkrachtige boeren blijven vervullen.&#13;
Zo bezien is het niet van de grond komen van de natuurpacht wegens in de Pachtwet opgeworpen belemmeringen (alleen in reservaten of aangewezen gebieden; geen&#13;
‘negatieve pacht’2; natuurbeschermende bedingen zijn licht onevenredig bezwarend;&#13;
dus ook geen ontbinding bij schending er van) zo’n apert gemiste kans voor het instituut.&#13;
Ik ben het met Waalkens eens dat de pacht een krachtige motor kan blijken te&#13;
zijn van een ontwikkeling naar wat hij noemde ‘ruraal ondernemerschap’. Een persoonlijk&#13;
recht op grondgebruik, dat niet aan ieder ander overdraagbaar is, waarborgt&#13;
dat de eigenaar weet wie met zijn grond omgaat en dat dit gebeurt overeenkomstig&#13;
daarover in het contract opgenomen bedingen; vandaar de door de commissie voorgestane&#13;
waarborg van betrokkenheid van de eigenaar bij uitgifte in onderpacht, die&#13;
ook strookt met haar definitie van pacht.&#13;
De huidige wet beschermt ongetwijfeld de thans nog zittende ‘reguliere’ pachters,&#13;
maar dient niet het belang van het instituut pacht.&#13;
De wettelijke bescherming van de eenmalige pachter is geringer dan de bescherming&#13;
die het rapport van de commissie aan de pachter van grond van meer dan 3 ha3&#13;
wil bieden. Bovendien biedt de wet de grijze pachter geen enkele bescherming. Dat&#13;
hij vastlegging kan vragen is een formele dooddoener; hij doet dat niet in relevante&#13;
mate; om bekende redenen van sociale controle.&#13;
De Pachtwet wordt dus van twee kanten kritisch ‘bevraagd’.&#13;
Allereerst op haar effectiviteit en haar neveneffecten. Zij ontmoedigt in doorslaggevende&#13;
mate het afsluiten van de overeenkomsten die door haar nu juist beoogd zijn.&#13;
Zulke overeenkomsten wensen de eigenaren niet meer te sluiten en zodra ze kunnen,&#13;
beëindigen ze de aldus genormeerde pachtrelaties, al zouden ze op zichzelf onder een&#13;
liberaler regime de grond best nog aan dezelfde pachter ter beschikking willen stellen.&#13;
Pachters zien zich bij dreigende verkoop in overwegende mate (83%) genoopt&#13;
gebruik te maken van hun voorkeursrecht, ook als dat bedrijfseconomisch niet verantwoord&#13;
is. Echter, juist de onbepaaldheid van de totale pachtlooptijd maakt het&#13;
noodzakelijk te voorzien in ontbinding in verband met eigen gebruik. Bij – bijvoorbeeld&#13;
– loopbaanpacht kan dat worden uitgesloten en koop breekt – ook in het voorstel&#13;
van de commissie – geen pacht; ook geen loopbaanpacht.&#13;
Op de tweede plaats wordt de Pachtwet bevraagd op haar toekomstbestendigheid.&#13;
Ze heeft wat betreft haar essentie (dé reguliere pachtovereenkomst) geen toekomst&#13;
meer. Maar het instituut dat ze normeert heeft dat wel. Zo dreigt de wet het instituut te verstikken, terwijl haar bescherming zich anderzijds uitstrekt over een steeds kleiner&#13;
wordende groep.&#13;
Dat nu is het probleem en het is nogal klemmend; hoe men ook denkt over de voorstellen&#13;
van de commissie. Reeds haar – bij mijn weten niet substantieel bestreden –&#13;
analyse logenstraft de stelling dat die voorstellen zijn ingegeven door enig – blijkbaar&#13;
niet genoegzaam gemotiveerd, want – voorop gezet doel. Dat de opdrachtgeefster&#13;
heeft verzocht te zoeken naar een toekomstig pachtbeleid in het licht van de liberalisering&#13;
van dat beleid die in het regeerakkoord tot uitgangspunt is genomen, was van&#13;
uit haar standpunt bezien begrijpelijk en legitiem en de commissie heeft daarvan&#13;
uiteraard kennis genomen. Meer dan dat valt echter op dit punt in haar rapport niet te&#13;
lezen. De beschouwingen van de commissie geven er genoegzaam blijk van, te zijn&#13;
gebaseerd op de geschiedenis van de Pachtwet, de gegevens van het LEI, de door de&#13;
commissie gevoerde gesprekken, de actuele ontwikkelingen als hierboven geschetst&#13;
en een open gedachtewisseling binnen de commissie en niet door een op voorhand&#13;
reeds ingenomen standpunt.&#13;
Daargelaten de precieze details van haar voorstel, wil de commissie het instituut&#13;
schragen met een principiële keuze voor een meer globale, meer aan de verantwoordelijkheid&#13;
van de contractpartners appellerende wetgeving.&#13;
Dat is een grote stap die – niettegenstaande alle mitigeringen – breekt met het verleden&#13;
en het is volstrekt begrijpelijk dat hij, na decennia van gewenning aan ingrijpende&#13;
wettelijke bescherming, grote weerstanden oproept.&#13;
Ik stel voorop dat de commissie zich niet heeft laten leiden door de overtuiging dat&#13;
men inmiddels te maken heeft met contractpartners die aan elkaar gewaagd zijn. In&#13;
tegendeel; welbewust heeft ze in haar voorstel elementen opgenomen waarmede is&#13;
beoogd de positie van de zwakkere partij steun te geven, zoals de regel dat koop,&#13;
noch overlijden van de pachter de pacht breken, de schriftelijkheidseis voor beheersverplichtingen&#13;
en de bijzondere bepalingen voor pachtovereenkomsten over meer&#13;
dan 3 hectare.&#13;
De commissie heeft echter voor alles het uitschrijven van aantrekkelijk klinkende&#13;
illusies willen vermijden. Een wettelijke regeling van de pacht kan de belangen van&#13;
alle – dus ook: toekomstige – pachters slechts dienen als ze de grondeigenaren niet&#13;
overwegend de lust ontneemt hun grond dienovereenkomstig in gebruik te geven.&#13;
Dat is de onvermijdelijke randvoorwaarde voor een regeling die gericht is op de toekomst;&#13;
op het (weer) via de koninklijke witte weg in pacht uitgeven van grond en niet&#13;
enkel op het continueren van wat er thans nog bestaat aan reguliere pachtverhoudingen.&#13;
Daarmee is die voorwaarde tevens de waterscheiding tussen de naar doelgroep&#13;
steeds smallere en voor steeds meer pachters illusoire bescherming van de huidige wet&#13;
of enige variatie daarop (de kaasschaafmethode van de wijzigingswet van 1995, die&#13;
prof. Snijders, als ik hem goed begrijp, opnieuw wil hanteren) en een in potentie&#13;
doeltreffende bescherming van alle ‘rurale ondernemers’ die grond willen pachten.&#13;
Die scheiding immers ligt daar waar de wet bedingen oplegt waarvoor een grondeigenaar&#13;
mogelijk onder bepaalde omstandigheden, gegeven bepaalde andere bedingen en&#13;
jegens een bepaalde gebruiker wel vrijwillig zou willen kiezen, maar waar hij zich niet&#13;
op voorhand onvoorwaardelijk en dus zonder hem motiverende tegenprestaties aan&#13;
gebonden wil weten.&#13;
Het is verre van de commissie een overeenkomst als de huidige reguliere pachtovereenkomst ‘te (willen) verbieden’ (gehoord in de zaal) of ‘af te (willen) schaffen’&#13;
(idem); dat kan ze volgens haar eigen voorstel nu juist niet. Ze wil zo’n overeenkomst&#13;
slechts niet meer opleggen.&#13;
Men kan een verdergaande bescherming dan vervat in de voorstellen van de commissie&#13;
wenselijk achten; ik wil die wenselijkheid helemaal niet bestrijden; ze is reëel en&#13;
heeft de discussies binnen de commissie doordrenkt. De commissie heeft zichzelf&#13;
echter steeds ter beantwoording de vraag voorgehouden of een besproken wettelijke&#13;
waarborg effectief zou kunnen zijn.4&#13;
Waar díe vraag in pleidooien voor meer bescherming niet gesteld én beantwoord&#13;
wordt, is men het probleem waarmee we nu zitten uit het oog verloren en wordt het&#13;
realiteitsgehalte van de discussie m.i. te laag. Met goed klinkende wettelijke bepalingen&#13;
die effect missen zijn andere belangen dan die van de (potentiële) pachters gediend.&#13;
De commissie is gekomen met een voorstel dat partijen een grotere – maar wel&#13;
begrensde – vrijheid laat. Met de gestelde grenzen en voorwaarden is mede bedoeld,&#13;
partijen te oriënteren op wat hen verenigt, opdat ze zich niet blind staren op wat hen&#13;
scheidt. Continuïteit beleefd als gemeenschappelijk belang is naar haar aard levensvatbaarder&#13;
en bestendiger dan door de wet afgedwongen continuïteit. Aanvaarding&#13;
van bijvoorbeeld loopbaanpacht is dan heel wel denkbaar en aan mogelijkheden tot&#13;
tussentijdse beëindiging bestaat dan veel minder behoefte. Voorts heeft de commissie&#13;
met de standaardbedingen waarvan bij schriftelijke vastlegging wordt uitgegaan,&#13;
mede bedoeld partijen een richtsnoer te geven bij de beantwoording van de vraag wat&#13;
redelijke pachtbedingen zouden kunnen zijn, niet in de laatste plaats wat betreft de&#13;
pachtprijs.&#13;
Aan de evenwichtige ontwikkeling van pachtrecht en pachtrechtspraak zou naar de&#13;
mening van de commissie kunnen bijdragen een grotere en effectievere openheid naar&#13;
het algemene contractenrecht en de rechtspraak van de gewone civiele rechter.&#13;
Hoewel de pachtproblematiek in de visie van de commissie een bijzondere regeling&#13;
nog steeds rechtvaardigt, spelen elementen van die problematiek ook meer in het&#13;
algemeen een rol in het recht inzake het sluiten en uitvoeren van overeenkomsten en&#13;
het beslechten van geschillen daarover, in het bijzonder een niet evenwichtige&#13;
krachtsverhouding tussen onderhandelingspartners en voormalige contractpartijen.&#13;
De resultaten van de rechtsontwikkeling op dit onderdeel binnen het algemene&#13;
verbintenissenrecht zijn zeker niet op één lijn te stellen met de huidige reguliere&#13;
pachtbescherming – dat zou het maatschappelijk verkeer niet verdragen – maar dat&#13;
betekent niet dat ze voor de pacht in de toekomst niet relevant kunnen zijn.&#13;
Na het wegvallen van het wettelijke continuatierecht, roept de situatie aan het eind&#13;
van de pachtperiode uiteraard grote zorgen op, waarvoor, naar we nu weten, het recht&#13;
niet eenvoudig een sluitende oplossing kan bieden. Die oplossing moeten betrokkenen&#13;
primair zelf vinden. Dat neemt echter niet weg dat het recht aan de wijze waarop&#13;
zij dan met elkaar omgaan, randvoorwaarden stelt op basis van rechtsnormen die in&#13;
het maatschappelijk verkeer overwegend erkende behoorlijkheidsnormen absorberen (redelijkheid, billijkheid, goede trouw).5 De werking van die normen doet zich gevoelen,&#13;
zodra sprake is van een onderhandelingssituatie tussen bepaalde partijen of&#13;
althans van een situatie waarin tussen hen behoort te worden onderhandeld. Dan&#13;
namelijk treden zij volgens de rechtspraak van de Hoge Raad jegens elkaar in een bijzondere,&#13;
door de goede trouw beheerste rechtsverhouding, die met zich brengt dat zij&#13;
hun gedrag mede moeten laten bepalen door de gerechtvaardigde belangen van de&#13;
wederpartij.6&#13;
Juist waar het gaat om de situatie na afloop van een duurovereenkomst, worstelen&#13;
civiele rechtspraak en dogmatiek echter met een voorvraag, namelijk of, bij gebreke&#13;
van enig wettelijk of contractueel voorkeursrecht, aan het ongeschreven recht (goede&#13;
trouw, redelijkheid en billijkheid) een verplichting kan worden ontleend voor partijen&#13;
om ten minste weer met elkaar te onderhandelen, zodat de door de Hoge Raad&#13;
bedoelde verhouding intreedt.7 Om de onzekerheid daarover na afloop van een min&#13;
of meer duurzame pachtovereenkomst (aangegaan voor meer dan twee jaar) weg te&#13;
nemen, heeft de commissie voorgesteld een onderhandelingsverplichting in de wet&#13;
neer te leggen, zodat de werking van de ongeschreven rechtsnormen die de onderhandelingsfase&#13;
beheersen, gewaarborgd is.&#13;
Nu moet men zich in de uitwerking van die normen niet vergissen. Uit de nadere&#13;
jurisprudentie blijkt dat niet wezenlijk inbreuk wordt gemaakt op de contracteervrijheid;&#13;
die is het uitgangspunt gebleven. Wel zijn aan die vrijheid enkele, juist voor&#13;
pachtverhoudingen niet onbelangrijke buitengrenzen gesteld. Handhaving en – mogelijk&#13;
– verdere uitwerking van die grenzen krijgt bijzondere steun, waar de wetgever&#13;
met het scheppen van een onderhandelingsverplichting hun gelding juist heeft&#13;
beoogd.&#13;
Blijkens de rechtspraak kan de vrijheid om de onderhandelingen af te breken door&#13;
bepaalde factoren worden beperkt. Allereerst is men gebonden aan wettelijke bepalingen&#13;
en algemene rechtsbeginselen; zo mag men zijn beslissing niet baseren op discriminatoire&#13;
overwegingen, verband houdende met bijvoorbeeld de godsdienstige&#13;
opvattingen van de wederpartij. Evenmin mag men misbruik maken van een machtspositie&#13;
jegens een in hoge mate afhankelijke wederpartij.8 De hoedanigheid of de&#13;
(monopolie- of overwegende markt-)positie van een der partijen kan met zich brengen&#13;
dat op haar een bijzondere maatschappelijke verantwoordelijkheid rust, die nauwere&#13;
grenzen stelt aan haar vrijheid al dan niet te contracteren.9&#13;
Los hiervan neemt de vrijheid de onderhandelingen zonder meer af te breken af, naarmate ze gevorderd zijn en op belangrijke punten overeenstemming is bereikt en&#13;
naar de mate waarin bij de wederpartij – mede daardoor – het vertrouwen is gewekt&#13;
dat het tot een overeenkomst zal komen,10 a fortiori als die partij, naar zijn wederpartij&#13;
wist, kosten heeft gemaakt afgaande op dat vertrouwen of andere wegen voor zich&#13;
afgesloten heeft.11 Zulk vertrouwen kan mede in de hand zijn gewerkt door een al&#13;
geruime tijd bestaande samenwerking of een eerder tussen partijen bestaande duurovereenkomst&#13;
als het een of het ander nooit tot significante problemen heeft geleid.12&#13;
Is sprake van gerechtvaardigd vertrouwen, dan is afbreken van de onderhandelingen&#13;
niet uitgesloten, maar vergt dat wel gegronde redenen13, dus niet: onzakelijke overwegingen14,&#13;
voorwendsels15, enkel een gunstig aanbod van een derde16 of het niet voldoen&#13;
door de wederpartij aan evident overtrokken eisen.17 Het is het vermelden&#13;
waard dat deze rechtspraak in een bepaald geval de kandidaat-pachter steun bood,&#13;
waar de bescherming van het pachtrecht volgens de gespecialiseerde rechter niet reikte.18&#13;
Dat in het huurrecht niet overwegend voor liberalisatie wordt gekozen, laat zich eenvoudig&#13;
verklaren. Het probleem van ineffectiviteit en contra-effecten is bij de huurbescherming&#13;
aanzienlijk geringer. De huurbescherming is dus vooralsnog wel in voldoende&#13;
mate effectief en dat rechtvaardigt uiteraard een geheel andere uitkomst van&#13;
de door de wetgever te maken afweging.</content><legacyfootnotes>1. Ter vergadering werd zelfs een percentage van 20 genoemd.&#13;
2. Dit is een wat mistige discussie. Zolang in de financiële relatie tussen partijen een vergoeding voor&#13;
grondgebruik ten behoeve van bedrijfsvoering door de pachter is verdisconteerd, doet het nettoresultaat&#13;
van de diverse geldstromen er niet aan af dat voldaan is aan de eis ‘geen gebruik om niet’. Wel moet de&#13;
pachtverhouding afgeschermd blijven van de dienstbetrekking; dat vergt een zelfstandige bedrijfsvoering&#13;
door de pachter.&#13;
3. Deze grenslijn is de resultante van ampele discussie over extra bescherming van ‘hoeve-pacht’. Daarbij wordt in feite gedacht aan de agrariër die voor 100% zit op gepachte grond. Het moge zo zijn dat de bedrijfsvoering dan apert afhankelijk is van de pacht, doch de vraag is of die aperte afhankelijkheid alleen in dat geval bestaat en niet – bijvoorbeeld – in geval van een bedrijf dat voor 50% afhankelijk is van pacht. Zodra een zodanige hoeveelheid grond wordt gepacht dat de bedrijfsvoering daar op hangt, is van een waar mogelijk te compenseren afhankelijkheid sprake. Daarbij is er rekening mee gehouden dat er ‘100%-pachters’ (of 70%-pachters, etc.) zijn die delen van hun bedrijfsmatig gebruikte grond van verschillende eigenaren pachten. De werkelijkheid is te complex voor eenvoudige onderscheidingen.&#13;
4. Zie bijvoorbeeld p. 53/54 en p. 59/60 van het rapport.&#13;
5. Zie hierover zeer uitgebreid Y.G. Blei Weissman in de Kluwer-bundel Verbintenissenrecht, onder: precontractuele&#13;
fase, de art. 217-227; aantekeningen 1 t/m 153. In korter bestek: C. Assers Handleiding,&#13;
Verbintenissenrecht II; algemene leer der overeenkomsten, tiende druk, 1997, bewerkt door A.S. Hartkamp, p. 141 t/m 154.&#13;
6. HR 15 november 1957, NJ 1958, 67; 18 juni 1982, NJ 1983, 723; 23 oktober 1987, NJ 1988, 107;&#13;
15 februari 1991, NJ 493.&#13;
7. Zie HR 12 mei 1989, NJ 614, inzake de weigering van voortzetting van een duurzame rechtsverhouding,&#13;
waarin de Raad uitkomt op de constatering dat er nu juist in het geheel geen onderhandelingsverplichting te construeren viel.&#13;
8. Pres. Rb. Den Haag 7 december 1983, KG 1984, 27; Hof Amsterdam 7 mei 1987, NJ 1988, 430; Pres.&#13;
Rb. Arnhem 22 oktober 1991, KG 1992, 371; Hof Arnhem 3 maart 1992, NJ 778.&#13;
9. Hof Amsterdam 14 april 1988, NJ 1989, 291; Pres. Rb. Haarlem 29 december 1992, KG 1993, 65; Pres.&#13;
Rb. Utrecht 24 april 1997, KG 187; Hof Leeuwarden 1 juli 1998, Prg nr. 5050.&#13;
10. HR 18 juni 1982, NJ 1983, 723; 23 oktober 1987, NJ 1988, 1017; 31 mei 1991, NJ 647; Hof Den Bosch&#13;
30 oktober 1989, NJ 1992, 2429; Hof Arnhem 3 maart 1992 in HR 6 november 1998, NJ 1999, 132;&#13;
Pres. Rb. Breda 10 april 1987, KG 207; Pres. Rb. Middelburg 27 mei 1987, KG 245 en 19 april 1989, KG&#13;
216; Pres. Rb. Arnhem 15 juni 1990, BR 1991, p. 715; Pres. Rb. Haarlem 4 september 1992, KG 332;&#13;
Pres. Rb. Roermond 4 december 1992, BR 1993, p. 658; Pres. Rb. Breda 29 juni 1994, KG 294.&#13;
11. HR 27 november 1992, NJ 1993, 287; Pres. Rb. Amsterdam 28 januari 1988, KG 87; Pres. Rb. Zwolle&#13;
22 maart 1996, KG 168.&#13;
12. Zie de conclusie van A.S. Hartkamp in HR 26 februari 1993, NJ 289 en de noot van P. Stein onder HR&#13;
21 juni 1991, NJ 742; Rb. Alkmaar 30 december 1982 in HR 24 mei 1985, NJ 715; Pres. Rb. Middelburg&#13;
30 oktober 1987, KG 494; Pres. Rb. Zwolle 7 augustus 1997, KG 310; Rb. Roermond 13 oktober 1997,&#13;
NJ 1998, 636.&#13;
13. Hof Arnhem 21 april 1980; bevestigd in HR 15 mei 1981, NJ 1982, 85; Hof Amsterdam 18 april 1996,&#13;
NJ 1998, 160; Pres. Rb. Roermond 20 april 1989, KG 219.&#13;
14. Pres. Rb. Middelburg 30 oktober 1987, KG 494; Pres. Rb. Den Bosch 27 januari 1995, BR p. 787.&#13;
15. Rb. Amsterdam 23 januari 1974, BR p. 810.&#13;
16. Pres. Rb. Breda 29 juni 1994, KG 294.&#13;
17. Pres. Rb. Den Haag 16 december 1994, KG 1995, 3.&#13;
18. Rb. Middelburg 18 mei 1993; bekrachtigd in: Hof Den Haag 4 april 1985; cassatieberoep verworpen:&#13;
HR 15 mei 1987, NJ 1988, 164. Beoogd pachter Van Hoek stelde dat tussen hem en eigenaar Van Huffel&#13;
een pachtovereenkomst tot stand was gekomen, maar door de pachtkamers van kantongerecht en Hof&#13;
van Arnhem werd dat ontkend. Vervolgens wendde Van Hoek zich tot de gewone civiele rechter, stellende&#13;
dat, gelet op de tussen hen bestaande relatie en op de gevoerde onderhandelingen, het Van Huffel&#13;
niet meer vrij stond aan een derde te verpachten. Van Huffel eiste bewoning door de pachter van de&#13;
hoeve en had de onderhandelingen afgebroken toen Van Hoek dat afwees. De civiele rechter acht het&#13;
afbreken van de onderhandelingen inderdaad onrechtmatig. Bij Van Hoek was inmiddels het vertrouwen&#13;
gewekt dat hij zou kunnen gaan pachten en Van Huffel had, nu hij zich bewust was van het grote&#13;
belang van Van Hoek, nog een laatste aanbod moeten doen teneinde de bewoningskwestie op te lossen.&#13;
Wat betreft de oplosbaarheid daarvan, wijkt het Hof Den Haag zelf expliciet af van het oordeel van de&#13;
pachtkamer van het Hof Arnhem.</legacyfootnotes><footnotes><footnote/></footnotes><auteurs>prof. mr. M. Schreuder-Vlasblom</auteurs><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/5685</htmlpath></article>
</articles></edition>