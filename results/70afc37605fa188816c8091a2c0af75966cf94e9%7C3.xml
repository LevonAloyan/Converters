<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2010</searchword><id>8718</id><udhid>UDH:TvAR/8718</udhid><titel>MOB/het college van gedeputeerde staten van Limburg, (TvAR 2010/5593)</titel><searchwords><searchword>TvAR 9/2010</searchword><searchword>TvAR 2010/5593</searchword><searchword>UDH:TvAR/8718</searchword></searchwords><attachments><attachment><name>TvAR2010_09_11_5593.pdf</name><extention>pdf</extention><url>https://denhollander.info/download/7755/ci</url></attachment></attachments><inleiding>[Natuurbeschermingswet 1998, art. 16, 19d, 19kd; Algeme­ne wet bestuursrecht, art. 8:81]&#13;
Voorlopige voorziening. Strekking art. 19kd Natuurbescher­mingswet 1998. De voorzitter gaat er, gelet op de redactie van het artikel, vooralsnog vanuit dat ingevolge art. 19kd Natuurbeschermingswet 1998 nog altijd sprake is van een vergunningplicht, ook al hoeven bij de verlening van een vergunning in bepaalde gevallen de gevolgen niet te worden betrokken die een handeling kan hebben door het veroorza­ken van stikstofdepositie op voor stikstof gevoelige habitats in een Natura 2000-gebied.&#13;
(In gelijke zin: ABRS 22 juli 2010, nr. 201003331/2/R2, in deze uitgave van Agr.r. gepubliceerd onder nummer 5592. Zie over deze uitspraken A.A. Freriks,‘Art. 19kd Natuurbe­schermingswet 1998: vergunningplicht, of toch niet?’, opge­nomen in deze uitgave van Agr.r., p. 315).&#13;
</inleiding><content>1. Procesverloop&#13;
Bij besluit van 11 maart 2010, kenmerk CAS200900021612/ DOC201000024729, heeft het college aan De Neulen B.V. een vergunning onder voorschriften verleend op grond van de artikelen 16 en 19d van de Natuurbeschermingswet 1998 (hierna: Nbw 1998) voor de wijziging van de bestaande var­kensfokkerij gelegen aan de Neulensteeg 2 te Ospel.&#13;
Tegen dit besluit heeft MOB bij brief, bij de Raad van State ingekomen op 22 april 2010, beroep ingesteld. De gronden van het beroep zijn aangevuld bij brief van 22 juni 2010. Bij eerstgenoemde brief heeft MOB de voorzitter verzocht een voorlopige voorziening te treffen.&#13;
De voorzitter heeft het verzoek ter zitting behandeld op 7 juli 2010, waar MOB, vertegenwoordigd door mr. V. Wösten, werkzaam bij Wösten Juridisch Advies, en het college, vertegenwoordigd door G.H.J.M. in de Braek en A.M.A.G. Maessen, beiden werkzaam bij de provincie, zijn verschenen. Voorts is als partij gehoord De Neulen B.V., &#13;
vertegenwoordigd door M.H.E. van der Velden en J.A.M. Stultiens, bijgestaan door mr. J. van Groningen, advocaat te Middelharnis.&#13;
2. Overwegingen&#13;
2.1. Het oordeel van de voorzitter heeft een voorlopig karak­ter en is niet bindend in de bodemprocedure.&#13;
2.2. De vergunning is aangevraagd voor het exploiteren van een varkensfokkerij nabij de drie Natura 2000-gebieden Groote Peel, Sarsven en de Banen en Weerter- en Budeler­bergen en Ringselven. Bij het bestreden besluit is vergun­ning verleend op grond van de artikelen 16 en 19d van de Nbw 1998, omdat de ammoniakdepositie in de gebieden on­danks de uitbreiding van de varkensfokkerij niet toeneemt en uit de passende beoordeling naar voren is gekomen dat geen negatieve effecten op de gebieden zijn te verwachten.&#13;
2.3. De Neulen B.V. heeft ter zitting betoogd dat het bestre­den besluit door de inwerkingtreding van artikel 19kd van de Nbw 1998 per 31 maart 2010 van rechtswege is komen te vervallen en dat MOB derhalve niet-ontvankelijk is in haar beroep en dat het verzoek om die reden dient te worden af­gewezen.&#13;
De voorzitter gaat er, gelet op de redactie van voornoemd artikel, vooralsnog van uit dat ingevolge dat artikel nog al­tijd sprake is van een vergunningplicht voor de varkensfok­kerij, ook al hoeven in bepaalde gevallen bij de verlening van een vergunning de gevolgen die een handeling kan heb­ben door het veroorzaken van stikstofdepositie op voor stik­stof gevoelige habitats in een Natura 2000-gebied, niet te worden betrokken. Gelet hierop gaat de voorzitter er voor­alsnog vanuit dat de Afdeling het beroep van MOB ontvan­kelijk zal achten.&#13;
2.4. Met het verzoek om voorlopige voorziening beoogt MOB de realisatie van de uitbreiding van de varkensfokkerij en de daarmee samenhangende ammoniakdepositie te voor­komen.&#13;
2.4.1. Uit het verhandelde ter zitting is gebleken dat ten be­hoeve van de uitbreiding van het bedrijf inmiddels een stal is gerealiseerd en een tweede stal op korte termijn zal wor­den gerealiseerd. Gelet hierop acht de voorzitter een spoed­eisend belang aanwezig.&#13;
2.5. MOB betoogt dat onvoldoende is gemotiveerd waar­om een depositietoename in dit geval aanvaardbaar is. MOB kan zich niet verenigen met het uitgangspunt van salderen. Zij voert daartoe primair aan dat de Nbw 1998 niet voor­ziet in de mogelijkheid van salderen. Subsidiair betoogt MOB dat ten onrechte is gesaldeerd met ammoniakemis­sies van bedrijven die geen relatie hebben met de uitbreiding van de varkensfokkerij. Bovendien lenen vergunde rechten zich volgens MOB niet voor salderen. Ook heeft zij bezwa­ren tegen de bij de saldering gebruikte wijze van berekening van de stikstofdepositie. Volgens MOB bestaat een aanmer­kelijk verschil in de uitkomsten indien gerekend wordt met het oude berekeningsmodel enerzijds en het AAgro-Stacks­model anderzijds. Voorts is het MOB onduidelijk hoe de uit­komsten van het AAgro-Stacksmodel zich verhouden tot het verspreidingsmodel Operationeel Prioritaire Stoffen (hierna: OPS-model). MOB betoogt verder dat de passende beoor­deling niet deugdelijk is, omdat hieruit geen zekerheid kan worden verkregen dat de natuurlijke kenmerken van de drie Natura 2000-gebieden niet worden aangetast. Tot slot voert MOB aan dat de vergunning ten onrechte voor onbepaalde tijd is verleend.&#13;
2.5.1. De vergunningaanvraag is beoordeeld aan de hand van het stand-still beleid. Op grond van dit beleid mag de ammoniakdepositie op een beschermd natuurgebied door uitbreiding van een veehouderij niet toenemen, tenzij sprake is van volledige saldering.&#13;
2.5.2. De uitbreiding van de varkensfokkerij leidt tot een toename van ammoniakemissie van 3.766,9 kg NH3 naar 9.882,4 kg NH3 per jaar. Deze toename is volgens het col­lege alleen toegestaan na volledige saldering en een passen­de beoordeling per Natura 2000-gebied. Ter zitting heeft het college gesteld dat bij de saldering het uitgangspunt is ge­hanteerd dat de ammoniakdepositie nergens in de bescherm­de natuurgebieden mag toenemen, waarbij wordt uitgegaan van de vergunde situatie zoals die bestond op het moment van de aanwijzing van de beschermde natuurgebieden. Uit de stukken is gebleken dat ten behoeve van de saldering am­moniakrechten zijn gekocht van vier bedrijven en dat de mi­lieuvergunningen van deze bedrijven zijn ingetrokken. Het college stelt zich op het standpunt dat deze salderingsme­thode naar de letter en het doel van de Nbw 1998 niet is uit­gesloten. Partijen zijn verdeeld over het antwoord op de vraag of bij de vergunningverlening saldering met ammo­niakrechten van andere bedrijven is toegestaan. De voorzit­ter is mede naar aanleiding van het verhandelde ter zitting van oordeel dat beantwoording van de voorliggende rechts­vraag nader onderzoek vereist waarvoor de voorlopige voor­zieningenprocedure zich niet leent. Daarom zal de voorzitter de vraag of het verzoek moet worden toegewezen beoorde­len aan de hand van een belangenafweging. Hierbij wordt in aanmerking genomen dat het bedrijfsbelang van De Neulen B.V. bij de uitbreiding is gebaat. Uit de stukken en het ver­handelde ter zitting is niet gebleken dat thans bouwwerk­zaamheden ten behoeve van de uitbreiding worden uitge­voerd. Tegenover het bedrijfsbelang staat het belang dat is gemoeid met behoud van de natuurlijke kenmerken van de drie Natura 2000-gebieden. In dit verband is van betekenis dat de uitbreiding van de varkensfokkerij tot een aanzienlij­ke toename van de ammoniakemissie leidt. Tevens neemt de voorzitter in aanmerking dat volgens de passende beoorde­ling de achtergrondconcentraties in de huidige situatie reeds een te hoge belasting vormen voor de drie Natura 2000-ge­bieden. Gelet op het belang van MOB dat voor de behan­deling van het beroep in de hoofdzaak geen onomkeerbare situatie ontstaat als gevolg van de nog uit te voeren bouw­werkzaamheden voor de stallen en het in gebruik nemen daarvan, ziet de voorzitter aanleiding de hierna te melden voorlopige voorziening te treffen.&#13;
2.6. De overige gronden van het verzoek behoeven gelet op het vorenstaande geen bespreking meer.&#13;
2.7. Het college dient op na te melden wijze tot vergoeding van de proceskosten te worden veroordeeld.&#13;
3. Beslissing&#13;
De voorzitter van de Afdeling bestuursrechtspraak van de Raad van State:&#13;
I. schorst bij wijze van voorlopige voorziening het be­sluit van het college van gedeputeerde staten van Lim­burg van 11 maart 2010, kenmerk CAS200900021612/DOC201000024729;&#13;
II. veroordeelt het college van gedeputeerde staten van Lim­burg tot vergoeding van bij de coöperatie met uitgesloten aansprakelijkheid Coöperatie Mobilisation for the Environ­ment in verband met de behandeling van het verzoek opge­komen proceskosten tot een bedrag van € 874,00 (zegge: achthonderdvierenzeventig euro), geheel toe te rekenen aan door een derde beroepsmatig verleende rechtsbijstand;&#13;
III. gelast dat het college van gedeputeerde staten van Lim­burg aan de coöperatie met uitgesloten aansprakelijkheid Coöperatie Mobilisation for the Environment het door haar voor de behandeling van het verzoek betaalde griffierecht ten bedrage van € 298,00 (zegge: tweehonderdachtennegen­tig euro) vergoedt.&#13;
&#13;
</content><legacyfootnotes/><footnotes><footnote/></footnotes><auteurs>mr. Th.C. van Sloten</auteurs><published>2010-09-01 00:00:00</published><modified>2010-09-01 00:00:00</modified><editiondate>2010-09-01</editiondate><htmlpath>https://denhollander.info/artikel/8718</htmlpath></article>
</articles></edition>