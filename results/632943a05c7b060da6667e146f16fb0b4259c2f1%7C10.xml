<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>11</uitgave><aflevering>10</aflevering><searchword>TvAR 11/2021</searchword><id>16974</id><udhid>UDH:TvAR/16974</udhid><titel>Landbouwers en burgers in het verweer tegen de verkoop van publieke gronden</titel><searchwords><searchword>TvAR 11/2021</searchword><searchword>UDH:TvAR/16974</searchword></searchwords><attachments><attachment><name>21937.pdf</name><extention>pdf</extention><url>https://denhollander.info/download/21937/ci</url></attachment></attachments><inleiding>&lt;p&gt;Dit artikel is de neerslag van een gevalstudie die focuste op een gecontesteerde verkoop van publieke gronden. De gevalstudie werd benaderd aan de hand van een onderzoeksmethode die ruimtelijke conflicten centraal stelt. De onderzoeksmethode leidde naar antwoorden op de volgende onderzoeksvragen: Waarom faciliteert een overheid de concentratie van grond in privébezit? Wat is de impact op de toegang tot grond? Hoe wordt er tegen deze concentratie van grond ingegaan?&lt;/p&gt;</inleiding><content>&lt;h3&gt;1. De huidige ruimtecrisis kent geen grenzen&lt;/h3&gt;&lt;p&gt;De druk op ruimte is enorm. Podcastmaakster Lara Brand kadert deze druk, in de Podcastreeks ‘Van Wie is Zeeland’, als een ware ruimtecrisis. Deze crisis laat zich overigens niet beknotten door landsgrenzen. De crisis is onder andere voelbaar in de volledige delta-metropool rond de Scheldemonding waar (haven)infrastructuur, bebouwing, natuur en landbouwbelangen het landschap co-creëren, maar waarbij diverse ruimtegebruiken ook vaak elkaars grenzen, en die van het ecologische, sociale en economische draagvlak, overschrijden. &lt;/p&gt;&lt;p&gt;Om de complexe situatie in de regio behapbaar te maken gaat dit onderzoek in op een hedendaagse gevalstudie in al zijn juridische dimensies. Die gevalstudie betreft een gecontesteerde verkoop door een publieke instantie aan een private instantie, van een groot areaal aan landbouwgronden. De juridische en politieke hommeles die uit deze verkoop voortvloeide is in de volksmond ‘de zaak Huts’ gaan heten, naar de naam van de zakenman achter de vennootschap die de gronden kocht. De vennootschap Bijloke verwierf door de koop eensklaps 72 percelen Zeeuwse landbouwgrond. &lt;/p&gt;&lt;p&gt;Ondertussen belandde de zaak Huts op het bord van meerdere rechterlijke instanties. De zaak werd geïnitieerd voor de rechtbank van eerste aanleg in Gent door een landbouwer die zich uitgesloten achtte tot de grondtransactie. Die rechter in eerste aanleg trok de kaart van de verkopende publieke instantie, waarop de landbouwer in beroep ging. Momenteel is de zaak in behandeling voor het Hof van Beroep te Gent. Dat hof riep het advies in van de Europese Commissie. De Europese Commissie bracht haar advies ondertussen uit.[2] Om de verschillende partijen het advies te laten bestuderen, verschoof het hof de zaak naar 13 september 2022. Dit artikel verschaft een stand van zaken in deze juridische veldtocht en plaatst de zaak Huts in haar wijdere context. Tot slot wordt er ook ingegaan op ‘de zaak Huts’ als bron van inspiratie. De zaak breekt namelijk een lans voor burgers die willen opkomen voor een verantwoord en toekomstgericht (intergenerationeel) grondbeheer door Vlaamse lokale overheden .&lt;/p&gt;&lt;h3&gt;2. Ruimtelijke fenomenen begrijpen we door conflicten te bestuderen&lt;/h3&gt;&lt;p&gt;De onderzoeksbenadering van de gevalstudie werd gebaseerd op het werk van de planologen Flyvbjerg en Richardson.[3] Volgens deze planologen worden ruimtelijke vraagstukken te vaak vanuit een consensus-ideaal benaderd. Zij zetten zich daarmee expliciet af tegen de ideeën van Habermas, nochtans een gerenommeerd planoloog. Waar Habermas communicatie en overlegstructuren centraal stelt, geven Flyvbjerg en Richarsdson de voorkeur aan een benadering van de ruimtelijke kwestie vanuit de conflicten die daarrond spelen. Een te eenzijdige focus van onderzoekers op consensusvorming kan onderzoekers namelijk blind maken voor de machtsstructuren, privileges en belangen die in een consensus bekrachtigd worden. De consensus-bias laat onderzoekers daarenboven niet toe om na te gaan wie uitgesloten werd van het overleg voorafgaand aan een consensus.[4] &lt;/p&gt;&lt;p&gt;Samengevat steunt de onderzoeksbenadering van Flyvbjerg en Richardson op vijf pijlers. Ten eerste dient onderzoek gebaseerd te zijn op rijkelijk gecontextualiseerde en gedetailleerde gevalstudies. Ten tweede dienen de relaties tussen macht en rationaliteit en logica’s daarbij de centrale focus te zijn. Ten derde moet de onderzoeksfocus voorbij overlegmomenten en consensusvorming gaan. Ten vierde is de taal van conflicten belangrijker dan de taal van consensus. Ten vijfde dienen sociaal-ruimtelijke processen en gebeurtenissen gezien te worden als de uitkomst van strategieën en conflicten veeleer dan van debatten en compromissen. Deze elementen vormden de ruggengraat van een onderzoek dat gevoerd werd door middel van een documentanalyse en interviews met de partijen (of hun raadslieden) in de rechtszaak en met relevante actoren buiten de rechtszaak.[5] &lt;/p&gt;&lt;h3&gt;3. Een blik op de actoren in het conflict en hun argumenten&lt;/h3&gt;&lt;p&gt;Om na te gaan welke actoren een relevante rol vervulden in het kader van deze gecontesteerde verkoop werd in de eerste plaats gekeken naar de partijen die rechtstreeks betrokken waren bij de verkoop. Aan de verkoopzijde vinden we de Vlaamse stad Gent. Een stad is echter geen monoliet. In het kader van deze verkoop dient Gent dan ook opgesplitst te worden in drie afzonderlijke rechtspersonen. Namelijk het Openbaar Centrum voor Maatschappelijk Welzijn (hierna OCMW Gent), Stad Gent als bestuurlijke entiteit en het Stadsontwikkelingsbedrijf Gent (hierna SOGENT). Al deze partijen hebben hun eigen accenten en bevoegdheden maar de lijntjes tussen de instanties zijn kort. SOGENT heeft namelijk een mandaat om de gronden van de Stad Gent en OCMW Gent te verkopen. Stad Gent en OCMW Gent zijn dan wel twee verschillende juridische entiteiten, maar boekhoudkundig is er overlap. Daarnaast is er sinds de inwerkingtreding van het Decreet Lokaal Bestuur een verregaande politiek-bestuurlijke integratie. Zo vormen de leden van de gemeenteraad eveneens de raad voor maatschappelijk welzijn en is de voorzitter van de gemeenteraad van rechtswege de voorzitter van de raad voor maatschappelijk welzijn. &lt;/p&gt;&lt;p&gt;Aan de koopzijde situeren we de vennootschap Bijloke, een investeringsmaatschappij en dochtermaatschappij uit de portefeuille van de ondernemer Fernand&amp;nbsp;Huts. Huts werd door Chris Stoop, auteur van ‘Dit is Mijn Hof’, in hoofdstuk 10 van datzelfde boek, als volgt bij de lezer geïntroduceerd:[6] &lt;/p&gt;&lt;p class="inspringen"&gt;&lt;span class="italic"&gt;‘De havenbaas, die het logistieke bedrijf Katoen Natie tot een wereldspeler heeft uitgebouwd &lt;/span&gt;[…en de jager-kasteelheer die] &lt;span class="italic"&gt;door veel mensen in de polder op handen [wordt] gedragen, omdat hij zich fel tegen de uitbreiding van de haven uitspreekt. Volgens Huts is er nog meer dan plaats genoeg op de huidige haventerreinen. De haven is nog lang niet vol, maar het wegennet wel. &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Af en toe mag een plaatselijke actievoerder naar het kasteel komen en dan belooft Huts een milde gift. Zo steunt hij in stilte de strijd. Hij koopt in de polder niet alleen oude pastorieën en forten op, omdat hij een zwak voor erfgoed heeft, maar ook akkers en weiden, onder meer in Zaligem. Zijn voorbeeld wordt al door andere havenbazen gevolgd, wat de landbouwgrond nog meer onder druk zet en de prijzen opdrijft. Op de bank brengt hun geld nu toch weinig op en grond is een goede belegging, redeneren de nieuwe rijken.&lt;/span&gt;’ &lt;/p&gt;&lt;p&gt;Het bovenstaande&lt;span class="italic"&gt; &lt;/span&gt;fragment schetst enigszins een genuanceerd beeld op Fernand Huts. Ook in dit artikel wordt gestreefd &lt;span class="italic"&gt;naar nuance.&lt;/span&gt; Er dient dan ook beklemtoond te worden dat de gevalstudie algemeen bekend staat als ‘de zaak Huts’, maar dat die de populaire benaming de focus van de gevalstudie eigenlijk niet goed vat.&lt;span class="unknown"&gt; &lt;/span&gt;&lt;/p&gt;&lt;p&gt;Zo is ook het verzet door landbouwers en burgers niet gericht tegen de figuur van Huts maar tegen de wijze van verkoop. In de interviews gaven zij mee dat Huts gewoon een opportuniteit heeft benut. Dit onderzoek wil dan ook de wettelijke structuren en politieke mechanismen in kaart brengen die die ‘&lt;span class="italic"&gt;opportuniteit&lt;/span&gt;’ in de eerste plaats creëerden. Waarom werden de percelen in één blok voor 17,5 miljoen euro verkocht? &lt;/p&gt;&lt;p&gt;Om dit te begrijpen moet het regelgevend kader in kaart worden gebracht. Aan welke regels moeten de Vlaamse lokale overheden zich houden als ze hun gronden willen verkopen? Uit een interview met Peter Lacoere, lector aan de Hogeschool Gent en voormalig onderdirecteur bij SOGENT, bleek dat Vlaamse lokale overheden niet veel richtlijnen ter beschikking hebben om hun grondverkoopbeleid op af te stemmen. Naaste enkele passage in het Decreet Lokaal Bestuur is er de Omzendbrief Homans die een kader biedt voor de transacties betreffende onroerende goederen door lokale besturen. Die regels leggen een openbare procedure en een onafhankelijk schattingsverslag op. Mits met motivering kan zowel van het prijscriterium als van de openbare procedure afgeweken worden. Die motivering kan bijvoorbeeld een doelgroepenbeleid zijn. &lt;/p&gt;&lt;p&gt;Bovenop het minimale prijscriterium (op basis van het verplichte schattingsverslag) kan de lokale overheid nog bijkomende verkoopsvoorwaarden opleggen. In de realiteit zien we dat de verkoopsvoorwaarden strenger zijn bij de verkoop van publieke gronden die in de stad of gemeente zelf gelegen zijn. Voor de verkoop van gronden gelegen buiten de grenzen van de verkopende stad of gemeente, dus op het grondgebied van een andere gemeente, geldt de prijs vaak als enige criterium. &lt;/p&gt;&lt;p&gt;Dat overheden op een efficiënte wijze tot een zo hoog mogelijke prijs willen komen past ook binnen het New Public Management discours en de boekhoudkundige logica’s die de lokale overheden toepassen. Daaromtrent liggen de regels eveneens vervat in het Decreet Lokaal Bestuur. Die regels hebben een invloed op de planning (het meerjarenplan, dat de te bereiken doelstellingen en acties bevat), de uitvoering (de boekhouding zelf) en evaluatie (de jaarrekening).[7] De bedoeling van de regels is ervoor te zorgen dat de huidige bestuursploeg haar uitgaven niet kan financieren op een manier die een hypotheek legt op de komende bestuursploeg.[8] Om lokale beleidsdoelstellingen te bekostigen gaan overheden daarom over tot de verkoop van hun gronden. Dit zou ook de motivatie geweest zijn voor het OCMW Gent: om sociale woningbouw in Gent te realiseren moest men tot de verkoop van de gronden in Nederland overgaan.[9]&lt;/p&gt;&lt;p&gt;De landbouwer Van Poucke was echter niet opgezet met de wijze van verkoop. De landbouwer achtte zich uitgesloten van de verkoop doordat 79 percelen landbouwgrond als één blok in de markt werden geplaatst. Daardoor zouden landbouwers bij voorbaat gediscrimineerd zijn geweest van de verkoop aangezien enkel bijzonder kapitaalkrachtige spelers op de verkoop van dergelijke grondoppervlaktes kunnen bieden, aldus Van Poucke. De percelen hadden volgens de landbouwer in verschillende loten verkocht moeten worden. Daarenboven uitte de landbouwer zijn twijfels over de transparantie van de verkoopprocedure, aangezien de verkoop niet gecommuniceerd was in de vakbladen die door landbouwers geraadpleegd worden. Volgens de landbouwer gaat het bovendien om verdoken staatssteun omdat Huts geen eerlijke prijs zou betaald hebben voor de gronden. Huts betaalde er 17,5 miljoen voor, maar volgens een taxatieverslag zijn ze minstens 20 miljoen euro waard. Deze kwesties liggen nu voor bij het Hof van Beroep. Dat hof won ondertussen het advies in van de Europese Commissie. &lt;/p&gt;&lt;p&gt;De Commissie legt uit dat een maatregel als staatssteun, in de zin van art. 107 van het Verdrag betreffende de Werking van de Europese Unie (VWEU), kan beschouwd worden als aan vier condities is voldaan. Ten eerste moet de maatregel aan de staat kunnen worden toegerekend en met staatsmiddelen worden bekostigd. Ten tweede moet hij de begunstigden een voordeel verschaffen. Ten derde moet dit voordeel selectief van aard zijn. Ten vierde moet de maatregel de mededinging vervalsen of dreigen te vervalsen en het handelsverkeer tussen de lidstaten ongunstig beïnvloeden.&lt;/p&gt;&lt;p&gt;De commissie preciseert dat er op het eerste zicht aan drie van de vier voorwaarden is voldaan. Ten eerste lijkt de maatregel aan de Belgische Staat te kunnen worden toegerekend, aangezien de verkoop is verricht door het OCMW van de Stad Gent, die een overheidsinstantie is. Hij wordt ook met staatsmiddelen bekostigd, aangezien hij een verlies voor de begroting van de Stad Gent OCMW uitmaakt indien de grond onder de marktprijs is verkocht. Ten tweede is het voordeel selectief, aangezien de grond slechts aan één entiteit werd verkocht, namelijk Bijloke b.v. De Commissie verduidelijkt terloops dat de potentiële steunmaatregel in kwestie geen verband houdt met een aanbestedingsprocedure (het gebruikelijke voorwerp van rechtsvragen rond staatssteun), maar de verkoop van de grond tegen een lagere prijs dan de marktprijs. Ten derde kan een dergelijke maatregel op de kennelijk geliberaliseerde markt voor de verkoop van grond de mededinging vervalsen en het handelsverkeer tussen de lidstaten ongunstig beïnvloeden. De taak die de nationale rechter rest, is dus om na te gaan of er een economisch voordeel is verschaft aan de koper. &lt;/p&gt;&lt;p&gt;Er kan geen sprake zijn van een voordeel wanneer de verkoopprocedure transparant, niet-discriminerend en onvoorwaardelijk is uitgevoerd en wanneer die procedure ruimte biedt voor competitiviteit tussen bieders. In dat geval wordt immers vermoed dat de transactie marktconform, dus tegen de geldende marktvoorwaarden plaatsvond. &lt;/p&gt;&lt;p&gt;De Commissie meent echter dat er indicaties zijn dat de procedure niet de condities schiep om competitiviteit te laten spelen. Aan de basis hiervan ligt de beslissing van de overheid om de 79 percelen in 1 lot te verkopen. Daardoor konden kopers die slechts financiële middelen voor of interesse hadden in één of meerdere van de percelen niet meebieden. &lt;/p&gt;&lt;p&gt;De overheid zal moeten kunnen aantonen dat 79 afzonderlijke verkopen (of gegroepeerde verkopen, maar niet allemaal in één lot) geen redelijke kans maakten om een hogere prijs op te leveren dan de verkoop in één enkel lot. De Commissie merkt op dat er veertig verschillende pachters actief waren op de gronden op het ogenblik van de transactie. Dit gegeven wijst er volgens de commissie op dat de overheid wel degelijk aan verschillende landbouwers had kunnen verkopen, wat tot een hogere totaalprijs had kunnen leiden dan de verkoop in één enkel lot. Anderzijds merkt de Commissie op dat de locatie van de percelen of mogelijke administratieve kosten bij het organiseren van afzonderlijke verkopen ook in aanmerking kunnen komen bij de afweging. &lt;/p&gt;&lt;p&gt;Het lijkt er dus op dat dit concurrentie-criterium een beslissende rol zal spelen in ‘de zaak Huts’. De Commissie is immers van mening dat de criteria van de niet-discriminatie, onvoorwaardelijkheid en transparantie eerder wel gerespecteerd zijn tijdens de onderliggende verkoop. Er wordt hier dan ook niet verder ingegaan op die drie andere criteria.&lt;/p&gt;&lt;p&gt;De commissie laat het aan de nationale rechter om, op basis van alle feitelijke elementen waarover die beschikt, te beslissen of de verkoop in één lot de beste manier was om concurrentie te laten spelen bij de verkoop. Indien de nationale rechterlijke instantie tot de conclusie komt dat er sprake is van staatssteun, kan het precieze bedrag van de steun worden berekend op basis van het verschil tussen de marktwaarde van het onroerend goed zoals bepaald op basis van een nieuw onafhankelijk deskundigenrapport en de door de begunstigde betaalde prijs. Indien de nationale rechterlijke instantie tot de conclusie komt dat er sprake is van staatssteun, moet de onrechtmatige staatssteun (inclusief rente over de periode van onrechtmatigheid) van de begunstigde worden teruggevorderd.&lt;/p&gt;&lt;h3&gt;4. Het subtsitutierecht en de heropleving van de &lt;span class="bolditalic"&gt;commons&lt;/span&gt;&lt;/h3&gt;&lt;p&gt;Naast de landbouwer(s) waren ook enkele Gentse wakkere burgers het niet eens met de verkoop. Zij meenden dat lokale overheden enkel op korte termijn redeneren wanneer het haar gronden in de uitverkoop plaatst. &lt;/p&gt;&lt;p&gt;De gronden in ‘de zaak Huts’ werden gedurende eeuwen verpacht door de institutionele voorgangers van het OCMW en dat aan verschillende generaties van landbouwers. De wisselwerking (onder andere via pachtgelden) tussen de stad en de landbouwers is dus ingebed in een lange traditie. Die langdurigheid is een belangrijk wapen tegen de kortzichtige speculatie met landbouwgronden. Een duurzame (in de zin van tijdsbestendige) overeenkomst tussen een landbouwer en verpachtende overheid is ook een garantie tegen overexploitatie van landbouwgronden door de landbouwer. &lt;/p&gt;&lt;p&gt;Volgens Raf Verbeke, inwoner van Gent en betrokken actievoerder, kunnen de gronden in feite als &lt;span class="italic"&gt;commons,&lt;/span&gt; geïnterpreteerd worden. &lt;span class="italic"&gt;Commons&lt;/span&gt; of gemene gronden zijn noch privaat noch publiek. Het zijn goederen waarvoor de zorg voor de instandhouding, het ecologische en economische beheer, en de opbrengsten uit dat duurzaam beheer, gedeeld worden door een gemeenschap. Degelijk beheer staat dus haaks op de kortzichtige overexploitatie van gronden die de hernieuwbaarheid van de opbrengsten uit de gronden teniet doet. &lt;/p&gt;&lt;p&gt;Net daarom kunnen &lt;span class="italic"&gt;commons&lt;/span&gt; niet begrepen worden zonder ook stil te staan bij intergenerationaliteit. De samenhang tussen commons en intergenerationeel beheer wordt onder meer uiteengezet door de Italiaanse jurist en &lt;span class="italic"&gt;commoner&lt;/span&gt; Ugo Mattei.[10] Echter, de samenhang wordt nog het krachtigst gevat door de ondertitel van Kees Koosmans boek ‘Nieuw boeren - Je leent het land van je kinderen’. &lt;span class="italic"&gt;Commoning &lt;/span&gt;of het beheer van gemene gronden&lt;span class="italic"&gt; &lt;/span&gt;houdt dus een langetermijnvisie in. &lt;/p&gt;&lt;p&gt;Onder andere Ugo Mattei schrijft ook over de heropleving van de &lt;span class="italic"&gt;commons&lt;/span&gt; in Europa en hoe die heropleving ook weerklank vindt in (supra-)nationale wetgeving.[11] In Vlaanderen zijn &lt;span class="italic"&gt;commons&lt;/span&gt; echter nog niet uitdrukkelijk erkend als rechtsfiguur. Integendeel, historica Tine De Moor beschrijft hoe de Belgische wetgeving doorheen de tijd de ontbinding van &lt;span class="italic"&gt;commons&lt;/span&gt; in België net faciliteerde.[12] Veel gemene gronden of &lt;span class="italic"&gt;commons&lt;/span&gt; werden ondergebracht in de eigendommen van lokale overheden. Men zou dus kunnen beargumenteren dat deze &lt;span class="italic"&gt;enclosure&lt;/span&gt; door lokale overheden hen een historische verantwoordelijkheid geeft om blijvend in te staan voor de gronden die voorheen gemeenschappelijk toebehoorden aan de inwoners van de gemeente. Echter, de uitverkoop van publieke gronden, waar ‘de zaak Huts’ van getuigt, bewijst het tegendeel. &lt;/p&gt;&lt;p&gt;De zaak Huts is echter ook een bron van inspiratie voor burgers die willen opkomen voor een duurzamer beheer van die gronden, waarbij toekomstige generaties in acht worden genomen. Die sprankel inspiratie zit hem in de innovatieve toepassing van het befaamde &lt;span class="italic"&gt;substititutierecht&lt;/span&gt;. Het &lt;span class="italic"&gt;substitutierecht&lt;/span&gt; (zoals vervat in art. 184 van het Vlaamse Gemeentedecreet) verschaft aan burgers het recht om ‘als vertegenwoordiger van de gemeente’ of in ‘naam van de gemeente’ voor de rechtbank op te treden indien de gemeente nalaat om de collectieve belangen van haar inwoners te behartigen. Het recht wordt vooral gebruikt in combinatie met de milieustakingsvordering.[13] Echter, in ‘de zaak Huts’ werd dit recht door enkele Gentenaars in een innovatievere combinatie, met name in relatie tot een publieke grondtransactie, toegepast. Zij kijken immers over de korte termijn van de legislaturen heen en zagen de verkoop door OCMW Gent als nefast voor het collectieve belang en de stadskas op lange termijn. &lt;/p&gt;&lt;p&gt;Deze vordering in naam van het collectief belang is echter niet zonder risico voor de burger-eisers. Zij moeten zich namelijk onder zekerheidstelling aanbieden om persoonlijk de kosten van het geding te dragen en in te staan voor de veroordeling tot schadevergoeding of boete wegens tergend en roekeloos geding of hoger beroep die kan worden uitgesproken.&lt;/p&gt;&lt;p&gt;Echter, nog voor de rechter in deze zaak kon beslissen tot de gegrondheid van het verzoek, controleerde die de ontvankelijkheidsvereisten. Art. 194 van het Gemeentedecreet bepaalt immers het volgende: &lt;span class="italic"&gt;Op straffe van onontvankelijkheid kunnen personen slechts namens de gemeente in rechte optreden indien zij de gedinginleidende akte aan het college van burgemeester en schepenen hebben betekend en, daaraan voorafgaand, het college van burgemeester en schepenen wegens het niet-optreden in gebreke hebben gesteld en na een termijn van tien dagen na de betekening van deze ingebrekestelling geen optreden in rechte vanwege het gemeentebestuur heeft plaatsgevonden.&lt;/span&gt;&lt;/p&gt;&lt;p&gt;De burgers hadden deze vormvereisten niet nageleefd en werden dus uit de debatten geweerd. Toch toont deze innovatieve toepassing van het substititutierecht zijn potentieel voor inwoners om mee te beslissen over het patrimonium van hun dorp of stad. Hierin valt een restant van de &lt;span class="italic"&gt;commons-&lt;/span&gt;gedachte te lezen waarbij inwoners zeggenschap hebben over gemene gronden. Toekomstige toepassingen door geëngageerde burgers moeten echter uitwijzen of de &lt;span class="italic"&gt;commons&lt;/span&gt; gedachte via het substititutierecht toch nog een juridisch aanknopingspunt kan krijgen.&lt;/p&gt;&lt;h3&gt;5. Besluit&lt;/h3&gt;&lt;p&gt;Het substititutierecht, kan mogelijk uitgroeien tot een belangrijk juridisch wapen tegen de willekeur waarmee overheden nu met hun publieke gronden omspringen. De gevalstudie toonde aan dat er een functie is weggelegd voor wakkere burgers. Uit de gevalstudie bleek immers dat het wettelijk kader waarbinnen Vlaamse overheden inzake de verkoop van hun goederen moeten opereren vrij summier en vooral niet is toegespitst op grondtransacties. De overheden volgen vooral een technisch-boekhoudkundige regelgeving en de Public Management discours rond efficiënte verkooptransacties. De gevalstudie toont ook aan dat het vooral kapitaalkrachtige spelers zijn die momenteel winnen bij een blind verkoopbeleid zonder afdoend wettelijk kader. De studie toont aan dat het uiteindelijk de basisbeginselen uit het Europese Verdrag betreffende de Werking van de Europese Unie zijn, die het gebrek aan een wettelijk toetsingskader moeten opvangen. Het belang van de toegang tot (landbouw)grond tegen de achtergrond van een toenemende ruimtecrisis, noopt echter tot een specifieker wettelijk kader. Hetgeen burgers, of beter &lt;span class="italic"&gt;commoners&lt;/span&gt;, op hun beurt, via het substititutierecht, zouden kunnen aanwenden bij rechtszaken. &lt;/p&gt;</content><legacyfootnotes/><footnotes><footnote>1 Ide Hiergens is doctoraatstudent, gesteund door het Fonds Wetenschappelijk Onderzoek, werkzaam binnen de onderzoeksgroepen Planning en Ontwikkeling (KULeuven) en Overheid en recht (Universiteit Antwerpen) en Andy De Boeck is Burgerlijk Ingenieur Architect (KULeuven ) en projectleider bij Group Suerickx.</footnote><footnote>2 European Commission, Case of Van Poucke Pieter c. Openbaar Centrum voor Maatschappelijk welzijn Gent (case 2019/AR/548). 30 juni 2021.</footnote><footnote>3 B. Flyvbjerg &amp;T. Richardson, &lt;span class="italic"&gt;Planning and Foucault: in search of the dark side of planning theory&lt;/span&gt;. Aalborg: Aalborg Universitetsforlag, 2004.</footnote><footnote>4 B. Flyvbjerg &amp;T. Richardson, &lt;span class="italic"&gt;Planning and Foucault: in search of the dark side of planning theory&lt;/span&gt;. Aalborg: Aalborg Universitetsforlag, 2004.</footnote><footnote>5 Aangezien de rechtszaak nog steeds hangende is verschijnen er in dit interview geen citaten uit die interviews, tenzij de partijen daar uitdrukkelijk de toestemming voor gaven. Wel wordt er ingegaan op juridische argumenten die uitdrukking kregen in openbare documenten.</footnote><footnote>6 C. De Stoop, &lt;span class="italic"&gt;Dit is mijn hof,&lt;/span&gt; Amsterdam: De Bezige Bij, 2015.</footnote><footnote>7 Agentschap Binnenlands Bestuur, afdeling Lokale Financiën, &lt;span class="italic"&gt;BBS- Beleid, Beheercyslcus Toelichting in kort bestek.&lt;/span&gt; 2019. Lokaalbestuur. vlaanderen (laatst geraadpleegd op 31 oktober 2021)</footnote><footnote>8 G. Mertens. &lt;span class="italic"&gt;BBC 2020 - Het Financieel evenwicht onder de loep.&lt;/span&gt; 2018. Religo.vandenbroeleconnect.be (laatst geraadpleegd op 31 oktober 2021)</footnote><footnote>9 De lokale overheden in kwestie (SOGENT, OCMW Gent en Stad Gent) weigerden echter interviews te geven om deze kwestie door te lichten.</footnote><footnote>10 S. Bailey, G. Farrell &amp; U. Mattei, &lt;span class="italic"&gt;Protecting future generations through commons&lt;/span&gt;. Vol. 26. Council of Europe, 2014. p. 1-13.</footnote><footnote>11 S. Bailey, U. Mattei, ‘Social movements as constituent power: The Italian struggle for the commons’, &lt;span class="italic"&gt;Indiana Journal of Global Legal Studies 20&lt;/span&gt;, no. 2. 2013. p. 965-1013.</footnote><footnote>12 M. De Moor, ‘Les terres communes en Belgique’, in M.-D. Demélas and N. Vivier, eds., &lt;span class="italic"&gt;Les propriétés collectives,1750–1914. Les attaques du libéralisme en Europe et Amérique latine &lt;/span&gt;Rennes. 2003. p. 119–38.</footnote><footnote>13 Schaiko, Guan. &lt;span class="italic"&gt;Het Substititutierecht van de burger, graadmeter van een democratische rechtstaat, &lt;/span&gt;T.R.O.S. 2020. p: 98, 107-119.</footnote></footnotes><auteurs>ir. A. De Boeck en mr. I. Hiergens</auteurs><published>2021-11-24 10:21:24</published><modified>2021-12-06 15:00:45</modified><editiondate>2021-11-24</editiondate><htmlpath>https://denhollander.info/artikel/16974</htmlpath></article>
</articles></edition>