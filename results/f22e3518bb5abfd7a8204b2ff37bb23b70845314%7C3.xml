<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2010</searchword><id>8547</id><udhid>UDH:TvAR/8547</udhid><titel>Wetgeving en literatuur</titel><searchwords><searchword>TvAR 6/2010</searchword><searchword>UDH:TvAR/8547</searchword></searchwords><attachments><attachment><name>TvAR2010_6_04_Wetgeving_en.pdf</name><extention>pdf</extention><url>https://denhollander.info/download/7612/ci</url></attachment></attachments><inleiding>Pacht&#13;
Pachtrechtspraak&#13;
In LTB 2010/4, p. 18-20`, geeft L.P.J. Mertens een samen­vatting van het op 21 januari 2010 gewezen arrest van het Hof van Justitie van de Europese Gemeenschappen (HvJ) inzake van Dijk/Gemeente Kampen, Agr.r. 2010/5558. In dit arrest oordeelde het HvJ dat de pachter op grond van het ge­meenschapsrecht niet verplicht is om bij het einde van de pacht de op de pachtgrond opgebouwde dan wel daarmee samenhangende toeslagrechten aan de verpachter te betalen.&#13;
</inleiding><content>Zakelijke rechten&#13;
Erfpacht&#13;
In JBN 2010, nr. 2, p. 7-9, gaat A.J.H. Pleysier in op het ar­rest van de Hoge Raad van 5 februari 2010, Agr.r. 2010/5567 (LJNBK0870). Daarin laat de Hoge Raad zich uit over de reikwijdte van de onderzoeksplicht van de rechter die moet beslissen op een verzoek tot vervangende rechterlijke mach­tiging tot overdracht van een erfpachtrecht, als bedoeld in art. 5:91 lid 4 BW. Daarnaast overweegt de Hoge Raad dat de rechter aan zijn vervangende machtiging voorwaarden kan verbinden, ook al verzoekt de erfpachter om machtiging tot overdracht van een ongewijzigd erfpachtrecht.&#13;
Ruimtelijke Ordening&#13;
Wet voorkeursrecht gemeenten: wetsvoorstel 31 285&#13;
Was het wetsvoorstel nr. 31 285 tot wijziging van de Wet voorkeursrecht gemeenten (vereenvoudiging, bekendma­king en aanbiedingsprocedure) op 16 maart 2010 al door de Eerste Kamer aangenomen, inmiddels is de gewijzigde wet gepubliceerd in het Staatsblad: Stb. 2010, 155. Inwerking­treding: op een bij een koninklijk besluit te bepalen tijd­stip (met uitzondering van het gewijzigde art. 9 lid 3 Wvg dat in werking is getreden op 23 april 2010 en terugwerkt tot en met 1 juli 2008). Voor een korte weergave van de in­houd van het wetsvoorstel wordt verwezen naar Agr.r. 2010, p. 157 (Wetgeving en literatuur).&#13;
Grondexploitatie&#13;
Over het exploitatieplan, de eerste jurisprudentie en de ont­wikkelingen in het wetgevingsproces gaat: J.W. Santing, ‘Afdeling Grondexploitatie’, LTB 2010/4, p. 1-5.&#13;
Wet algemene bepalingen omgevingsrecht (Wabo)&#13;
Over de Wabo gaat: J.H.G. van den Broek, ‘Aan de slag met de Wabo, enige wijzigingen en verduidelijkingen belicht’, BR 2010, p. 405-416.&#13;
Landinrichting&#13;
Actualiteiten landinrichting&#13;
De ontwikkeling in de rechtspraak met betrekking tot land­inrichting vanaf 2009 is te lezen in: C.F. van Helvoirt, ‘Ac­tualiteiten landinrichting’, LTB 2010/4, p. 9-13. De auteur gaat in het bijzonder in op gewezen rechtspraak over: maat­staven kavelruil bij overeenkomst, niet-agrarische meer­waarde, de lijst der geldelijke regelingen en het begrenzin­genplan.&#13;
Marktordening&#13;
LNV-subsidies&#13;
De Regeling LNV-subsidies en het Openstellingsbesluit LNV-subsidies 2010 zijn met ingang van 8 mei 2010 gewij­zigd: Stcrt. 2010, 6904. Aan de Regeling LNV-subsidies is een nieuwe subsidiemodule toegevoegd:‘Draagvlak duur­zaam voedsel’. Op grond van deze module kan de minister maximaal € 75.000, - subsidie verstrekken voor projecten die gericht zijn op het vergroten van aandacht en draag­vlak voor duurzaam voedsel in de Nederlandse samenle­ving. Subsidies worden alleen verstrekt aan stichtingen en verenigingen (of samenwerkingsverbanden daarvan) zonder winstoogmerk. De subsidiemodule wordt opengesteld voor aanvragen in de periode 1 juli tot en met 31 juli 2010. Het subsidieplafond bedraagt € 500.000, -.&#13;
Dieren&#13;
Wet Verbod pelsdierhouderij: wetsvoorstel 32 369&#13;
Op 20 april 2010 hebben Kamerleden Van Velzen en Waal­kens een initiatiefwetsvoorstel ingediend tot wijziging van het initiatiefwetsvoorstel Wet verbod pelsdierhouderij (wets­voorstel 30 826): Kamerstukken II 2009/10, 32 369, nrs. 1, 2 en 3. Het gaat om de volgende twee aanpassingen van de overgangstermijn:&#13;
1. De mogelijkheid om gebruik te kunnen maken van de overgangsregeling is verruimd. In het oorspronkelijke wetsvoorstel was de overgangstermijn gekoppeld aan de datum 17 januari 2008. Volgens het oorspronke­lijke wetsvoorstel konden - behoudens bijzondere omstandigheden - alleen nertsenhouderijen die op 17 januari 2008 al nertsen hielden of over de benodigde vergunningen en huisvestingsplaatsen beschikten, in aanmerking komen voor de overgangsregeling. Onder het huidige wetsvoorstel wordt deze datum (17 januari 2008) vervangen door de datum van inwerkingtreding van het wetsvoorstel.&#13;
2. De einddatum van de overgangstermijn is verlengd. Volgens het oorspronkelijke wetsvoorstel loopt de overgangstermijn af op 17 januari 2018. In het nieuwe wetsvoorstel wordt deze verlengd tot 1 januari 2024. Uitzonderingen op het verbod om nertsen te houden zijn volgens het nieuwe wetsvoorstel derhalve nog mogelijk tot 1 januari 2024. (Na die datum geldt een algeheel verbod). Voor deze termijnverlenging is ge­kozen omdat de Verordening welzijnsnormen nertsen (PPR) 2003 aangeeft dat er uiterlijk vóór 1 januari 2014 nog investeringen gedaan moeten worden om de nertsen conform deze Verordening te houden. Om nertsenhouders een kans te geven deze investeringen terug te verdienen, is de datum waarop de uitzon­dering op het verbod om nertsen te houden afloopt, in het nieuwe wetsvoorstel gesteld op 10 jaar na 1 januari 2014.&#13;
Normen leefoppervlakte varkens&#13;
De normen voor leefoppervlakte van gespeende varkens, ge­bruiksvarkens en niet in een groep gehouden gelten of zeu­gen zijn aangepast. Het gaat om een verruiming van de tij­delijke vrijstelling van de normen uit het Varkensbesluit. Hiertoe zijn de Vrijstellingsregeling dierenwelzijn en de Be­leidsregels dierenwelzijn aangepast: Regeling van de Minis­ter van LNV van 4 mei 2010, nr. 130558, Stcrt. 2010, 7162. De reden hiervoor is dat de Nederlandse varkenshouders op het punt van dierenwelzijn in Europees verband voorop lo­pen en uit onderzoek van het LEI is gebleken dat nog verder voorop lopen aanzienlijke economische consequenties heeft voor de sector. Inwerkingtreding: 1 juli 2010.&#13;
Milieurecht&#13;
Besluit gebruik meststoffen: vernietiging gras­zoden&#13;
Het verzoek van de Nederlandse Melkveehouders Vakbond (NMV) om melkveehouders toe te staan grasland te vernieu­wen in september, is door de minister afgewezen (brief van de minister aan de Nederlandse Melkveehouders Vakbond van 25 maart 2010, bijlage bij niet-dossierstuk 2010D15173, Tweede Kamer). De NMV deed dit verzoek omdat de NMV grote schade verwacht aan grasland door emelten en enger­lingen, terwijl er op korte termijn geen chemisch bestrij­dingsmiddel voorhanden is. De vernieuwing van grasland zou dan als alternatieve bestrijdingsmethode dienst kun­nen doen. Volgens de minister staat op dit moment niet vast dat belangrijke schade aan grasland zal optreden. Voorals­nog ziet zij daarom geen aanleiding om ter voorkoming van schade af te wijken van de regels ten aanzien van het verbod op vernietiging van de graszode op grasland zoals opgeno­men in art. 4b Besluit gebruik meststoffen&#13;
.&#13;
Rechtspersonen&#13;
Rechtspraak: economische eigendom in lande­rijen: vereffening&#13;
Over de inbreng van de economische eigendom van lande­rijen in een maatschap door één van de vennoten en het ge­schil dat ter zake na opzegging van de maatschapsovereen­komst is ontstaan over de vereffening gaat: HR 9 april 2010, LJN BL1127.&#13;
Fiscaal recht&#13;
Inkomstenbelasting: terbeschikkingstellingsre­geling&#13;
Per 1 januari 2001 is de ‘terbeschikkingstellingsregeling’ (TBS-regeling) in de inkomstenbelasting in werking getre­den. Deze regeling houdt in dat bepaalde zaken die aan der­den in gebruik worden gegeven, belast worden in box I en niet in box III. Dat geldt ook voor landbouwgrond die aan derden in gebruik wordt gegeven. Over de (fiscale) gevolgen van deze regeling voor aan derden in gebruik gegeven land­bouwgrond gaat: P.J.J.M. Denissen en P.L.M. Seegers, ‘TBS en landbouwgrond’, LTB 2010/4, p. 5-13. Daarbij wordt ook aandacht besteed aan ter zake gewezen rechtspraak.&#13;
VAMIL-regeling&#13;
Over het begrip gebouw in de zin van art. 3.30a Wet IB 2001 en de VAMIL-regeling (Vervroegde Afschrijving Mi­lieu Investeringen) gaat: H.J. van den Kerkhof, ‘Het begrip gebouw en de VAMIL-regeling’, LTB 2010/4, p. 13-18).&#13;
Successiewet 1956: bedrijfsopvolgingsregeling&#13;
S.A.M. de Wijkerslooth-Lhoëst beschrijft de bedrijfsopvol­gingsregeling zoals neergelegd in de per 1 januari 2010 ge­wijzigde Successiewet 1956 in: ‘De nieuwe bedrijfsopvol­gingsregeling: Vragen, antwoorden en nieuwe vragen….’, WPNR (2010), 6841, p. 333-342.&#13;
Diversen&#13;
Onteigening&#13;
Over de wijzigingen die de Onteigeningswet heeft onder­gaan als gevolg van de inwerkingtreding van de Crisis- en herstelwet gaat: B.S. ten Kate, ‘Onteigenen in crisistijd’, TBR 2010/82, p. 428-429. De auteur gaat onder andere in op de centralisatie (onteigening gaat voortaan op basis van KB), de ontkoppeling van het verband tussen de onteige­ningsprocedure en planologie en de gerechtelijke fase. De auteur plaatst ook enkele kanttekeningen bij de wijzigingen, onder andere ten aanzien van de gerechtelijke fase. Meer in het algemeen concludeert de auteur dat deze wetswijziging de belangrijkste oorzaken van trage onteigeningsprocedures niet wegneemt. &#13;
</content><legacyfootnotes/><footnotes><footnote/></footnotes><auteurs>mr. C.S.C. Monsma&#13;
</auteurs><published>2010-06-01 00:00:00</published><modified>2010-06-01 00:00:00</modified><editiondate>2010-06-01</editiondate><htmlpath>https://denhollander.info/artikel/8547</htmlpath></article>
</articles></edition>