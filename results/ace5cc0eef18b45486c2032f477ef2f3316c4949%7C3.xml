<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2004</searchword><id>3687</id><udhid>UDH:TvAR/3687</udhid><titel>Het nieuwe mestbeleid; Een vooruitblik</titel><searchwords><searchword>TvAR 11/2004</searchword><searchword>UDH:TvAR/3687</searchword></searchwords><attachments><attachment><name>2004_nr 11_Artikel_Breukelen.pdf</name><extention>pdf</extention><url>https://denhollander.info/download/3683/ci</url></attachment></attachments><inleiding>1 Inleiding&#13;
Nederland staat weer een keer aan de vooravond van een nieuw mestbeleid. Op 19 mei&#13;
jl. heeft Minister Veerman van Landbouw, Natuur en Voedselkwaliteit, mede namens&#13;
staatssecretaris Van Geel van Volkshuisvesting, Ruimtelijke Ordening en Milieubeheer,&#13;
de beleidsbrief over de wijziging van het mestbeleid naar de Tweede Kamer&#13;
gestuurd.1 Hierbij zit ook het concept wetsvoorstel en de ex ante analyse van het stelsel&#13;
van gebruiksnormen voor mest en mineralen in de landbouw van dr. P. van Reenen.&#13;
Dit levert al met al een indrukwekkende stapel bedrukt papier op. Ook de concept&#13;
Memorie van toelichting bij de voorgestelde wetswijziging van de Meststoffenwet is&#13;
zeer uitgebreid. Het is de bedoeling dat het nieuwe mestbeleid per 1 januari 2006 in&#13;
werking zal treden. Tegelijkertijd zal op dat moment het mineralenaangiftesysteem&#13;
niet meer van kracht zijn.&#13;
Dit artikel is een vervolg op het artikel ‘De balans na ruim vijf jaar MINAS-rechtspraak,&#13;
Een overzicht van MINAS-jurisprudentie’ van onze hand, dat in het oktobernummer&#13;
van Agrarisch recht2 is gepubliceerd. In dat artikel – het eerste deel – hebben&#13;
we de belangrijkste uitspraken van de Gerechtshoven en het College van Beroep voor&#13;
het bedrijfsleven over een periode van ruim vijf jaar op het terrein van het mineralenaangiftesysteem&#13;
de revue laten passeren. Nu – in het tweede deel – staat het nieuwe&#13;
mestbeleid centraal. We gaan nader in op de ontwikkelingen op het gebied van het&#13;
nieuwe mestbeleid.3 Tevens betrekken we bij deze ontwikkelingen de in het eerste&#13;
deel behandelde jurisprudentie.</inleiding><content>2 Beperking aangifteplicht MINAS&#13;
Vooruitlopend op het nieuwe mestbeleid heeft de Minister van Landbouw, Natuur en&#13;
Voedselkwaliteit (hierna: LNV) tot een versoepeling van de aangifteplicht in het&#13;
kader van het mineralenaangiftesysteem (hierna: MINAS) besloten.4 Met deze wijzigingen&#13;
loopt de Minister vooruit op het nieuwe mestbeleid. Extensieve veehouderijbedrijven&#13;
en akker- en tuinbouwbedrijven hoeven vanaf het heffingsjaar 2003 geen&#13;
MINAS-aangifte meer te doen, als aan de volgende voorwaarden is voldaan:&#13;
– de stikstofproductie op het bedrijf is niet meer dan 170 kilogram stikstof per hectare&#13;
per jaar, en&#13;
– er is over het heffingsjaar geen stikstof- en/of fosfaatheffing verschuldigd.&#13;
Van al deze bedrijven, die aan deze voorwaarden voldoen en niet overgaan tot het&#13;
doen van MINAS-aangifte, vervallen alle eventueel opgebouwde saldi. Een voorwaarde&#13;
voor het verrekenen van een MINAS-heffing met een saldo voor een bedrijf&#13;
is dat er een onafgebroken reeks van verfijnde aangiften moet zijn.5 Nu over het&#13;
heffingsjaar 2003 onder voorwaarden geen MINAS-aangifte gedaan hoeft te worden,&#13;
is het een logisch gevolg dat opgebouwde saldi vervallen.&#13;
Het ministerie van LNV schat in dat 40.000 bedrijven van deze versoepeling gebruik&#13;
kunnen maken. Dit is wel een positieve inschatting, lijkt ons zo. Immers, bedrijven&#13;
houden wel hun administratieplicht (o.a. blijven voldoen aan MINAS-verliesnormen&#13;
en insturen van mestvervoersbewijzen). Het is de vraag of bedrijven hun opgebouwde&#13;
saldi niet liever voor de aanvang van het nieuwe mestbeleid nog willen verzilveren.&#13;
3 Nieuw mestbeleid&#13;
3.1 Mestbeleid vanaf 2006&#13;
Zoals gezegd is de streefdatum om de gewijzigde Meststoffenwet, inhoudende het&#13;
nieuwe mestbeleid, in te voeren op 1 januari 2006. Het voorstel tot wijziging van de&#13;
Meststoffenwet ligt op dit moment voor advies bij de Raad van State.6 Daarna zal dit&#13;
voorstel besproken worden in de Tweede Kamer.&#13;
In het aprilnummer van Agrarisch recht hebben Bruil7 en Haan8 uitvoerig stilgestaan&#13;
bij de materiële aspecten en de handhaving van het nieuwe mestbeleid. Wij geven in dit&#13;
artikel een korte schets van het nieuwe mestbeleid en bekijken waar de MINAS-jurisprudentie,&#13;
dat in het eerste deel van ons artikel behandeld is, van toepassing kan zijn.&#13;
De doelstelling van het nieuwe mestbeleid is om voornamelijk de Meststoffenwet&#13;
(hierna: Msw) aan te laten sluiten bij de Nitraatrichtlijn9 (per 1 januari 2006) en om de&#13;
verontreiniging van de bodem en het water door onder andere stikstof en fosfaat verder&#13;
te beperken. Het is ook de bedoeling dat Nederland uiterlijk in 2009 voldoet aan&#13;
de milieudoelstellingen van de Nitraatrichtlijn. Tevens is het streven om per 1 januari&#13;
2006 het stelsel van productierechten (mestproductie-, varkens- en pluimveerechten)&#13;
te vereenvoudigen.10, 11&#13;
Een ander niet onbelangrijk aspect van de herzieningsoperatie van de Meststoffenwet&#13;
is de vereenvoudiging van wetgeving en de daaruit voortvloeiende vermindering van&#13;
de administratieve lasten voor de sector en de vermindering van de uitvoeringslasten&#13;
voor de overheid. De Minister van LNV heeft in zijn beleidsprogramma voor de&#13;
jaren 2004-2007 voorgenomen om de mestwetgeving qua lasten voor de sector en de&#13;
overheid met 40% te verminderen.12 Dit onder het mom van ‘minder beleid, minder&#13;
regels, minder mensen’, met het gevolg dat er minder mensen binnen het ambtelijk&#13;
apparaat werkzaam hoeven te zijn.&#13;
3.2 Het stelsel van gebruiksnormen&#13;
Sinds 1998 heeft Nederland door MINAS geprobeerd te voldoen aan de vereisten van&#13;
de Nitraatrichtlijn. Echter, de Europese Commissie was van mening dat Nederland&#13;
met MINAS niet volgens deze richtlijn handelde. Uiteindelijk heeft het Europese&#13;
Hof van Justitie op 2 oktober 2003 vastgesteld dat Nederland zijn uit het EG-verdrag&#13;
voortvloeiende verplichtingen niet is nagekomen, doordat Nederland onvoldoende&#13;
uitvoering heeft gegeven aan de Nitraatrichtlijn. Het Hof stelt hiermee buiten twijfel&#13;
dat een stelsel van verliesnormen ontoereikend is. Nederland moest MINAS en de&#13;
daarin opgenomen verliesnormen vervangen door een stelsel van gebruiksnormen.13&#13;
In het nieuwe stelsel zijn drie afzonderlijke gebruiksnormen te onderscheiden (artikel&#13;
5b van het ontwerp wetsvoorstel wijziging Msw i.v.m. de invoering van gebruiksnormen&#13;
(hierna: concept Msw)). Het gaat om de volgende gebruiksnormen:&#13;
– gebruiksnorm voor dierlijke mest (art. 5c concept Msw): deze norm reguleert de&#13;
maximale hoeveelheid stikstof uit dierlijke mest, die per hectare mag worden toegepast.&#13;
De gebruiksnorm voor dierlijke mest bedraagt 170 kilogram stikstof per&#13;
hectare. Hierop geldt een uitzondering. Onder voorwaarden kunnen bepaalde&#13;
bedrijven in aanmerking komen voor derogatie. De Nitraatrichtlijn laat toe dat lidstaten&#13;
in bepaalde gevallen voor deze gebruiksnorm hoeveelheden vaststellen, die&#13;
afwijken van de 170 kilogram stikstof per hectare per jaar;14&#13;
– stikstofgebruiksnorm voor meststoffen (art. 5d concept Msw): deze norm stelt een&#13;
maximum aan de totale hoeveelheid werkzame stikstof, die per gewas per hectare&#13;
mag worden toegediend. De hoogte van de gebruiksnorm wordt gebaseerd op een&#13;
balans tussen de stikstofbehoefte van het gewas en de stikstofaanvoer vanuit de&#13;
bodem en de meststoffen (o.a. dierlijke mest, kunstmest en overige meststoffen);&#13;
– fosfaatgebruiksnorm voor meststoffen (art. 5e concept Msw): deze norm reguleert&#13;
de totale bemesting van fosfaatmeststoffen. De hoogte van de gebruiksnorm is&#13;
afgeleid van de huidige verliesnormen binnen MINAS. Net zoals bij de huidige&#13;
verliesnormen is er alleen een onderscheid gemaakt tussen grasland en bouwland.&#13;
Een verschil is er wel: fosfaatkunstmest valt ook onder de fosfaatgebruiksnorm.15&#13;
De normen worden in fases aangescherpt met als doelstelling evenwichtsbemesting&#13;
in 2015.&#13;
Derogatie&#13;
In artikel 5c, lid 2 (concept Msw) is bepaald dat in een ministeriële regeling nadere&#13;
voorwaarden gesteld kunnen worden voor bedrijven, die in aanmerking willen komen&#13;
voor een hogere gebruiksnorm voor dierlijke meststoffen. Dit houdt dus een afwijking&#13;
van de Nitraatrichtlijn (derogatie) in. Op 30 juni 2004 is een akkoord bereikt&#13;
over het nieuwe Nederlandse mestbeleid. Een onderdeel daarvan is dat voormalig&#13;
Europese Commissaris van Milieu Wallström haar steun heeft toegezegd aan het&#13;
Nederlandse derogatieverzoek. Nederland wil namelijk op grasland 250 kilogram&#13;
stikstof per hectare uit dierlijke mest toestaan. De Nitraatrichtlijn schrijft echter 170 kilogram&#13;
stikstof voor. Nederland zal vervolgens een formeel verzoek tot derogatie bij de&#13;
Europese Commissie indienen. Het Nitraatcomité zal zich hierover nog wel moeten&#13;
buigen.16 Mocht de Europese Commissie met dit derogatieverzoek uiteindelijk kunnen&#13;
instemmen, dan wordt dit vastgelegd in een beschikking. Tot nu toe is Denemarken&#13;
de enige lidstaat met een door de Europese Commissie goedgekeurde derogatie.17&#13;
De derogatie zal, als deze door de Commissie verleend wordt, alleen op individuele&#13;
basis komen te gelden. Bedrijven zullen zich hiervoor moeten aanmelden en moeten&#13;
kunnen aantonen dat zij voldoen aan de gestelde voorwaarden van een nog nader op&#13;
te stellen regeling. De vraag is of de vaststelling of een bedrijf aan deze voorwaarden&#13;
voldoet voorafgaand aan de aanmelding of achteraf moet geschieden. Een andere&#13;
vraag is, als deze aanmelding vooraf zal moeten geschieden, of dit een voor bezwaarvatbare&#13;
beschikking met alle bezwaar- en beroepsmogelijkheden van dien oplevert.&#13;
Als een bedrijf toch niet blijkt te voldoen aan deze voorwaarden, kan de Minister een&#13;
tweetal wegen bewandelen. De Minister kan een bestuurlijke boete opleggen of er&#13;
kan een strafrechtelijke sanctie opgelegd worden. Hierbij moet onderscheid gemaakt&#13;
worden tussen het lichte - en het zware regime.&#13;
Het zware regime is van toepassing, als de voorwaarden, die verplicht zijn gesteld in&#13;
de derogatiebeschikking van de Europese Commissie, niet nageleefd worden. Deze&#13;
voorwaarden zijn zo essentieel dat het desbetreffende bedrijf de hogere gebruiksnorm&#13;
niet mag toepassen. Het bedrijf zal dan in dat jaar moeten voldoen aan de generieke&#13;
gebruiksnorm voor dierlijke meststoffen van 170 kilogram stikstof per hectare. Als&#13;
ook deze norm niet gehaald wordt, dan kan een bestuurlijke boete (art. 79 concept&#13;
Msw) of een strafrechtelijke sanctie (art. 1a, onder 1 Wet op de economische delicten&#13;
(hier WED)) opgelegd worden.&#13;
Het lichte regime is van toepassing, als de nationale aanvullende regels in de nog&#13;
nader in te vullen ministeriële regeling niet worden nageleefd. Het kan dan bijvoorbeeld&#13;
gaan om niet-naleving van regels van meer administratieve aard. Terugval op de&#13;
gebruiksnorm van 170 kilogram stikstof en sanctionering volgens het zware regime kan&#13;
disproportioneel zijn. Vandaar dat in de ministeriële regeling deze terugval uitgesloten&#13;
kan worden. Het lichte regime houdt in dat ook een bestuurlijke boete (art. 5c, lid 2&#13;
juncto art. 72, lid 1, onder a van concept Msw) of een strafrechtelijke sanctie (art. 1a,&#13;
onder 3 WED) opgelegd kan worden.18&#13;
Verbodsbepaling&#13;
De belangrijkste verbodsbepaling – naast het verantwoorden op welke wijze meststoffen&#13;
van het bedrijf zijn afgevoerd (art. 5i concept Msw) en het niet of niet tijdig&#13;
voldoen aan administratieve verplichtingen (o.a. derogatieverklaring o.b.v. art. 5c, lid 2)&#13;
– ligt besloten in artikel 5a (concept Msw). Daarin is bepaald dat het verboden is in&#13;
een kalenderjaar op een bedrijf meststoffen op of in de bodem te brengen, tenzij de&#13;
gebruiksnorm voor dierlijke meststoffen, de stikstofgebruiksnorm voor meststoffen&#13;
en de fosfaatgebruiksnorm voor meststoffen niet worden overschreden (art. 5b concept&#13;
Msw). Hoe hoog de gebruiksnormen afzonderlijk mogen zijn, moet per&#13;
gebruiksnorm per hectare en de tot het bedrijf behorende landbouwgrond worden&#13;
berekend. Onder de tot het bedrijf behorende landbouwgrond wordt alle landbouwgrond&#13;
(art. 1, lid 1, sub m concept Msw) verstaan en onder dierlijke mest alle dierlijke&#13;
mest van alle bedrijfsmatig gehouden dieren (art. 1, lid 1, sub i concept Msw).&#13;
Volledig grondloze veehouderijbedrijven hebben niets van doen met de gebruiksnormen.&#13;
Immers, er is geen sprake van meststoffen die in of op de bodem worden&#13;
gebracht (art. 5a concept Msw). Deze bedrijven kunnen niets anders dan de op het&#13;
bedrijf geproduceerde dierlijke meststoffen in opslag te nemen of af te voeren. De&#13;
wetgever heeft zich de vraag gesteld of het noodzakelijk is dat op verantwoorde&#13;
afvoer van een overschot aan dierlijke mest op het bedrijf een bestuurlijke boete of&#13;
strafrechtelijke sanctie gesteld moet worden. De wetgever heeft deze vraag met ‘ja’&#13;
beantwoord. Deze situatie van grondloze bedrijven komt op dit punt overeen met die&#13;
van de mestintermediairs.19&#13;
De concept Memorie van toelichting gaat uit van een zeer ruime betekenis van de verbodsbepaling&#13;
van artikel 5a. Namelijk de Memorie zegt hierover: “Zij omvat elk handelen&#13;
of nalaten waardoor meststoffen op of in de bodem belanden.”20 Ondanks deze&#13;
ruime interpretatie van de wetgever, is het niet ondenkbaar dat hierover geschillen&#13;
zullen ontstaan.&#13;
3.3 Wegen, bemonsteren en analyseren&#13;
De artikelen 59a en 59b (concept Msw) bevatten een kapstokbepaling voor een nadere&#13;
regeling over hoeveelheidsbepaling. In het nieuwe mestbeleid is een onderscheid&#13;
gemaakt naar diersoorten qua bemonstering en analyse van dierlijke mest. Bij graasdieren,&#13;
waaronder koeien, schapen en geiten, zal de jaarproductie van mest op forfaitaire&#13;
wijze vastgesteld worden.&#13;
Het behoeft weinig uitleg dat het opvangen van de mest voor het wegen, bemonsteren&#13;
en analyseren van deze graasdieren, die voornamelijk in de wei rondlopen, geen&#13;
gemakkelijk karwei is. Vandaar dat de jaarproductie van mest op forfaitaire wijze&#13;
vastgesteld zal moeten worden. De forfaitaire bepaling van de jaarproductie geschiedt&#13;
op basis van aan de ene kant het gemiddeld in het kalenderjaar gehouden aantal dieren&#13;
van de bepaalde diersoorten en diercategorieën en aan de andere kant een forfait,&#13;
dat overeenkomt met de gemiddelde stikstof- of fosfaatproductie van een dier van een&#13;
bepaalde diercategorie. Deze bepaling van de productie komt overeen met de hoeveelheidsbepaling&#13;
binnen het forfaitaire spoor van MINAS.&#13;
Deze graasdieren lopen voornamelijk in de wei. Dat is ook het romantische beeld van&#13;
de doorsnee consument. Koeien behoren volgens hen in de wei rond te dartelen. Echter,&#13;
tegenwoordig is dit niet zo vanzelfsprekend meer. Mede in dat licht kan tijdens de&#13;
parlementaire behandeling van het nieuwe mestbeleid zich de discussie voordoen wat&#13;
nu wel en niet onder graas- en hokdieren wordt verstaan.&#13;
Zoals hierboven al vermeld is, zal bij graasdieren de jaarproductie van mest op forfaitaire&#13;
wijze vastgesteld worden. Bij hokdieren zal een ander systeem gehanteerd worden.&#13;
Hokdieren zijn dieren, die meestal in een stal of in een hok worden gehouden&#13;
(o.a. varkens, kippen en kalkoenen). In de concept Memorie van toelichting wordt&#13;
aangegeven dat in deze bedrijfstakken vele hoeveelheden mest omgaan. Daarnaast&#13;
zouden de forfaitaire normen een systematische fout kunnen opleveren. De werkelijke&#13;
waarde van de mest ten opzichte van de forfaitaire normen zal bij deze bedrijven&#13;
veelal een te lage of te hoge uitslag geven. Vandaar dat voor bedrijven met dieren die&#13;
op stal staan, gewerkt moet worden met een stalbalans. De stalbalans houdt in: de&#13;
totale stikstof- en fosfaatproductie, die in een jaar in de stal heeft plaatsgevonden. Het&#13;
gaat om het verschil tussen aan de ene kant de hoeveelheid stikstof en fosfaat, die in&#13;
de vorm van veevoer en dieren in een bepaald jaar in een stal is aangevoerd en aan de&#13;
andere kant de hoeveelheid stikstof en fosfaat, die in een jaar in de vorm van dieren&#13;
en dierlijke producten uit de stal is afgevoerd en zo ook de gasvormige verliezen uit&#13;
de stal en opslag.&#13;
Uit de concept Memorie van toelichting valt op te maken dat bij de bepaling van de&#13;
hoeveelheid van aan- en afgevoerde dierlijke meststoffen en andere meststoffen, overgegaan&#13;
zal moeten worden tot weging, bemonstering en analyse. Dit systeem komt&#13;
overeen met het systeem van bemonstering en analyse binnen het verfijnde spoor van&#13;
MINAS. Wel heeft de wetgever zich voorgenomen om de regelgeving minder gedetailleerd&#13;
te maken dan de huidige Regeling hoeveelheidbepaling dierlijke en overige&#13;
organische meststoffen. Direct wordt ook een verscherping op het punt van vastlegging&#13;
en verantwoording van gegevens met betrekking tot het monster en de vracht&#13;
aangekondigd. Het is de bedoeling dat door automatische gegevensregistratie een&#13;
betrouwbare koppeling wordt gelegd tussen het mestmonster, het vervoersbewijs en&#13;
de bijbehorende vracht. Een belangrijk element hierbij is dat deze automatische gegevensregistratie&#13;
(AGR) van transport- en bemonsteringsgegevens zonder tussenkomst&#13;
van menselijk handelen zal moeten gebeuren. Daarnaast wordt voorgeschreven dat&#13;
op de mesttransportvoertuigen zogenoemde satellietvolgapparatuur (Global Postition&#13;
System oftewel ‘GPS’) aanwezig is. Hierdoor kunnen mesttransporten beter worden&#13;
gevolgd. De Algemene Inspectiedienst heeft hierdoor de mogelijkheid om mesttransporten&#13;
sneller in het vizier te krijgen.21&#13;
‘Zwarte mest’&#13;
De hierboven aangekondigde maatregelen moeten het fenomeen ‘zwarte mest’ bestrijden.&#13;
‘Zwarte mest’ is de aanduiding voor het ‘dumpen’ van mest zonder dat deze&#13;
gewogen, bemonsterd en geanalyseerd is. De Minister van LNV heeft voor de bestrijding&#13;
van fraude met mesttransporten een handhavingsaanpak aangekondigd in zijn&#13;
brief van 19 maart 2004 aan de Tweede Kamer.22, 23 Het is de bedoeling dat bij de&#13;
handhaving en de uitvoering van het (nieuwe) mestbeleid extra aandacht besteed zal&#13;
worden aan de intermediaire sector en de bij omvangrijke mesttransacties betrokken&#13;
landbouwbedrijven. Zoals Haije al terecht tijdens de Actualiteitendag Agrarisch&#13;
Recht op 16 januari 2004 opmerkte, blijven de mesttransporten een fraudegevoelig&#13;
element.24&#13;
Kortom, voor een succesvol (nieuw) mestbeleid is een fraudebestendig systeem van&#13;
mestdistributie een vereiste. Initiatieven uit de sector zullen op grond van diverse criteria&#13;
beoordeeld moeten worden. De Minister van LNV heeft hiervoor op 20 september&#13;
2004 de ‘Commissie ter toetsing van alternatieve verantwoordingssystemen in de&#13;
mestdistributie’ (hierna: commissie) in het leven geroepen. Deze commissie heeft de&#13;
taak gekregen om een toetsingskader op te stellen op grond waarvan initiatieven uit&#13;
de sector beoordeeld kunnen worden. Tevens zal deze commissie de voorstellen op&#13;
het gebied van mestdistributie toetsen en haar advies daarover aan de Minister voorleggen.&#13;
Dit gehele proces moet op 15 april 2005 afgerond zijn.25&#13;
Zoals het ernaar uitziet is over de mestdistributie het laatste woord nog niet gesproken&#13;
en geschreven. De Gerechtshoven hebben hun licht ook al over het systeem van&#13;
hoeveelheidsbepaling, dat nog op MINAS van toepassing is, laten schijnen. Dit heeft&#13;
een aantal uitspraken opgeleverd. Deze uitspraken hebben we behandeld in paragraaf&#13;
6.4 en 6.5 van het artikel ‘De balans na ruim vijf jaar MINAS-rechtspraak, Een overzicht&#13;
van MINAS-jurisprudentie’. Wellicht kan bij geschillen over het nieuwe mestdistributiesysteem&#13;
voortgeborduurd worden op de MINAS-jurisprudentie over dit&#13;
onderwerp.&#13;
3.4 Traject van bestuurlijke boete&#13;
Met de invoering van het nieuwe mestbeleid wordt ook de uitvoering van het mestbeleid&#13;
op zijn kop gegooid. MINAS is gebaseerd op het formele belastingrecht en een&#13;
stelsel van regulerende heffingen. Het nieuwe mestbeleid zal worden gehandhaafd&#13;
door bestuurlijke boetes en zo nodig het strafrecht. Mede in het licht dat de huidige&#13;
regulerende heffingen niet voldoen als een sanctie-instrument voor de op grond van&#13;
de Nitraatrichtlijn in te stellen gebruiksnormen.26&#13;
Het traject van het opleggen van bestuurlijke boetes is omkleed met vele regels en&#13;
waarborgen. Hiervoor is zo veel mogelijk aangesloten bij het voorontwerp 4e tranche&#13;
van de Algemene wet bestuursrecht.27 Hierbij moet onder andere aan de volgende&#13;
waarborgen worden gedacht:&#13;
– een ambtenaar van de Dienst Regelingen, het uitvoeringsorgaan dat belast zal worden&#13;
met de uitvoering van het nieuwe mestbeleid,28 kan een rapport van de overtreding&#13;
opmaken (art. 85 concept Msw);&#13;
– de overtreder kan stukken, die betrekking hebben op het opleggen van de bestuurlijke&#13;
boete, inzien (art. 86 concept Msw);&#13;
– de overtreder moet in de gelegenheid gesteld worden om zijn zienswijze over het&#13;
voornemen tot het opleggen van een bestuurlijke boete kenbaar te maken (art. 87&#13;
concept Msw);&#13;
– diegene die verhoord wordt, moet erop gewezen worden dat hij of zij niet verplicht&#13;
tot antwoorden is (art. 88 concept Msw);&#13;
– binnen dertien weken na het opmaken van een rapport beslist de Minister of er een&#13;
bestuurlijke boete wordt opgelegd (art. 89 concept Msw);&#13;
– de bepaling dat een bestuurlijke boete wordt opgelegd is een beschikking (art. 90&#13;
concept Msw).&#13;
Samenloop van bestuurlijke boetes en strafrechtelijk sancties voor hetzelfde feit is&#13;
door het beginsel van ‘ne bis in idem’ uitgesloten. Het gebruik van het strafrecht zal&#13;
slechts voor de ernstige delicten ingezet worden. Echter, uiteindelijk beslist het&#13;
Openbaar Ministerie of er wel of niet vervolgd zal worden.29&#13;
Tegen de oplegging van bestuurlijke sancties staat na het bezwaartraject beroep open.&#13;
Als de boete minder dan € 340 bedraagt, staat hiertegen alleen beroep bij het College&#13;
van Beroep voor het bedrijfsleven (hierna: CBb) te Den Haag open. Als de boete&#13;
meer dan € 340 bedraagt, staat hiertegen beroep in twee instanties open. Te weten: in&#13;
eerste instantie bij de Rechtbank en in hoger beroep bij het College van Beroep voor&#13;
het bedrijfsleven (art. 62 concept Msw). De wetgever vindt het wenselijk om voor de&#13;
hogere boetes beroep in twee instanties in te voeren. Dit is ingegeven door het punitieve-&#13;
en dus ingrijpende karakter van boetes. Nog afgezien van de vraag of voor&#13;
zwaardere overtredingen artikel 14, lid 5 van het Internationale Verdrag inzake Burgerrechten&#13;
en Politieke rechten dit niet als eis stelt.30&#13;
Deels vooruitlopend op de volgende paragraaf willen we opmerken dat het voor de&#13;
Dienst Regelingen31 met de overgang van het stelsel van regulerende heffingen naar&#13;
een stelsel van gebruiksnormen met mogelijke toepassing van bestuurlijke boetes een&#13;
uitdaging zal zijn om deze nieuwe vorm van handhaving uit te voeren. Immers, het&#13;
opleggen van bestuurlijke boetes is met diverse waarborgen omkleed. Ook mede&#13;
gezien de uitspraken van het CBb over de last onder dwangsom (zie hierover paragraaf&#13;
5.4 van het artikel ‘De balans na ruim vijf jaar MINAS-rechtspraak, Een overzicht&#13;
van MINAS-jurisprudentie’). Wellicht kan het CBb nog voor wat verrassende&#13;
uitspraken zorgen.&#13;
3.5 Slotopmerkingen&#13;
Aan het einde van dit hoofdstuk over het nieuwe mestbeleid willen we enige woorden&#13;
wijden aan de ex ante analyse van het stelsel van gebruiksnormen voor mest en mineralen&#13;
in de landbouw van dr. P. van Reenen. Dit is een zeer lezenswaardige analyse,&#13;
met name hoofdstuk 7 ‘Conclusies en aanbevelingen’ geeft een mooi overzicht, waarmee&#13;
de wetgever rekening moet houden en wat de wetgever sowieso anders moet&#13;
doen.&#13;
Enkele opmerkelijke punten uit deze analyse. Van Reenen geeft aan dat het niveau&#13;
van vrijwillige naleving van het nieuwe stelsel laag is en een belangrijke belemmering&#13;
vormt van de beleidsrealisering. Dit stelt hoge eisen aan de handhaving. Over de&#13;
handhaving merkt Van Reenen op: “invoering van administratieve boetes vraagt voorbereidingen&#13;
op het gebied van training van personeel en het opstellen van procedures&#13;
voor het opleggen van bestuurlijke boetes”.&#13;
Van Reenen vervolgt met: “sanctiesystemen moeten werken, snel en voldoende streng&#13;
zijn”. Als climax merkt Van Reenen op dat “Een politieke deadline (…) het tempo&#13;
dicteert. Dat lijdt voorspelbaar tot nieuwe uitvoeringsproblemen bij Bureau Heffingen&#13;
bovenop diegene die er al zijn met MINAS. Een verdere teruggang van acceptatie&#13;
van beleid zal het gevolg zijn.” Dit klinkt ons niet al te positief in de oren. We hopen&#13;
dat dit het nieuwe mestbeleid bespaart blijft.&#13;
</content><legacyfootnotes>* Mr. N.G. (Nanon) van Breukelen is als advocaat met de specialisatie agrarisch recht werkzaam bij&#13;
Schuurmans Advocaten &amp; Adviseurs te Roden (www.schuurmans-advocaten.nl). Mr. J. (Judith) de Ruiter&#13;
is werkzaam als juriste bij de Dienst Regelingen (Ministerie van Landbouw, Natuur en Voedselkwaliteit).&#13;
De auteurs hebben dit artikel op persoonlijke titel geschreven.&#13;
1. Www.minlnv.nl; ga naar dossier mest, vervolgens naar publicaties en persbericht van 19 mei 2004.&#13;
2. Agr.r. 2004, p. 629-651.&#13;
3. Eind september 2004 hebben we de laatste hand aan dit artikel gelegd. Nieuwe ontwikkelingen na die&#13;
datum zijn niet in dit artikel verwerkt.&#13;
4. Www.minlnv.nl; ga naar dossier mest, vervolgens naar persbericht van 19 maart 2004; brief van 19 maart&#13;
2004 van Minister van LNV, trcjz/2004/2043.&#13;
5. Art. 43, de leden 1-3 Meststoffenwet en art. 14a Regeling uitvoering heffingen en verrekening Meststoffenwet.&#13;
6. Brief van Minister Veerman van LNV en Staatssecretaris Van Geel van VROM van 19 mei 2004 aan de&#13;
Voorzitter van de Tweede Kamer der Staten-Generaal, DL.2004/1608, p. 22.&#13;
7. D.W. Bruil, ‘Eindelijk uit het mestmoeras? Preadvies Vereniging voor Agrarisch Recht’, Agr.r. 2004, p.&#13;
200-222.&#13;
8. M. Haan, ‘Gebruiksnormen: onbruikbare normen? De uitvoerbaarheid van een stelsel van gebruiksnormen&#13;
in Nederland. Preadvies Vereniging voor Agrarisch Recht’, Agr.r. 2004, p. 223-238.&#13;
9. Richtlijn nr. 91/676/EEG van de Raad van de Europese Gemeenschappen van 12 december 1991 inzake&#13;
de bescherming van water tegen verontreiniging door nitraten uit agrarische bronnen (PbEG L 375).&#13;
10. Concept Memorie van toelichting bij concept wijziging Meststoffenwet, p. 2 en 3.&#13;
11. Brief van Minister Veerman van LNV en Staatssecretaris Van Geel van VROM van 19 mei 2004 aan de&#13;
Voorzitter van de Tweede Kamer der Staten-Generaal, DL.2004/1608, p. 5.&#13;
12. Concept Memorie van toelichting bij concept wijziging Meststoffenwet, p. 21.&#13;
13. Brief van Staatssecretaris van VROM van 2 oktober 2003 aan de Voorzitter van de Tweede Kamer der&#13;
Staten-Generaal, vergaderjaar 2003-2004, 26 729, nr. 58.&#13;
14. Concept Memorie van toelichting bij concept wijziging Meststoffenwet, p. 28.&#13;
15. Concept Memorie van toelichting bij concept wijziging Meststoffenwet, p. 41.&#13;
16. Www.minlnv.nl; ga naar dossier mest, vervolgens naar persbericht van 1 juli 2004 en brief van Van Geel&#13;
van 1 juli 2004, BWL/2004064070.&#13;
17. Beschikking van de Commissie van 18 november 2002, 2002/915/EG.&#13;
18. Concept Memorie van toelichting bij concept wijziging Meststoffenwet, p. 29 en 30.&#13;
19. Concept Memorie van toelichting bij concept wijziging Meststoffenwet, p. 44-48.&#13;
20. Concept Memorie van toelichting bij concept wijziging Meststoffenwet, p. 111 en 112.&#13;
21. Concept Memorie van toelichting bij concept wijziging Meststoffenwet, p. 50-55 en 66-68.&#13;
22. Kamerstukken II 2003/04, 28 971/29 001, nr. 16. Zie ook: www.minlnv.nl; ga naar dossier mest, vervolgens&#13;
naar publicatie van 19 maart 2004 (trcjz/2004/2043) en 13 mei 2004 (trcjz/2004/3254).&#13;
23. Concept Memorie van toelichting bij concept wijziging Meststoffenwet, p. 45.&#13;
24. R. Haije, ‘De stand van het mestrecht’, in: Kroniek Agrarisch Recht 2003, p. 159.&#13;
25. Www.minlnv.nl; ga naar dossier mest, vervolgens naar persbericht van 20 september 2004.&#13;
26. Concept Memorie van toelichting bij concept wijziging Meststoffenwet, p. 15.&#13;
27. Concept Memorie van toelichting bij concept wijziging Meststoffenwet, p. 68.&#13;
28. Concept Memorie van toelichting bij concept wijziging Meststoffenwet, p. 92.&#13;
29. Concept Memorie van toelichting bij concept wijziging Meststoffenwet, p. 72 en 73.&#13;
30. Concept Memorie van toelichting bij concept wijziging Meststoffenwet, p. 74 en 75.&#13;
31. Dienst Regelingen is een uitvoerende dienst van het Ministerie van LNV. Dienst Regelingen voert nu&#13;
MINAS uit en zal vanaf 1 januari 2006 het nieuwe mestbeleid gaan uitvoeren.</legacyfootnotes><footnotes><footnote/></footnotes><auteurs>mr. N.G. van Breukelen en mr. J. de Ruiter</auteurs><published>2004-11-01 00:00:00</published><modified>2004-11-01 00:00:00</modified><editiondate>2004-11-01</editiondate><htmlpath>https://denhollander.info/artikel/3687</htmlpath></article>
</articles></edition>