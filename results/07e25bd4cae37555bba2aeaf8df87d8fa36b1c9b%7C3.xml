<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2013</searchword><id>10890</id><udhid>UDH:TvAR/10890</udhid><titel>Rechtspraak 5742 (TvAR 2013/5742)</titel><searchwords><searchword>TvAR 12/2013</searchword><searchword>TvAR 2013/5742</searchword><searchword>UDH:TvAR/10890</searchword></searchwords><attachments><attachment><name>TvAR2013_12_07_5742.pdf</name><extention>pdf</extention><url>https://denhollander.info/download/9316/ci</url></attachment></attachments><inleiding>Bedrijfstoeslag. Vliegveld. Subsidiabele hectare.&#13;
De ligging van percelen grasland op een vliegveld mag niet zonder meer een reden zijn om te korten op de uitbetaling van toeslagrechten. Er zal onderzoek gedaan moeten worden of een opgegeven perceel in overwegende mate voor landbouwactiviteiten in gebruik is.</inleiding><content>Noot van H.A. Verbakel-Van Bommel&#13;
Reguliere toeslagrechten kunnen (in beginsel) uitbetaald worden als de betrokken landbouwer/aanvrager subsidiabele landbouwgrond exploiteert. Het dient percelen te betreffen die hoofzakelijk voor agrarische doeleinden worden gebruikt.&#13;
Bij de vaststelling van de bedrijfstoeslag voor het jaar 2010 werd een aantal landbouwers onaangenaam verrast door een korting op de uitbetaling. Dit vanwege het feit dat de Dienst Regelingen bepaalde percelen vanaf 2010 niet meer als subsidiabele landbouwgrond beschouwde, en wel om de navolgende reden.&#13;
Met terugwerkende kracht tot 1 januari 2010 was op 1 januari 2011 art. 21a, vierde lid, van de Regeling GLB-inkomenssteun 2006 in werking getreden. De tekst van dit artikel luidt:&#13;
‘ Indien naar het oordeel van de minister blijkt dat een perceel waarvoor steun is aangevraagd geheel of ten dele kennelijk niet voor de uitvoering van de landbouw wordt gebruikt of beschikbaar gehouden, dan komt de desbetreffende oppervlakte niet in aanmerking als subsidiabele landbouwgrond, bedoeld in artikel 34, eerste lid, van verordening 73/2009.’&#13;
Het beleid is vervolgens vastgelegd in de Beleidsregels Regeling GLB-inkomenssteun 2006, meer in het bijzonder art. 5a. Deze beleidsregels zijn met ingang van 1 april 2011 in werking getreden.&#13;
In de beleidsregels is (onder andere) vastgelegd dat percelen die een recreatieve functie of een hoofdzakelijk verkeerskundige of infrastructurele functie kennen, niet worden beschouwd als percelen die voor de uitvoering van landbouw gebruikt of beschikbaar worden gehouden. Deze percelen zijn volgens de Dienst Regelingen aldus niet (meer) subsidiabel.&#13;
In de onderhavige zaak is sprake van een aantal percelen grasland dat gelegen is op een vliegveld. Reden voor verweerder om de landbouwer die de betreffende gronden heeft opgegeven als subsidiabele hectaren te korten op de uitbetaling van de toeslagrechten voor zowel het jaar 2010 als het jaar 2011.&#13;
Zoals reeds in de uitspraak van het College van Beroep voor het bedrijfsleven van 18 juli 2012 (AWB 11/545, LJN BX3513) is aangenomen, biedt artikel 21a, vierde lid, Regeling verweerder de bevoegdheid tot een verdere afbakening van het begrip landbouwgrond. Op zichzelf valt volgens het College niet in te zien, waarom keuzes zoals die in de beleidsregels zijn neergelegd met betrekking tot stroken grasland langs verharde landingsbanen voor vliegverkeer met gebruikmaking van die bevoegdheid niet gemaakt zouden mogen worden. Het College heeft daarbij echter wel opgemerkt, dat bij introductie van nieuw beleid - en dus ook bij het voor het eerst uitoefenen van een nieuw geïntroduceerde bevoegdheid om beleid te voeren - de vraag aan de orde kan komen of daarmee geen inbreuk gemaakt wordt op een gerechtvaardigde verwachting dat een eerdere uitvoeringspraktijk ongewijzigd zou worden voortgezet, of dat anderszins een inbreuk gemaakt wordt op de rechtszekerheid.&#13;
De betreffende percelen in de onderhavige zaak zijn in voorgaande jaren als subsidiabel beoordeeld door de uitvoerende instantie Dienst Regelingen. De wijziging in beleid had volgens het College gericht en vooraf aangekondigd moeten worden. Dit is volgens het College niet gebeurd.&#13;
Het beroep van de landbouwer op het vertrouwensbeginsel en rechtszekerheidsbeginsel slaagt dan ook volgens het College met betrekking tot de korting welke is toegepast op de uitbetaling van de bedrijfstoeslag voor het jaar 2010.&#13;
De landbouwer was ook gekort voor het jaar 2011. Beroep op het vertrouwens- en rechtszekerheidsbeginsel voor dit jaar was volgens het College niet mogelijk. De beleidswijziging was immers vóór het jaar 2011 kenbaar voor de landbouwer, omdat voor de opgave 2011 de beleidsregels waren gepubliceerd.&#13;
Toch was in casu ook de korting/uitsluiting voor het jaar 2011 ten onrechte toegepast. Ondanks het feit dat de overheid bevoegd is haar beleid te wijzigen, moet in individuele gevallen volgens het College beoordeeld worden en aannemelijk worden gemaakt dat een door de landbouwer opgegeven perceel inderdaad de kenmerken van voor landbouwdoeleinden ongeschikte grond heeft én voor welk deel van de oppervlakte dit het geval is. In het kader van deze beoordeling is het feitelijk gebruik van de percelen bepalend.&#13;
Op basis van de feiten en omstandigheden welke met name door en namens de landbouwer naar voren zijn gebracht, heeft het College geoordeeld dat in de onderhavige situatie wel degelijk sprake is van landbouwactiviteiten en niet alleen van onderhoud van het vliegveld. Weigering van bedrijfstoeslag voor het jaar 2011 is volgens het College dan ook niet terecht. Verweerder wordt opgedragen om met inachtneming van deze uitspraak een nieuw besluit te nemen.&#13;
Op basis van de huidige regelgeving zal de Dienst Regelingen derhalve een uitgebreid(er) onderzoek moeten doen naar de vraag of een opgegeven perceel in overwegende mate voor landbouwactiviteiten in gebruik is en of een landbouwer deze landbouwactiviteiten volledig en zonder beperkingen kon uitvoeren. Het eenvoudigweg afwijzen van een perceel vanwege het feit dat het gelegen is op een vliegveld is&#13;
niet mogelijk. Hetzelfde geldt m.i. voor bijvoorbeeld bermen&#13;
langs wegen of parkeerterreinen (zie art. 5a Beleidsregels).&#13;
Toekomstige regelgeving kan hierin mogelijk verandering&#13;
brengen, maar daar hoeven wij volgens het College nu nog&#13;
geen rekening te houden.</content><legacyfootnotes/><footnotes><footnote/></footnotes><auteurs>mrs. C.J. Waterbolk, R.C. Stam en M. Munsterman</auteurs><published>2013-12-01 00:00:00</published><modified>2013-12-01 00:00:00</modified><editiondate>2013-12-01</editiondate><htmlpath>https://denhollander.info/artikel/10890</htmlpath></article>
</articles></edition>