<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2013</searchword><id>10510</id><udhid>UDH:TvAR/10510</udhid><titel>Rechtspraak 5722. MER Opsterland (TvAR 2013/5722)</titel><searchwords><searchword>TvAR 5/2013</searchword><searchword>TvAR 2013/5722</searchword><searchword>UDH:TvAR/10510</searchword></searchwords><attachments><attachment><name>TvAR2013_05_08_5722.pdf</name><extention>pdf</extention><url>https://denhollander.info/download/9020/ci</url></attachment></attachments><inleiding>MER-beoordeling. Drempelwaarde. &#13;
Voor een bedrijf met 200 koeien moet een mer-beoordeling worden gemaakt. &#13;
</inleiding><content>Procesverloop &#13;
Bij besluit van 1 november 2011 heeft het college het wijzi­gingsplan “Wijziging bestemming i.v.m. verplaatsing agra­risch bedrijf [locatie A] naar Dwêrsfeart in Gorredijk” vast­gesteld. &#13;
Tegen dit besluit heeft [appellant] beroep ingesteld. &#13;
Het college heeft een verweerschrift ingediend. &#13;
De Stichting Advisering Bestuursrechtspraak voor Milieu en Ruimtelijke Ordening heeft desverzocht een deskundigenbe­richt uitgebracht. &#13;
[appellant] en de [maatschap] hebben hierop een zienswijze naar voren gebracht. &#13;
De Maatschap heeft een schriftelijke uiteenzetting gegeven. &#13;
[appellant] heeft een nader stuk ingediend. &#13;
De Afdeling heeft de zaak ter zitting behandeld op 8 novem­ber 2012, waar [appellant], bijgestaan door mr. E. Wiarda, jurist bij Langhout en Wiarda te Oranjewoud, en het colle­ge, vertegenwoordigd door mr. E.M. Rink, zijn verschenen. Voorts is daar gehoord de Maatschap, vertegenwoordigd door ir. S. Boonstra, adviseur bij LTO Noord Advies. &#13;
Overwegingen &#13;
1. Het wijzigingsplan voorziet in een wijziging van de be­stemming “Agrarisch gebied” in het bestemmingsplan “Lan­delijk gebied” in de bestemming “Agrarisch bedrijf” ten behoeve van het perceel kadastraal bekend als gemeente Gorredijk, sectie G, nummer […]. Hiermee wordt beoogd de verplaatsing van het agrarisch bedrijf van de Maatschap naar dit perceel mogelijk te maken, alsmede de uitbreiding van dit bedrijf. &#13;
2. De Maatschap betoogt dat [appellant] niet kan worden aangemerkt als belanghebbende bij het bestreden besluit. In dit verband stelt zij dat [appellant] vanuit zijn woning geen zicht heeft op het plangebied. &#13;
2.1. Ingevolge artikel 8.2, eerste lid, aanhef en onder a, van de Wet ruimtelijke ordening (hierna: Wro) kan door een be­langhebbende bij de Afdeling beroep worden ingesteld te­gen besluiten als de aan de orde zijnde. Ingevolge artikel 1:2, eerste lid, van de Algemene wet bestuursrecht (hierna: Awb) wordt onder belanghebbende verstaan: degene wiens belang rechtstreeks bij een besluit is betrokken. De wetgever heeft deze eis gesteld teneinde te voorkomen dat een ieder, in welke hoedanigheid ook, of een persoon met slechts een verwijderd of indirect belang als belanghebbende zou moe­ten worden beschouwd en beroep zou kunnen instellen. Om als belanghebbende in de zin van de Awb te kunnen wor­den aangemerkt, dient een natuurlijk persoon een voldoen­de objectief en actueel, eigen, persoonlijk belang te hebben dat hem in voldoende mate onderscheidt van anderen en dat rechtstreeks wordt geraakt door het bestreden besluit. &#13;
2.2. [appellant] woont aan [locatie B] te Gorredijk, op een afstand van ongeveer 180 meter tot het plangebied. Beplan­ting op zijn perceel beperkt mogelijk het zicht op het plan­gebied, maar dit neemt niet weg dat hij er vanaf de rand van zijn perceel vrij zicht op heeft. Gelet op deze omstandighe­den en gelet op de ruimtelijke uitstraling die het agrarisch bedrijf kan hebben vanwege de toegestane omvang daarvan, is de Afdeling van oordeel dat het belang van [appellant] rechtstreeks bij het bestreden besluit is betrokken. &#13;
3. [appellant] wijst erop dat in de in het plan voorziene situ­atie ten minste 200 melkkoeien kunnen worden gehouden. Gelet hierop had volgens hem een mileueffectrapportage-beoordeling (hierna: mer-beoordeling) moeten worden ge­maakt. &#13;
3.1. Ingevolge artikel 7.2, eerste lid, van de Wet milieube­heer worden bij algemene maatregel van bestuur de activi­teiten aangewezen: &#13;
a. die belangrijke nadelige gevolgen kunnen hebben voor het milieu; &#13;
b. ten aanzien waarvan het bevoegd gezag moet beoordelen of zij belangrijke nadelige gevolgen voor het milieu kunnen hebben. Ingevolge het vierde lid worden ter zake van de ac­tiviteiten, bedoeld in het eerste lid, onder b, de categorieën van besluiten aangewezen in het kader waarvan het bevoegd gezag krachtens de artikelen 7.17 of 7.19 van de Wet milieu­beheer moet beoordelen of die activiteiten de in dat onder­deel bedoelde gevolgen hebben, en indien dat het geval is, bij de voorbereiding waarvan een milieueffectrapport moet worden gemaakt. &#13;
Ingevolge artikel 2, tweede lid, van het Besluit milieueffect­rapportage worden als activiteiten als bedoeld in artikel 7.2, eerste lid, onder b, van de Wet milieubeheer aangewezen de activiteiten die behoren tot een categorie die in onderdeel D van de bijlage is omschreven. &#13;
Ingevolge categorie 14, kolom 1 van onderdeel D van de bijlage bij het Besluit milieueffectrapportage, dat ziet op ac­tiviteiten, plannen en besluiten, ten aanzien waarvan de pro­cedure als bedoeld in de artikelen 7.16 tot en met 7.20 van de Wet milieubeheer van toepassing is, is als mer-beoorde­lingsplichtige activiteit aangewezen de oprichting, wijziging of uitbreiding van een inrichting bestemd voor het fokken, mesten of houden van dieren in gevallen waarin de activi­teit betrekking heeft op meer dan de in kolom 2 aangege­ven aantallen. Voor melk-, kalf- of zoogkoeien ouder dan 2 jaar geeft kolom 2 een aantal van 200 aan. In kolom 3 zijn als plannen onder meer aangewezen de plannen bedoeld in de artikelen 3.1 en 3.6, eerste lid, onderdelen a en b, van de Wro. &#13;
3.2. In artikel 8 van de planvoorschriften, dat betrekking heeft op de bestemming “Agrarisch Bedrijf”, wordt geen be­perking gesteld aan het te bebouwen oppervlak. Dit betekent dat in dit geval het gehele plangebied, dat volgens het des­kundigenbericht ongeveer 2,5 hectare groot is, mag worden bebouwd. Blijkens het Strategisch bedrijfsontwikkelings­plan van 29 juni 2010, dat is opgesteld door LTO Noord Ad­vies vestiging Drachten, heeft de Maatschap de wens om het agrarisch bedrijf te laten uitgroeien tot een bedrijf met onge­veer 200 melkkoeien. Volgens het deskundigenbericht is het houden van een groter aantal melkkoeien of een omschake­ling naar andere diersoorten gelet op artikel 8 van de plan­voorschriften evenwel ook mogelijk. &#13;
3.3. Gelet op het voorgaande heeft het college, zoals het ter zitting ook heeft erkend, ten onrechte geen mer-beoordeling verricht. De Afdeling ziet dan ook aanleiding voor het oor­deel dat het bestreden besluit is genomen in strijd met de bij het voorbereiden van een besluit te betrachten zorgvuldig­heid. Het beroep is gegrond. Het bestreden besluit dient we­gens strijd met artikel 3:2 van de Awb te worden vernietigd. &#13;
4. Gelet op de aard van de vernietiging behoeven de overige beroepsgronden van [appellant] geen bespreking meer. &#13;
5. Voor toepassing van artikel 46, zesde lid, van de Wet op de Raad van State (bestuurlijke lus), ziet de Afdeling geen aanleiding gelet op de aard van het gebrek en de feitelijke ontwikkelingen inzake de verplaatsing van de Maatschap. &#13;
6. Het college dient op na te melden wijze tot vergoeding van de proceskosten te worden veroordeeld. &#13;
Beslissing &#13;
De Afdeling bestuursrechtspraak van de Raad van State &#13;
Recht doende in naam der Koningin: &#13;
I. verklaart het beroep gegrond; &#13;
II. vernietigt het besluit van het college van burgemeester en wethouders van Opsterland van 1 november 2011 tot wijzi­ging van het bestemmingsplan “Landelijk gebied”; &#13;
III. veroordeelt het college van burgemeester en wethouders van Opsterland tot vergoeding van bij [appellant] in verband met de behandeling van het beroep opgekomen proceskos­ten tot een bedrag van € 1092,50 (zegge: duizendtweeënne­gentig euro en vijftig cent), geheel toe te rekenen aan door een derde beroepsmatig verleende rechtsbijstand; &#13;
IV. gelast dat het college van burgemeester en wethouders van Opsterland aan [appellant] het door hem voor de behan­deling van het beroep betaalde griffierecht ten bedrage van € 152,00 (zegge: honderdtweeënvijftig euro) vergoedt. &#13;
Noot &#13;
Bij Wijzigingsbesluit van 21 februari 2011 (Staatsblad 2011, 102) zijn diverse wijzigingen doorgevoerd in het Be­sluit milieueffectrapportage en het Besluit omgevingsrecht (in werking getreden op 1 april 2011). Deze wijzigingen hebben ook voor de agrarische sector de nodige consequen­ties. Daartoe is in de eerste plaats van belang dat de drem­pelwaarden voor de mer-beoordeling, zoals opgenomen in onderdeel D van de bijlage bij het Besluit milieueffectrap­portage zoals dat geldt sedert 1 april 2011 (hierna: Besluit MER (nieuw)), van absolute in indicatieve waarden zijn ge­wijzigd. Reden voor deze wijziging is gelegen in het welbe­kende arrest van het Hof van Justitie van de Europese Unie van 15 oktober 2009 (zaak C-255/08). Daarnaast is van be­lang dat in het Besluit MER (nieuw) wat betreft de termi­nologie van de activiteiten zo dicht mogelijk is aangeslo­ten bij de terminologie van de MER-richtlijn (Richtlijn 85/337/EEG, gewijzigd bij Richtlijn 97/11/EEG en Richt­lijn 2003/35/EG). Dit heeft er onder meer toe geleid dat in categorie 14 van onderdeel D van de bij het Besluit MER (nieuw) behorende bijlage een aantal diercategorieën zijn toegevoegd, waaronder pelsdieren, melk-, kalf- en zoog­koeien en vleesrunderen. &#13;
De jurisprudentie met betrekking tot het Besluit MER (nieuw) is nog beperkt. Reden daarvoor zal (deels) verband houden met het overgangsrecht van het Wijzigingsbesluit. Daartoe zij gewezen op diverse uitspraken waarin de Afde­ling Bestuursrechtspraak van de Raad van State (hierna: de Afdeling) heeft overwogen dat met het overgangsrecht zo­als opgenomen in het Wijzigingsbesluit niet is beoogd het Besluit MER (nieuw) onmiddellijke werking te laten heb­ben voor gevallen waarin de activiteit waarvoor vóór 1 april 2011 een aanvraag om milieuvergunning is ingediend door het bevoegd gezag niet was aangemerkt als mer-plich­tig of mer-beoordelingsplichtig omdat de drempelwaarden niet waren overschreden (zie bijv. ABRvS 27 oktober 2011, zaaknr. 201107379/2/H4, ABRS 14 november 2012, zaak­&#13;
nr. 201105329/1/A4 en ABRvS 6 februari 2013, zaaknr. 201107379/1/A4). In haar uitspraak van 19 december 2012, zaaknr. 201109052/1/R2 is de Afdeling nader ingegaan op de elementen die gelet op artikel IV, vierde lid, van het Wij­zigingsbesluit van belang zijn voor de toepassing van het overgangsrecht. De Afdeling heeft geoordeeld dat het van belang is of het een ontwerp van een besluit betreft waar­voor bij de voorbereiding een milieueffectrapport dient te worden gemaakt op grond van het Besluit MER (nieuw) en of er vóór 1 april 2011 kennisgeving is gedaan van het des­betreffende ontwerp en het ontwerp ter inzage is gelegd. &#13;
Onderhavige uitspraak behoort tot de eerste uitspraken van de Afdeling waarin het Besluit MER (nieuw) van toepas­sing is. De zaak heeft betrekking op een wijzigingsplan ten behoeve van de verplaatsing en uitbreiding van een agra­risch bedrijf. In de in het plan voorziene situatie kunnen tenminste 200 melkkoeien worden gehouden. Om die re­den heeft appellant aangevoerd dat een mer-beoordeling ge­maakt had moeten worden. Opmerkelijk is dat in de uit­spraak geenszins is ingegaan op de toepasselijkheid van het Besluit MER (nieuw). Dát het Besluit MER (nieuw) kenne­lijk van toepassing is – van de toepassing hiervan is in de uitspraak althans uitgegaan – blijkt uit de verwijzing van de Afdeling naar categorie 14, kolom 1 en 2 van onderdeel D van de bijlage bij het Besluit MER, op grond waarvan als mer-beoordelingsplichtig activiteit onder meer is aange­wezen de oprichting, wijziging of uitbreiding van een ‘in­richting’ voor fokken, mesten of houden van meer dan 200 melk-, kalf- of zoogkoeien ouder dan 2 jaar. Nu een derge­lijke mer-beoordelingsplicht niet was opgenomen in het Be­sluit MER (oud), volgt uit deze overweging dat het Besluit MER (nieuw) van toepassing is, althans dat van de toepas­sing hiervan is uitgegaan. Tegelijkertijd is het opmerke­lijk dat niet is ingegaan op de vraag óf de drempelwaarde van ‘meer dan 200 melk-, kalf- of zoogkoeien ouder dan 2 jaar’ werd behaald. Immers kunnen in de in het plan voor­ziene situatie ‘slechts’ tenminste 200 melkkoeien gehou­den worden en blijkt niet direct dat sprake is van ‘meer dan’ 200 melkkoeien. Overigens betreft dit met name een forme­le discussie nu ingeval de drempelwaarde niet gehaald zou worden in ieder geval een vormvrije mer-beoordeling uit­gevoerd had moeten worden. Voorts is het binnen dit kader nog van belang om op te merken dat de Afdeling ten on­rechte de terminologie ‘inrichting’ hanteert. Met de inwer­kingtreding van het Besluit MER (nieuw) is deze termino­logie namelijk vervangen door ‘installatie’, hetgeen aansluit bij de terminologie in de MER-richtlijn. &#13;
Met betrekking tot het toevoegen van een aantal diercatego­rieën aan categorie 14 van onderdeel D van de bij het Be­sluit MER (nieuw) behorende bijlage zij nog opgemerkt dat deze wijziging voortvloeit uit Bijlage II, eerste lid, van de MER-richtlijn. Dit artikellid is, anders dan Bijlage I, zeven­tiende lid, van de MER-richtlijn, niet beperkt tot pluimvee en varkens. In Bijlage II gaat het om installaties waarbij er, ongeacht de diercategorie, kans is op aanzienlijke nadelige effecten voor het milieu (vgl. Bijlage II, dertiende lid, eer­ste gedachtestreepje, van de MER-richtlijn). Deze aanslui­ting bij de terminologie van de MER-richtlijn heeft volgens de wetgever mede tot gevolg dat bij onderdeel D, anders dan bij onderdeel C, van de bij het Besluit MER (nieuw) behorende bijlage ingeval van een wijziging of uitbreiding ook de bestaande situatie zal moeten worden betrokken. Dit heeft de wetgever nadrukkelijk overwogen in de toelichting op het Wijzigingsbesluit: &#13;
‘Voor de D-lijst ligt dit anders. Wijzigingen of uitbreidin­gen zijn daar overeenkomstig bijlage II, onder 13, eerste gedachtestreepje, relevant indien deze aanzienlijke nadeli­ge gevolgen kunnen hebben. Anders dan bij de C-lijst zal bij de D-lijst derhalve in geval van een wijziging of uitbrei­ding, ook de bestaande situatie moeten worden betrokken. Iedere druppel kan immers de emmer doen overlopen. Een en ander vloeit ook al voort uit het indicatief maken van de drempels van de D-lijst.’ &#13;
Dit zou derhalve een verzwaring ten opzichte van het Besluit MER (oud) betekenen. Immers was onder vi­geur van het Besluit MER (oud) op grond van vaste ju­risprudentie van de Afdeling ‘enkel’ de uitbreiding van het aantal vergunde dieren relevant, en niet het totaal aantal vergunde dieren (zie bijv. ABRS 30 maart 2011, zaaknr. 201006537/1/M2, ABRS 14 maart 2012, zaak­nr. 201011045/1/A4, ABRS 14 november 2012, zaak­nr. 201105329/1/A4 en ABRS 6 februari 2013, zaaknr. 201107379/1/A4). Dat bij onderdeel D van de bij het Be­sluit MER (nieuw) behorende bijlage ook de bestaan­de situatie zal moeten worden betrokken, zou voortvloei­en uit bijlage II, dertiende lid, eerste gedachtestreepje van de MER-richtlijn, inhoudende de ‘wijziging of uitbreiding van projecten van bijlage I of II waarvoor reeds een ver­gunning is afgegeven, die zijn of worden uitgevoerd en die aanzienlijke nadelige gevolgen voor het milieu kun­nen hebben.’ Concreet zou dit betekenen dat wanneer een­maal aan de drempelwaarde van onderdeel D van de bij­lage van het Besluit MER (nieuw) wordt voldaan, iedere verdere uitbreiding in ieder geval mer-beoordelingsplichtig is. De vraag is of de wetgever dit daadwerkelijk voor ogen heeft gehad. In onderhavige uitspraak kwam dit aspect niet aan de orde, wellicht om reden dat het ging om de oprich­ting van een ‘installatie’ voor het fokken, mesten of houden van (meer dan) 200 melk-, kalf- of zoogkoeien ouder dan 2 jaar op een nieuwe locatie en in dat geval aan de drempel­waarde uit onderdeel D van de bijlage van het Besluit MER (nieuw) wordt voldaan. &#13;
Jurisprudentie zal dus nog moeten uitwijzen op welke wij­ze de drempelwaarden uit onderdeel D van de bijlage uit het Besluit MER (nieuw) moeten worden toegepast. Óf bij onderdeel D ingeval van een wijziging of uitbreiding ook de bestaande situatie zal moeten worden betrokken, is mijns inziens nog zeer de vraag. Deze (kennelijke) bedoe­ling van de wetgever heeft namelijk geenszins zijn weer­slag gevonden in de tekst van het Besluit MER (nieuw) dan wel de hierbij behorende bijlage, en, zoals de Afdeling eer­der heeft geoordeeld (ABRS 7 september 2011, zaaknr. 201003301/1/R2), moet doorslaggevende betekenis worden toegekend aan de tekst van de bepaling. &#13;
mr. F.H. Damen, advocaat bij Linssen cs Advocaten &#13;
&#13;
</content><legacyfootnotes/><footnotes><footnote/></footnotes><auteurs>mr. J.A. Hagen, voorzitter, en mr. M.A.A. Mondt- Schouten en mr. J.C. Kranenburg</auteurs><published>2013-05-01 00:00:00</published><modified>2013-05-01 00:00:00</modified><editiondate>2013-05-01</editiondate><htmlpath>https://denhollander.info/artikel/10510</htmlpath></article>
</articles></edition>