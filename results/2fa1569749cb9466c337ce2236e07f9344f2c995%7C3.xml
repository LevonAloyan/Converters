<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9595</id><udhid>UDH:TvAR/9595</udhid><titel>Wetgeving en literatuur</titel><searchwords><searchword>TvAR 11/12/2011</searchword><searchword>UDH:TvAR/9595</searchword></searchwords><attachments><attachment><name>TvAR2011_11_12_05_Wetgeving.pdf</name><extention>pdf</extention><url>https://denhollander.info/download/8363/ci</url></attachment></attachments><inleiding>Algemeen&#13;
Product- en bedrijfsschappen&#13;
De Tweede Kamer steunt de motie Aptroot om de product- en bedrijfsschappen af te schaffen. De regering is verzocht om binnen zes maanden een wetsvoorstel aan de Tweede Kamer voor te leggen, dat voorziet in de aanpassing op de Wet op de bedrijfsorganisatie alsmede om een voorstel te doen voor de afbouw van de schappen en het onderbrengen van de wettelijke taken en activiteiten van publiek belang op het gebied van plant- en diergezondheid en dierenwelzijn, voedselveiligheid en gezondheid: Kamerstukken II 2011/12, 33 000 XV, nr. 61.&#13;
</inleiding><content>Pacht&#13;
Mededeling Dienst Regelingen: pachtcontracten gaan digitaal&#13;
Vanaf november 2011 kunnen bij Dienst Regelingen pacht­contracten digitaal samengesteld worden. Het gaat hierbij om overeenkomsten voor geliberaliseerde pacht. Hiermee speelt Dienst Regelingen in op een wens vanuit de sector. Uit onderzoek blijkt dat pachters open staan voor een snel­le digitale toetsing, omdat dit de doorlooptijd van de pacht­contracten aanzienlijk verkort. Daarom heeft Dienst Rege­lingen een pachtcontract gemaakt dat digitaal in te vullen is. ‘De demonstratieversie is getest tijdens een bijeenkomst met pachters, verpachters en tussenpersonen’, vertelt Feik­je Krikke, projectleider bij Dienst Regelingen. ‘De reacties van de deelnemers aan deze test zijn overwegend positief. Een aantal reacties hebben we al meegenomen en een aantal opmerkingen onderzoeken we nu op haalbaarheid, zoals het betalen via Ideal.’&#13;
Versnelde afhandeling&#13;
Het digitaal invullen van een pachtcontract geldt alleen voor geliberaliseerde pachtovereenkomsten voor zes jaar of kor­ter. In het verleden duurde het soms wel een half jaar voor­dat een pachtcontract werd afgehandeld. Door de digitale oplossing is de afhandeltijd enkele maanden. Dit komt door de verschillende controles die in het digitale formulier zit­ten. Deze controles worden al gedaan tijdens het invullen en hoeven daarom niet meer na het insturen gedaan te worden. Toch kan de behandeltijd variëren, omdat sommige pacht­contracten worden besproken in de Grondkamers.&#13;
Een druk op de knop&#13;
Digitale pachtcontracten worden samengesteld in ‘Mijn dos­sier’ op de website van Dienst Regelingen: www.drloket.nl. In ‘Mijn dossier’ kan een ondernemer zijn correspondentie met Dienst Regelingen digitaal inzien en kan hij aanvragen doen voor subsidies. De aanvrager vult daar onder meer zijn kadastrale gegevens en de pachtprijs per hectare in. Met een druk op de knop stelt de aanvrager vervolgens zijn persoon­lijke pachtcontract digitaal samen.&#13;
Eerste stap&#13;
‘Dit is nog maar een eerste stap naar volledige digitalise­ring van het pachtcontract’, vertelt Feikje Krikke. ‘In de toe­komst hopen we dat het mogelijk is om het pachtcontract digitaal terug te sturen en gebruik te maken van de online gegevens van het Kadaster.’&#13;
Voor meer informatie kunnen geïnteresseerden kijken op www.Drloket.nl of contact opnemen met het DR-Loket: 0800-22 333 22.&#13;
Wettenbundel: Tekst &amp; Commentaar Pachtrecht&#13;
De nieuwe Tekst &amp; Commentaar Pachtrecht is eind no­vember 2011 verschenen, met artikelsgewijs commen­taar van mr. A.H.T. Heisterkamp en mr. W.L. Valk (ISNB 9789013089806). Deze eerste herdruk bevat ook commen­taar op de Uitvoeringswet grondkamers en Regeling pacht­prijzen.&#13;
Ruimtelijke Ordening&#13;
Wetsvoorstel voor de plattelandswoningen&#13;
Op 7 november 2011 is het wetsvoorstel voor de plattelands­woningen aan de Tweede Kamer aangeboden: ‘Wetsvoorstel tot wijziging van de Wet algemene bepalingen omgevings­recht en enkele andere wetten om de planologische status van gronden en opstallen bepalend te laten zijn voor de mate van milieubescherming alsmede om de positie van agra­rische bedrijfswoningen aan te passen (plattelandswonin­gen)’: Kamerstukken II 2011/12, 33 078, nrs. 1-4. Zoals de titel van het wetsvoorstel al doet vermoeden, valt het wets­voorstel uiteen in twee onderdelen. In de eerste plaats wordt geregeld dat de planologische status van gebouwen voortaan bepalend is voor de mate van milieubescherming. Waarvoor een gebouw feitelijk wordt gebruikt, is dus niet langer be­palend. In de tweede plaats geeft het wetsvoorstel een rege­ling voor zogenoemde ‘plattelandwoningen’. Het wetsvoor­stel zorgt ervoor dat bewoning van (voormalige) agrarische bedrijfswoningen - ‘plattelandswoningen’ - kan worden toe­gestaan door niet-agrariërs, zonder dat dit leidt tot een aan­scherping van de milieu-eisen voor het nabijgelegen agra­rische bedrijf. De vaste commissie voor Infrastructuur en Milieu heeft op 16 december 2011 verslag uitgebracht aan de Tweede Kamer van haar bevindingen: Kamerstukken II 2011/12, 33 078, nr. 5. De reacties van de fractieleden zijn overwegend positief. Wel geeft het wetsvoorstel aanleiding tot een aantal vragen. De leden van de D66-fractie zijn het meest kritisch: zij geven aan nog niet overtuigd te zijn van de noodzaak van deze wetswijziging en hebben zowel fun­damentele en specifieke vragen bij het wetsvoorstel. De ove­rige fracties lijken wel overtuigd van nut en noodzaak van het wetsvoorstel; de door hen voorgelegde vragen en opmer­kingen zijn overwegend van procedurele aard.&#13;
Literatuur&#13;
R.J.J. Aerts en D.S.P. Roelands-Fransen, ‘Eén jaar Wabo. Enige overdenkingen over de verklaring van geen bedenkin­gen!’, Gst. 2011/118, p. 646.&#13;
Beheer landelijk gebied&#13;
Literatuur&#13;
A.G. Nijmeijer, Gastcolumn: ‘De Wet natuur versnippert’, TBR 2011/189, p. 1056.&#13;
Dieren&#13;
Duurzame veehouderij&#13;
De staatssecretaris van EL&amp;I heeft zijn visie gegeven op de schaalgrootte en toekomst van de veehouderij: Kamerstuk­ken II 2011/12, 28 793, nr. 85 (brief 23 november 2011). Hij laat weten dat het kabinet met de heer Alders en de com­missie Van Doorn van mening is dat de huidige intensieve veehouderij door het kabinet en het bedrijfsleven tezamen moet worden getransformeerd naar een zorgvuldige duurza­me veehouderij. Het kabinet wil deze doelstelling in 2020 bereiken door een aanpak langs twee sporen: (1) een ke­tengestuurde verduurzaming van de veehouderij en (2) een zorgvuldige inpassing van veehouderijen in de locale leef­omgeving. In de brief worden deze sporen nader toegelicht. Ook geeft de staatssecretaris aan wat de rol van het kabinet is bij deze aanpak op het gebied van volksgezondheid, anti­biotica, mest, milieu en leefomgeving alsmede dierenwelzijn en diergezondheid.&#13;
Transport&#13;
De Tweede Kamer is door de staatssecretaris van EL&amp;I ge­ïnformeerd over de manier waarop het private kwaliteitssys­teem QLL is geborgd (Kamerstukken II 2011/12, 26 991, nr. 322, brief 9 november 2011). Het QLL is sinds 1 juli 2011 het enige kwaliteitssysteem voor alle sectorpartijen die zijn betrokken bij veetransport, verzamelplaatsen en veehandel. Een eerste inventarisatie laat zien dat het kwaliteitssysteem in de praktijk breed wordt gedragen, maar dat vooral het in­terne toezicht nog verbeteringen behoeft. De staatssecretaris vertrouwt erop dat die verbeteringen worden doorgevoerd en is bereid het kwaliteitssysteem een goede kans te geven om zich verder te ontwikkelen. In de loop van 2011 vindt er op­nieuw een inventarisatie plaats. Dan zal worden bepaald of de toezichtmodaliteiten voor de deelnemers van QLL wor­den verruimd of (gedeeltelijk) worden ingetrokken.&#13;
Paardenwelzijn&#13;
De Sectorraad Paarden (hierna: SRP) heeft een Gids voor Goede Praktijken samengesteld. Daarin zijn de eerder door de SRP opgestelde twaalf richtlijnen van welzijn voor paar­den (Kamerstukken II 2011/12, 28 286, nr. 508) verder uit­gewerkt. In de gids wordt ook ingegaan op de verankering van de richtlijnen in onder andere sectoreigen kwaliteitssys­temen en reglementen. Wageningen UR/Livestock Research (hierna: WUR/LR) is door de staatssecretaris gevraagd om een onafhankelijke reactie op de gids. Deze reactie is neer­gelegd in een rapport dat op 9 november 2011 aan de Twee­de Kamer is gestuurd (Kamerstukken II 2011/12, 28 286, nr. 531). WUR/LR oordeelt onder meer dat de gids voldoende mogelijkheden biedt voor individuele paardenhouders en or­ganisaties in de sector paardenhouderij om een basisniveau van welzijn voor paarden te waarborgen. Verder doet WUR/LR een aantal suggesties tot verdere aanscherping van de re­gels. Ook de staatsecretaris van EL&amp;I laat zich positief uit over de gids. Afgesproken is dat de SRP jaarlijks een voort­gangsrapportage aan de staatssecretaris zal sturen.&#13;
Pelsdierhouderij&#13;
Op 7 november 2011 is een wetsvoorstel tot nadere wijzi­ging van de Wet verbod pelsdierhouderij ingediend: Kamer­stukken II 2011/12, 33 076, nrs. 1-3. De nadere wijziging voorziet in extra flankerend beleid voor de afbouw van de pelsdierhouderij. Het betreft een sloopregeling (art. 1, on­derdeel B van het wetsvoorstel), fiscale voorzieningen en een hardheidsclausule voor pensioenproblematiek (art. 1, onderdeel C van het wetsvoorstel).&#13;
Milieurecht&#13;
Ammoniak&#13;
Met ingang van 19 oktober 2011 is de Regeling ammoni­ak en veehouderij (hierna: Rav) gewijzigd: Stcrt. 18 oktober 2011, nr. 18726. De belangrijkste wijziging is de aanvulling van de bijlage van de Rav met (a) een aantal nieuwe huis­vestingssystemen en (b) een aantal nieuwe additionele sys­temen voor de opslag van mest en voor de reductie van fijn stof. Verder wordt in de bijlage bij een aantal huisvestings­systemen het systeemnummer aangepast in verband met ac­tualisering van de betreffende systeembeschrijvingen. In sa­menhang met deze wijziging wordt tegelijkertijd bijlage 1 van de Regeling geurhinder en veehouderij aangepast (zie hierna).&#13;
Geurhinder&#13;
De Regeling geurhinder en veehouderij (hierna: Rgv) is per 19 oktober 2011 gewijzigd: Stcrt. 18 oktober 2011, nr. 18729. Deze wijziging hangt nauw samen met de hiervoor omschreven wijziging van de Rav. De kern van de wijziging wordt in de toelichting als volgt verwoord:&#13;
‘Door middel van deze wijziging wordt de inhoud van de Rgv in vereenstemming gebracht met de gewijzigde Rav. In bijlage 1 worden twee nieuwe gecombineerde luchtwassystemen opgenomen die toepasbaar zijn in de varkenshouderij en een biofilter voor toepassing in de pluimveehouderij. Bovendien zijn de chemische en biologische luchtwassers die reeds eerder zijn opgenomen bij de hoofdcategorieën ‘Kippen’ en ‘Kalkoenen’, thans ook toegevoegd bij de hoofdcategorieën ‘Eenden’ en ‘Parelhoenders’. Verder zijn bij deze wijziging de systeemnummers van een drietal (gecombineerde en chemische) luchtwassers geactualiseerd. Doordat bijlage 1 van de Rgv werkt met categorieën van huisvestingssystemen waarvan de geurreductie identiek is, terwijl in de bijlage van de Rav elk huisvestingssysteem met bijbehorende emis­siefactor afzonderlijk vermeld wordt, is de wijziging van de Rgv ten opzichte van de Rav relatief beperkt.’&#13;
Literatuur&#13;
B. Hoekstra, ‘Significant verstorend effect en beoordeling van stikstofdepositie’, TRO 2011/896, p. 7. &#13;
Dit artikel is een bewerking van een onderzoeksscrip­tie Natuurbeschermingsrecht bij de Universiteit van Tilburg. De auteur geeft een beschrijving van de regelgeving met betrekking tot de beoordeling van stikstofdepositie en geeft ook de knelpunten aan. De auteur stelt onder andere vast dat de regelgeving versnipperd is en dat er onbekendheid bestaat met de effectbeoordeling van stikstofdepositie. Dit is een pro­bleem voor veehouderijen, bedrijven en de realisatie van wegen. Er is behoefte aan praktische handvatten om significante effecten van stikstofdepositie eendui­dig te kunnen beoordelen, aldus de auteur.&#13;
Buitenlands agrarisch recht&#13;
Literatuur&#13;
––Wemdzio, ‘Stellenwert von Abstandskriterien Für Bürger, Behörden und Gerichte’, Agrar- und Um­weltrecht, november 2011, p. 421.&#13;
––Köpernik, ‘Zum aktuellen Stand der Anbindehaltung von Rindern in Deutschland’, Agrar- und Um­weltrecht, november 2011, p. 429.&#13;
––Von Twickel, ‘Können die Buchwerte für Milch- und Zuckerrübenlieferrechte vom Pauschal ermittelten Buchwert des Grund und Bodens abspalten?’, Agrar- und Umweltrecht, november 2011, p. 430. &#13;
</content><legacyfootnotes/><footnotes><footnote/></footnotes><auteurs>mr. C.S.C. Monsma&#13;
</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9595</htmlpath></article>
</articles></edition>