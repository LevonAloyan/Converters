<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1994</searchword><id>6035</id><udhid>UDH:TvAR/6035</udhid><titel>Pacht en melkquotum. Verslag van een gedachtenwisseling</titel><searchwords><searchword>TvAR 2/1994</searchword><searchword>UDH:TvAR/6035</searchword></searchwords><attachments><attachment><name>1994_nr 2_Artikel_Stein.pdf</name><extention>pdf</extention><url>https://denhollander.info/download/5844/ci</url></attachment></attachments><inleiding>Het Instituut voor Agrarisch Recht is nauwelijks opgericht - en de oprichting is, n'en&#13;
déplaise de triomfantelijke mededeling in Agr.R. 1993, blz. 485, zelfs nog niet voltooid -&#13;
of het timmert reeds aan de weg. Op 2 december 1993 werd in Rhenen een studiemiddag&#13;
gehouden over bovengenoemd onderwerp, onder voorzitterschap van Prof. Heisterkamp.&#13;
Zij waren er allemaal, de kemphanen: Tolner, De Hoog, Overwater, Prof. Snijders, te&#13;
midden van een 40-tal belangstellenden: rentmeesters, sociaal-economische voorlichters&#13;
en agrarische juristen. Een uitgelezen gelegenheid om stokpaardjes vet te weiden, maar&#13;
dat gebeurde niet, dank zij de voorzitter die de bijeenkomst goed had voorbereid en de&#13;
discussie strak - maar niet te strak - in de hand hield.&#13;
De 'voorbereiding' bestond uit een vragenlijst, door Heisterkamp opgesteld ter inventarisatie&#13;
van alle denkbare strijdpunten, zoals:&#13;
- welke aspecten moeten bij de rechtspraakgrondslag (redelijkheid en billijkheid, verder&#13;
af te korten als R &amp; B) in aanmerking worden genomen?&#13;
- behoren Tolners factorkosten tot de R &amp; B-aspecten?,&#13;
- is de quotum-afrekening bij het einde van de pacht, een pachtzaak (zodat de pachtrechter&#13;
in geval van geschil bevoegd is) of een superheffingsgeschil met bevoegdheid van de&#13;
gewone rechter?&#13;
- biedt het nationale of Europese recht een basis om het melkquotum bij het einde van de&#13;
pacht aan de pachter toe te wijzen?&#13;
- is binnen het kader van de geldende - nationale en Europese - regelingen een andere&#13;
verdelingsgrondslag denkbaar en gewenst?&#13;
- zijn, in verband met het voorkeursrecht, andere oplossingen dan volgens de Tromp/Folkertsma-&#13;
grondslag gewenst?&#13;
Waar het uiteindelijk om gaat, wordt door Heisterkamp volmaakt duidelijk voorop gesteld:&#13;
wat willen wij eigenlijk? Een systeem van hetzij quotumverdeling hetzij waardeverrekening&#13;
waarbij met alle omstandigheden van het concrete geval rekening wordt&#13;
gehouden? Of een simpel systeem, dat minder individueel is toegesneden, maar een praktijkgerichte&#13;
afwikkeling verzekert? Het is - kort gezegd - het oude strijdpunt tussen billijk&#13;
en voorspelbaar recht.&#13;
Maar de vergadering durft niet te kiezen. Volgens De Hoog, bijgevallen door Van den&#13;
Berg, is noch het een, noch het ander gewenst en moet de verrekening plaats vinden door&#13;
individuele benadering aan de hand van vaste criteria. Slechts een enkeling (Van Ittersum,&#13;
Mertens) is voorstander van een vast - en desnoods wat minder billijk - systeem,&#13;
waarbij Mertens', aan de schatvinding ontleend argument indruk maakt. Overwater sluit&#13;
zich daarbij aan: bij minnelijke regeling van quotumgeschillen zijn de Pachthof-criteria onmisbare uitgangspunten, maar worden in de praktijk daarnaast individuele aspecten in&#13;
aanmerking genomen.&#13;
Bronkhorst vindt de R &amp; B-basis ontoereikend, want daarmee wordt niets anders dan&#13;
uitvoering te goeder trouw bedoeld. Snijders verdedigt het rechtspraaksysteem want het&#13;
biedt grote vastigheid met voldoende ruimte voor individuele afwijkingen.&#13;
Heisterkamp maakt Tolner het compliment, dat de uitgangspunten van zijn factormethode&#13;
controleerbaar en dus zuiver zijn; maar zijn het de enige in aanmerking te nemen&#13;
factoren? Vele deelnemers (Schreurs, Van Ittersum, Stein, Wolters, Overwater) zijn kritisch&#13;
op onderling verschillende gronden. Mevr. Van der Horst wil ook de persoon van de&#13;
pachter, c.q. verpachter in aanmerking nemen. Tolner is van die argumenten niet onder de&#13;
indruk; een te veel aan factoren doet hem denken aan,de 25-jarige planschade-ellende.&#13;
Heisterkamp wil weten, welk - nationaal of Europees - recht voor quotumverdeling,&#13;
c.q. quotumafrekening bepalend hoort te zijn. Dat wordt feest voor de agrarische Europeanen,&#13;
waarbij Wachauf (volgens Bronkhorst: niet zo duidelijk t.a.v. de schadevergoedingsregeling),&#13;
de conclusie AG bij Wachauf (volgens Snijders: ongerechtvaardigde&#13;
verrijking), de Commissie-opmerkingen bij Wachauf (Overwater) en de conclusie AG bij&#13;
Posthumus (Overwater) als klaverjastroeven worden uitgespeeld. Het simpele volkje zit&#13;
er wat bedremmeld bij en veert eerst weer op, wanneer Vughts er op wijst, dat je - op&#13;
grond van art. 15 Bs 1993 -je niet blind mag staren op het Wachauf-arrest.&#13;
Wanneer Heisterkamp vraagt: biedt de huidige regeling mogelijkheid tot quotumtoekenning&#13;
aan de vertrekkende pachter?, komen de Europeanen weer aan bod. Snijders,&#13;
Bronkhorst en Heisterkamp discussiëren opgewekt over art. 7 van de EG Raadsverordening&#13;
3950/92, de verhouding tussen de leden 1 en 2, de al of niet in lid 2 besloten opdracht&#13;
aan de nationale overheden, zelfs over de duurzaamheid van de melkquotering.&#13;
Dat vindt Kingma een zeer afstandelijk gebeuren, want het gaat om de instandhouding&#13;
van de melkproduktie en daarvoor heb je een hanteerbare regeling nodig. Kapteyn propageert&#13;
het Canadese systeem en discussieert met De Hoog over de grondgebondenheid van&#13;
het melkquotum.&#13;
Wanneer Heisterkamp ten slotte de voorkeursrecht-problematiek aan de orde stelt, is&#13;
de rek er uit, want slechts Tolner maakt er een korte opmerking over.&#13;
En na drie uur discussiëren is de bijeenkomst beëindigd. Was zij nuttig? Dat weet ik&#13;
niet, want daarvoor heerste te veel loopgravenmentaliteit, waarbij ieder zich achter zijn&#13;
eigen parti-pris verschanste. Was zij verhelderend? Zeker, want de gehele complexe materie&#13;
is grondig besproken, in een zakelijke sfeer. En dat is heel wat.</inleiding><content/><legacyfootnotes/><footnotes><footnote/></footnotes><auteurs>Mr. H. Stein</auteurs><published>1994-02-01 00:00:00</published><modified>1992-12-21 00:00:00</modified><editiondate>1994-02-01</editiondate><htmlpath>https://denhollander.info/artikel/6035</htmlpath></article>
</articles></edition>