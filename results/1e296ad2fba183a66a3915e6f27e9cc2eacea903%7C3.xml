<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2015</searchword><id>11854</id><udhid>UDH:TvAR/11854</udhid><titel>Verslag van het drielandenseminar 2014 - De Duitse, Belgische, Deense en Nederlandse uitwerking van de Nitraatrichtlijn (91/676/EU)</titel><searchwords><searchword>TvAR 2/2015</searchword><searchword>UDH:TvAR/11854</searchword></searchwords><attachments><attachment><name>17225.pdf</name><extention>pdf</extention><url>https://denhollander.info/download/17225/ci</url></attachment></attachments><inleiding/><content>&lt;p&gt;Op 21 en 22 november 2014 werd in Hamburg (D) het 3-Länder-Seminar, van het Deutsche Gesellschaft für Agrarrecht gehouden. Anders dan de naam doet vermoeden, waren er deelnemers uit Duitsland, Nederland, België en Denemarken. Eigenlijk een 4-Länder-Seminar dus.&lt;/p&gt;&lt;p&gt;Het thema van dit jaar was ‘Die aktuelle Düngemittelgesetzgebung, die Rechtsprechung und die Folgen für die Praxis’. De actuele Meststoffenwetgeving, de rechtspleging en de gevolgen voor de praktijk. Centraal stond de uitwerking van EU-richtlijn 91/676 (de nitraatrichtlijn) in de praktijk, in de diverse deelnemende landen. In het kader van dit artikel zullen de bijdragen van deze vier landen besproken worden.&lt;/p&gt;&lt;h2&gt;EU-Richtlijn 91/676&lt;/h2&gt;&lt;p&gt;Deze zogeheten nitraatrichtlijn dateert al uit 1991. Het doel van de richtlijn is om de kwaliteit van het grond- en oppervlaktewater te verbeteren. Mest kan gescheiden worden in droge en natte mest. Droge mest bevat met name fosfaten. Natte mest bevat veel nitraten (stikstofoxiden), die planten en gewassen omzetten in eiwitten. Indien een plant geconfronteerd wordt met te veel nitraten (overbemesting), worden deze niet meer omgezet. Uit de bodem komen deze nitraten dan in het (grond)water terecht. In oppervlaktewateren stimuleren zij de groei van algen en waterplanten, waardoor wateren zuurstofarm worden (eutrofiëring). Ook fosfaten kunnen eutrofiëring in de hand werken. Dat heeft vissterfte tot gevolg, hetgeen weer een bedreiging vormt voor ecosystemen en milieu.&lt;/p&gt;&lt;p&gt;De landbouw blijft over het algemeen verantwoordelijk voor meer dan 50% van de totale stikstofemissies in oppervlaktewater. Het oppervlaktewater is niet landgebonden en stroomt vrijelijk door de lidstaten. Niet verwonderlijk dus dat Europa al in 1991 met maatregelen kwam om de waterkwaliteit te verbeteren. Hiermee behoort de nitraatrichtlijn tot de oudste, nog geldende Europese wetgeving. De nitraatrichtlijn werpt vruchten af. In het scenario met implementatie van de nitraatrichtlijn was de nitraatuitspoeling in 2008 zo’n 16 procent minder dan zonder de richtlijn&lt;span class="Cursief"&gt;. &lt;/span&gt;Ammoniakemissie was met 3% afgenomen.&lt;/p&gt;&lt;p&gt;Voor de uitvoering van de nitraatrichtlijn moet iedere lidstaat een actieprogramma opstellen. In dat actieprogramma staan de maatregelen die de lidstaat gedurende de looptijd van een actieprogramma wil nemen om het nitraatdoel voor het grondwater te realiseren (maximaal 50 mg/l).&lt;/p&gt;&lt;p&gt;Van 1996 tot 2014 zijn vier actieplannen van kracht geweest. Inmiddels is het vijfde actieplan van kracht. Nederland heeft, evenals in het verleden, derogatie van de richtlijn verkregen, deze keer tot 1 januari 2017. Derogatie maakt het mogelijk om meer mest te gebruiken dan de richtlijn toestaat, indien boeren voldoen aan de 80%-eis grasland. Onder het vierde actieplan lag dit percentage nog op 70%. Voor boeren betekent dat , dat (willen zij van de derogatie gebruik maken) vanaf 15 mei tot en met 15 september, het percentage grasland 80% dient te zijn. Grasland neemt nitraten op. De derogatie van Duitsland is niet verlengd, omdat het land niet aan de eisen voor de grondwaterkwaliteit voldoet. Denemarken had al eerder derogatie verkregen. Vlaanderen was op 20 oktober 2014 nog in onderhandeling met de Europese Commissie over een te verkrijgen derogatie. De Europese Commissie heeft rechtszaken aangespannen tegen onder meer Wallonië en Duitsland. Denemarken, Vlaanderen, Duitsland (deelstaat Nedersaksen) en Nederland zijn lidstaten die hoge concentraties nitraten in de bodem hebben. Een en ander heeft naast oorzaken als intensieve veehouderij, ook te maken met de bodemgesteldheid. In zandgronden en löss worden hoge concentraties nitraten aangetroffen. In Brabant en Limburg bevinden zich ook om die reden hogere concentraties nitraten in de bodem dan in klei- en veenregio’s in West- en Noord-Nederland.&lt;/p&gt;&lt;p&gt;Het gemeenschappelijk landbouwbeleid (GLB) van de Europese Unie ondersteunt de nitraatrichtlijn via rechtstreekse steunmaatregelen en maatregelen voor plattelandsontwikkeling. Zo hebben verschillende lidstaten bij milieugerichte maatregelen in de landbouw maatregelen voor nutriëntenbeheer opgenomen, zoals bredere bufferstroken rond waterlopen. Landbouwers kunnen daarvoor een vergoeding krijgen. De rechtstreekse steun is onderworpen aan de randvoorwaarden van de Europese milieuwetgeving, waaronder de nitraatrichtlijn.&lt;/p&gt;&lt;p&gt;Onderstaand wordt de betekenis van de nitraatrichtlijn in de praktijk van de deelnemende landen besproken. Ieder land heeft zijn eigen presentatie gegeven.&lt;/p&gt;&lt;h3&gt;Nederland&lt;/h3&gt;&lt;p&gt;In Nederland is de nitraatrichtlijn geïmplementeerd in het Besluit gebruik meststoffen, Activiteitenbesluit milieubeheer, de Meststoffenwet en het Uitvoeringsbesluit Meststoffenwet. De Nederlandse spreker was mr. dr. J.J.J. de Rooij, advocaat bij Linssen c.s. Advocaten.&lt;/p&gt;&lt;p&gt;Het Nederlandse wetsbeleid kenmerkt zich vanaf 1984/1986 door twee sporen, te weten sporen van bescherming van de bodem en beperking van het volume mest. Met name de maatregelen gericht op de bescherming van de bodem zijn ingegeven door de nitraatrichtlijn.&lt;/p&gt;&lt;p&gt;Het volumespoor is een aanvullende maatregel als bedoeld in art. 5 lid 5 van de nitraatrichtlijn en is gericht op het instellen van een nationaal plafond aan de mestproductie. Hiertoe is een stelsel van productierechten in het leven geroepen.&lt;/p&gt;&lt;p&gt;De nitraatrichtlijn is van na voormelde jaren, zodat gezegd kan worden dat Nederland de mestproblematiek eerder dan de omliggende landen heeft onderkend en in ieder geval daarnaar heeft gehandeld. Vergeleken met de omliggende landen kan er gesteld worden dat Nederland een hoogwaardig technisch mestbeleid kent.&lt;/p&gt;&lt;p&gt;Dit mestbeleid heeft zijn vruchten zeker afgeworpen. Uitgaande van de norm van de nitraatrichtlijn van 50 milligram per liter is er eigenlijk alleen nog bij de lössgronden sprake van een significante overschrijding van de norm. In het kader van het vijfde actieprogramma van de nitraatrichtlijn wordt daar dan ook verscherpt op ingezet.&lt;/p&gt;&lt;p&gt;Een andere maatregel uit het vijfde actieprogramma betreft de verplichte mestverwerking. Dit stelsel houdt in dat veehouders een bepaald percentage van hun overschotmest op bedrijfsniveau verplicht moeten (laten) verwerken. Dit komt overwegend neer op verbranding dan wel export. Dit stelsel van verplichte mestverwerking is in werking getreden op 1 januari 2014 en zal, als het naar behoren functioneert, het stelsel van productierechten gaan vervangen. Uit deze ontwikkeling blijkt opnieuw het hoogwaardige en innovatieve karakter van het mestbeleid en het ligt in de rede dat omliggende landen dit op enig moment overnemen. Ook andere onderdelen van het Nederlandse mestbeleid zijn eerder overgenomen, zoals verhandelbare emissierechten en het mineralenaangiftesysteem (MINAS).&lt;/p&gt;&lt;p&gt;De laatste ontwikkeling is een wetsvoorstel dat mestverwerking verplicht stelt bij uitbreiding van melkveehouderijen. Het is de bedoeling dat deze wet in werking treedt op 1 januari 2015.&lt;/p&gt;&lt;h3&gt;België&lt;/h3&gt;&lt;p&gt;Wallonië heeft minder problemen met meststoffen dan Vlaanderen. Vlaanderen heeft een hoge dichtheid van onder meer varkens, kippen en vee. Vlaanderen heeft de richtlijn daarom anders geïmplementeerd dan Wallonië. In België gelden om die reden regionale actieplannen. In het Vlaams Decreet van 22 december 2006, houdende de bescherming van water tegen de verontreiniging door nitraten uit agrarische bronnen, is de regelgeving geïmplementeerd.&lt;/p&gt;&lt;p&gt;In hoofdstuk 3 (maatregelen van bijlage II en III van de nitraatrichtlijn) is geregeld welke periodes niet geschikt zijn voor het op of in de bodem brengen van meststoffen. Daarnaast is in hoofdstuk 3 geregeld wat de capaciteit moet zijn van de opslagtanks voor dierlijke mest. Voorts behelst het hoofdstuk andere maatregelen ter voorkoming van waterverontreiniging en de beperking van het op of in de bodem brengen van meststoffen overeenkomstig de goede landbouwpraktijken en rekening houdend met de kenmerken van de betrokken kwetsbare zone water. In hoofdstuk 4 is de aangifte, de berekening van de productie van dierlijke mest en de berekening van de bedrijfsmatige mestoverschotten geregeld.&lt;/p&gt;&lt;p&gt;Namens België sprak Prof. Dr. Rudy Gotzen van de KU Leuven en de Boerenbond.&lt;/p&gt;&lt;p&gt;De productie van dierlijke mest wordt berekend door per dier uit te gaan van een bepaalde geproduceerde hoeveelheid (forfait) mest.. Een boer kan, indien hij de forfaitaire productie te hoog vindt, de werkelijke productie bewijzen. Een bedrijf moet alle hectaren bebouwbaar land opgeven, zelfs een bedrijf dat geen dieren heeft. Het gehele landoppervlak van Vlaanderen is als kwetsbaar aangemerkt (170 K° N pro ha). Overproductie van organische mest moet omgezet worden in een mestverwerkingsprocessor. Daarna kan de verwerkte mest geëxporteerd worden. Daarnaast heeft een bedrijf een aantal emissierechten, dat direct het aantal stuks vee begrenst. Het gefixeerde aantal is gebaseerd op de situatie van 31 december 2006. Emissierechten kunnen overgedragen worden.&lt;/p&gt;&lt;p&gt;Emissierechten kunnen dus worden verkocht. Bij iedere overdracht (ook van boerderijen als zodanig) neemt het aantal emissierechten met 25% af, behalve in het geval het bedrijf de mest ook zelf verwerkt. Er vindt evenmin een reductie van de emissierechten plaats als de boerderij wordt verkocht aan beginnende boeren. Daarnaast wordt een uitzondering gemaakt voor overdracht aan echtgenoten, kinderen of schoondochters en schoonzonen.&lt;/p&gt;&lt;p&gt;Het vijfde actieplan is op 1 januari 2015 na de nodige actuele discussies van kracht geworden. In die discussies stond het belang van de EU-richtlijn (2000/60) waterkwaliteit in rivierbekkens centraal. De focus ligt op de gevolgen van fosfaten (hetgeen eveneens eutrofiëring tot gevolg kan hebben). Om die reden wordt het gebruik van organische mest verder teruggedrongen.&lt;/p&gt;&lt;p&gt;Het nieuwe beleid vanaf 2015 houdt dan ook in dat verdergaande restricties zijn afgekondigd in gebieden met een slechte waterkwaliteit, dat speciale aandacht voor de tuinbouw wordt geregeld en het gebruik van stalmest wordt bevorderd ten opzichte van natte mest.&lt;/p&gt;&lt;p&gt;Fosfaten zijn in het nieuwe beleid de limiterende factor.&lt;/p&gt;&lt;h3&gt;Duitsland (I)&lt;/h3&gt;&lt;p&gt;Voor Duitsland werden door twee sprekers presentaties gehouden. Duitsland heeft met name hoge concentraties nitraten in de oostelijke deelstaten en met name Nedersaksen. De eerste presentatie was van Dr. J. Timmel die namens het Deutsche Bauernverband sprak. Zijn presentatie ging over de ‘Aktuelle Düngemitteldiskussion in Deutschland.’&lt;/p&gt;&lt;p&gt;Dr. Timmel geeft aan dat Duitsland de Europese nitraatrichtlijn in de Meststoffenverordening van 1996 heeft geïmplementeerd. De verordening geldt in heel (alle deelstaten van) Duitsland, dus zowel in sterk verontreinigde gebieden als minder verontreinigde gebieden. De meststoffenwetgeving is in 2010 met de Verbringensverordnung aangevuld. Deze Verordnung regelt het transport en de distributie van meststoffen tussen boerderijen onderling. Ondanks dat is door de Europese Commissie in 2013 een zaak tegen Duitsland aangespannen wegens het niet voldoende naleven van de richtlijn. De Commissie verwijt Duitsland het niet naleven van belangrijke artikelen van de regelgeving om nitraatvervuiling van grond- en oppervlaktewater te voorkomen.&lt;/p&gt;&lt;p&gt;De spreker stelt echter dat de situatie omtrent waterbescherming beter is dan wordt voorgesteld. De spreker geeft aan dat op basis van de door Duitsland verstrekte gegevens een Europese vergelijking met betrekking tot de toestand van het water niet mogelijk is. Hij laat een kaartje zien waaruit blijkt dat de jaarlijkse hoeveelheid gemiddelde nitratenconcentratie in Duitsland laag ligt ten opzichte van die in Europa. Vervolgens legt de spreker een kaart over waaruit blijkt dat de grondwatervervuiling door nitraten in Nedersaksen hoog is. Daar tegenover staat echter dat in Nedersaksen relatief weinig nitraten uit dierlijke afscheiding in het grondwater terechtkomen.&lt;/p&gt;&lt;p&gt;De Europese Commissie heeft per brief van oktober 2013 aangegeven dat zij vindt dat er te geringe progressie wordt geboekt. Duitsland heeft daarop geantwoord, maar een nieuwe meststoffenverordening lijkt onvermijdelijk.&lt;/p&gt;&lt;p&gt;In 2018 staat de invoering van een balans voor nitratenverbruik per boerderij gepland. Het Deutsche Bauernverband is daar op tegen. De idee is dat de hoeveelheid stikstof gemeten wordt die een bedrijf door mest uitscheidt. Van deze hoeveelheid wordt dan de stikstofopname van de verbouwde gewassen afgetrokken. Het verschil wordt als waarde benoemd, waarvoor een grenswaarde geldt.&lt;/p&gt;&lt;p&gt;De spreker stelt dat een dergelijke balans van een boerderij misschien vroeger zinvol was, maar dat voor sturing van de mestproblematiek een akker-stal balans wellicht meer geëigend is. Ook onvermijdbare verliezen worden het bedrijf aangerekend, bijvoorbeeld opslagverliezen in bassins.&lt;/p&gt;&lt;p&gt;Daarnaast werken dergelijke berekeningen bureaucratie in de hand.&lt;/p&gt;&lt;p&gt;Ook Duitsland heeft doelstellingen met betrekking tot opslagcapaciteit. Het oorspronkelijk idee was om mest 9 maanden op te mogen slaan. Het huidige idee is dat overschotten uit biogas 9 maanden worden opgeslagen en mest 6 maanden in lekvrije bassins. Mestopslag in akkerbouwgebieden wordt teruggedrongen.&lt;/p&gt;&lt;p&gt;Met betrekking tot beperkingen met uitrijden geldt dat niet op met sneeuw (5 cm) bedekte of bevroren bodem uitgereden mag worden. Het voorstel is om deze beperking pas op te heffen als de bodem geheeld ontdooid is en er geen sneeuw meer ligt. Er mag niet op een afstand minder dan 1 meter van een helling uitgereden worden. Verspreiding naar belendende percelen moet verhinderd worden.&lt;/p&gt;&lt;p&gt;Er wordt hierop vrij strikt gecontroleerd. In de Bondsrepubliek krijgen deelstaten daarnaast de mogelijkheid afwijkende regelingen te treffen. Dat kan wel een versplintering van het recht betekenen.&lt;/p&gt;&lt;p&gt;Samengevat heeft het Deutsche Bauernverband de volgende punten:&lt;/p&gt;&lt;ul&gt;&lt;li class="Opsomming_Dash"&gt;De situatie moet realistisch worden voorgesteld;&lt;/li&gt;&lt;li class="Opsomming_Dash"&gt;Reeds bereikte verbetering van de waterkwaliteit moet niet genegeerd worden;&lt;/li&gt;&lt;li class="Opsomming_Dash"&gt;Verbetering door de aanvullende verordening moet erkend worden;&lt;/li&gt;&lt;li class="Opsomming_Dash"&gt;Bevoegdheden van de deelstaten zijn verreikend. De mestwetgeving moet niet opnieuw uitgevonden worden;&lt;/li&gt;&lt;li class="Opsomming_Dash"&gt;Eisen op grond van clausules die door deelstaten kunnen worden ingesteld moeten afgeschaft worden.&lt;/li&gt;&lt;/ul&gt;&lt;h3&gt;Duitsland (II)&lt;/h3&gt;&lt;p&gt;De tweede Duitse bijdrage was van Dipl. Ing. agr. Wilhelm Schepers. De heer Schepers is werkzaam bij de Landbouwkamer van de deelstaat Nedersaksen.&lt;/p&gt;&lt;p&gt;Ook hij refereert aan de invoering van diverse wet- en regelgeving. Zo zijn daar de meststoffenverordening (01 juli 1996), vernieuwd op 14 januari 2006. Op 1 juli 2012 is nog de meldplicht voor mestvervoer in de deelstaat Nedersaksen afgekondigd. Er staat een nieuwe meststoffenverordening op stapel.&lt;/p&gt;&lt;p&gt;In Nedersaksen is van 2003 t/m 2012 het aantal stuks pluimvee met 43% toegenomen (tot ongeveer 102 miljoen stuks), het aantal varkens met 24% tot 11 miljoen stuks en het aantal runderen is met 4% gedaald tot ongeveer 2,5 miljoen stuks. Het aantal biogasinstallaties is in Nedersaksen fors toegenomen. Ook bespreekt de heer Schepers de mogelijkheid om met vernieuwing en techniek het mestoverschot terug te dringen of het volume daarvan.&lt;/p&gt;&lt;p&gt;De heer Schepers bespreekt daarnaast de procedure bij het verstrekken van vergunningen voor de productie tot de verwerking.&lt;/p&gt;&lt;p&gt;Ook de verordening met betrekking tot het in het verkeer brengen van en het transporteren van boerderijmest wordt besproken.&lt;/p&gt;&lt;p&gt;De spreker geeft eveneens een korte samenvatting van wat Duitsland te wachten staat:&lt;/p&gt;&lt;ul&gt;&lt;li class="Opsomming_Dash"&gt;Begrenzing van het verspreiden van meststoffen;&lt;/li&gt;&lt;li class="Opsomming_Dash"&gt;Geen verspreiding in de herfst en winter;&lt;/li&gt;&lt;li class="Opsomming_Dash"&gt;Grotere afmetingen van opslagplaatsen voor natte mest;&lt;/li&gt;&lt;li class="Opsomming_Dash"&gt;Beperkingen met betrekking tot verspreiding op grond die de mest slecht opneemt (water, sneeuw, vorst).&lt;/li&gt;&lt;/ul&gt;&lt;p&gt;De heer Schepers pleit (kort gezegd) voor voldoende capaciteit voor opslag, een kringloop van voedingstoffen, samenwerking, controle, techniek en acceptatie in de akkerbouwregio’s van de maatregelen.&lt;/p&gt;&lt;h3&gt;Denemarken&lt;/h3&gt;&lt;p&gt;De Deense spreker benoemt de volgende aandachtspunten:&lt;/p&gt;&lt;ul&gt;&lt;li class="Opsomming_Num"&gt;Organische mest, gebruik en verdeling en verkoop en import/export;&lt;/li&gt;&lt;li class="Opsomming_Num"&gt;Minerale/anorganische mest;&lt;/li&gt;&lt;li class="Opsomming_Num"&gt;Controle en sancties;&lt;/li&gt;&lt;li class="Opsomming_Num"&gt;Algemene milieuproblematiek;&lt;/li&gt;&lt;li class="Opsomming_Num"&gt;De grote beladenheid van het politieke debat en de uitgebreide procedures die daaruit voorvloeien.&lt;/li&gt;&lt;/ul&gt;&lt;p class="BroodtekstSchreefloos"&gt;&lt;span class="Cursief"&gt;Organische mest&lt;/span&gt;&lt;/p&gt;&lt;p&gt;Natte mest/organische meststoffen worden opgeslagen in afgesloten mestsilo’s. Voor de opslag van droge mest (die meer fosfaten bevat) gelden speciale vereisten zoals omringende muren, een vaste)bodem, drainage en bedekking.&lt;/p&gt;&lt;p&gt;De algemene regel is sinds 2011 dat organische mest direct in de grond geïnjecteerd dient te worden. Daarenboven gelden dan nog speciale vereisten voor kwetsbare natuurgebieden, zoals meren en rivieren.&lt;/p&gt;&lt;p&gt;Organische mest mag vanaf 1 februari tot de oogst gebruikt worden, met een klein aantal uitzonderingen. In het weekend en op feestdagen mag geen mest geïnjecteerd worden. Mest mag niet gebruikt worden binnen 200 meter van een stedelijke zone en zomerhuizen. Op hellingen mag ook geen mest gebruikt worden.&lt;/p&gt;&lt;p&gt;Overdracht en verkoop van organische meststoffen binnen Denemarken is in zijn algemeenheid toegestaan. Import en export van organische meststoffen geschiedt volgens de EU-regels met betrekking tot agrarische bio-producten. Dat houdt bijvoorbeeld in dat de organische mest geregistreerd moet zijn, te traceren moet zijn en gecontroleerd door een dierenarts.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Minerale/anorganische mest&lt;/span&gt;&lt;/p&gt;&lt;p&gt;Denemarken hanteert een nationaal register van boerderijen die anorganische meststoffen (dus kunstmest) gebruiken. De quota voor stikstoffen zijn de belangrijkste cijfers voor boeren. In Denemarken geldt een reductie als er geen tweede oogst verbouwd wordt. Daarnaast kent Denemarken vereisten om de percelen beplant te houden. Er gelden zeer strikte regels voor import en productie van anorganische meststoffen. Er gelden vereisten voor opslag en het bijhouden van de hoeveelheden anorganische mest.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Controle en sancties&lt;/span&gt;&lt;/p&gt;&lt;p&gt;In Denemarken wordt zeer strikt gecontroleerd op naleving van de regels. Dit gebeurt onder meer door het uitvoeren van verrassingsinspecties. De boetes zijn zeer hoog, ook voor kleine vergrijpen. Daarnaast worden boeren in het kader van cross compliance op hun quota gekort.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;Algemene milieuproblematiek&lt;/span&gt;&lt;/p&gt;&lt;p&gt;Om de algemene milieuproblematiek het hoofd te bieden is uiteraard de nitraatrichtlijn uit 1991 geïmplementeerd en daarnaast het EU Milieu Actie Programma. Ook heeft Denemarken tussen 2005 en 2015 zelf drie plannen ontwikkeld voor het aquatisch milieu.&lt;/p&gt;&lt;p class="BroodtekstSchreefloos"&gt;&lt;span class="Cursief"&gt;De grote beladenheid van het politieke debat en de  uitgebreide procedures die daaruit voorvloeien&lt;/span&gt;&lt;/p&gt;&lt;p&gt;Naar aanleiding van het publieke debat heeft Denemarken nationale wetgeving ontwikkeld die strekt tot het aanwijzen van zones langs meren, beken en rivieren. Binnen deze zones mag niet geboerd, verbouwd of bemest worden. De boeren zien deze maatregelen als onteigening. Volgens de Deense grondwet kan onteigening alleen geschieden tegen volledige schadeloosstelling. Er is sprake van ‘overimplementatie’ van Europese regelgeving. De voornaamste boerenbelangenorganisatie dreigt zelfs verdeeld te worden tussen neutrale boeren en felle tegenstanders van de strenge regelgeving.&lt;/p&gt;&lt;h3&gt;Slot&lt;/h3&gt;&lt;p&gt;Na het zeer gastvrije onthaal en de nodige discussies en dialogen blijken zowel België (Vlaanderen), Nederland als Denemarken van mening te zijn dat hun nationale wetgeving strenger is dan Europese regels voorschrijven. In deze gebieden is natuurlijk wel een intensievere veehouderij dan elders. In Duitsland is vanwege het aantal deelstaten (met verschillende intensiviteit en de omvang van het land) de discussie ingewikkelder. Maatregelen die voor de ene deelstaat afdoende zijn, zijn dat voor de andere niet. Agrariërs in de deelnemende landen staan open voor een goede milieu- en natuurbescherming, waarbij een balans moet worden gevonden tussen een gezonde bedrijfsvoering en een gezond milieu.&lt;/p&gt;</content><legacyfootnotes/><footnotes><footnote>* </footnote><footnote>* G</footnote></footnotes><auteurs>mr. G.J.M. de Jager en mr. R.M. van Opstal</auteurs><published>2015-02-23 14:11:44</published><modified>2015-02-23 14:11:44</modified><editiondate>2015-02-23</editiondate><htmlpath>https://denhollander.info/artikel/11854</htmlpath></article>
</articles></edition>