<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2005</searchword><id>4364</id><udhid>UDH:TvAR/4364</udhid><titel>Kostenverhaal volgens de Grondexploitatiewet</titel><searchwords><searchword>TvAR 12/2005</searchword><searchword>UDH:TvAR/4364</searchword></searchwords><attachments><attachment><name>2005_nr 12_Artikel_Sluysmans.pdf</name><extention>pdf</extention><url>https://denhollander.info/download/4322/ci</url></attachment></attachments><inleiding>1 Inleiding&#13;
Sinds jaar en dag wordt door de gemeentelijke overheid geklaagd dat het bestaande&#13;
instrumentarium ten behoeve van kostenverhaal tekortschiet. Die klachten zijn niet&#13;
helemaal onterecht.1&#13;
Als de gemeente zelf eigenaar is van de te ontwikkelen gronden bestaan er nauwelijks&#13;
problemen. De (privaatrechtelijke) gronduitgifte biedt de gemeente de mogelijkheid&#13;
om al de door haar in het kader van een bepaalde ontwikkeling gemaakte kosten&#13;
door te leggen aan de afnemer van die gronden, en daarbij desgewenst zelfs winst te&#13;
genereren. Helaas voor de gemeente is het echter dikwijls een ander (meestal een&#13;
agrariër) die de eigendom van de grond heeft. De gemeente beschikt dan onder de&#13;
huidige regelgeving over slechts twee instrumenten van kostenverhaal, namelijk enerzijds&#13;
de exploitatieovereenkomst en anderzijds de baatbelasting.&#13;
Het op artikel 42 van de Wet op de Ruimtelijke Ordening (hierna: WRO) gebaseerde&#13;
instrument van de exploitatieovereenkomst kent belangrijke nadelen. In de eerste&#13;
plaats – de naam zegt het al – gaat het hier om een overeenkomst, die dus van de zijde&#13;
van de contractspartijen een bereidheid tot het aangaan daarvan veronderstelt. Deze&#13;
bereidheid zal niet bij elke grondeigenaar bestaan, zeker niet als die eigenaar ook zonder&#13;
medewerking van de gemeente de op zijn grond rustende (nieuwe) bestemming&#13;
kan realiseren. Daar komt bij dat de exploitatieovereenkomst slechts kan dienen tot&#13;
verhaal van de kosten die in een zogenaamde gemeentelijke exploitatieverordening&#13;
worden omschreven. Deze verordening – die moet passen binnen het kader van voornoemd&#13;
artikel 42 WRO – biedt onvoldoende ruimte voor verhaal van álle kosten die&#13;
een gemeente maakt.2&#13;
Anders dan de exploitatieovereenkomst is de op artikel 222 Gemeentewet gebaseerde&#13;
baatbelasting – zoals elke vorm van belasting – wel een dwangmiddel. De baatbelasting&#13;
kent echter enerzijds zoveel procedurele (en politieke) haken en ogen en is&#13;
anderzijds zo weinig rendabel,3 dat (ook) dit instrument in de huidige vorm algemeen&#13;
als weinig aantrekkelijk wordt beschouwd.&#13;
Het is daarom niet verrassend dat de regering – waarschijnlijk mede onder de invloed&#13;
van een aantal recente, voor de gemeente onaangename arresten van de Hoge Raad4 –&#13;
heeft besloten de gemeente via wetgeving te hulp te komen. Een eerste aanzet daartoe&#13;
vormde de zogenaamde spoedwet planschade, die privaatrechtelijk verhaal van kosten&#13;
voortvloeiend uit planschadeclaims mogelijk maakt.5 Een veel belangrijker potentieel&#13;
hulpmiddel is echter in september 2005 aan de Kamer toegezonden, namelijk een&#13;
voorstel voor een zogenaamde grondexploitatiewet.6 Het wetsvoorstel strekt ertoe in&#13;
de Wet ruimtelijke ordening (hierna: Wro), waarvoor al geruime tijd een wetsvoorstel&#13;
bij de Tweede Kamer in behandeling is, een afdeling in te voeren met regels inzake&#13;
kostenverhaal bij grondexploitatie, alsmede in die wet een grondslag te leggen voor&#13;
het stellen van locatie-eisen in bestemmingsplannen en projectbesluiten.7&#13;
Het wetsvoorstel ambieert een oplossing te bieden voor de huidige problemen met&#13;
betrekking tot het gemeentelijk kostenverhaal. Of de wet deze pretentie ook daadwerkelijk&#13;
kan waarmaken, wil ik hieronder nader analyseren. Ik zal daartoe eerst kort&#13;
de plaats van de wet binnen het thans geldende systeem schetsen. Vervolgens sta ik&#13;
uitgebreid stil bij de (beoogde) werking van het nieuwe verhaalsinstrument. Ten slotte&#13;
plaats ik enkele kritische kanttekeningen bij het huidige wetsvoorstel.8</inleiding><content>2 Plaats van de grondexploitatiewet&#13;
Het verhaalssysteem zoals wordt voorgesteld in de grondexploitatiewet is – evenals&#13;
de baatbelasting – een systeem van dwang. Ik zal dit systeem hieronder nog in detail&#13;
bespreken, maar in de kern komt het systeem hierop neer dat een zogenaamd exploitatieplan&#13;
het kader moet bieden voor kostenverhaal, welk verhaal vervolgens daadwerkelijk&#13;
plaatsvindt via de bouwvergunning.&#13;
Belangrijk is dat de grondexploitatiewet geen wet wil zijn die al het oude vervangt.&#13;
Integendeel, verhaal via een exploitatieovereenkomst of via de baatbelasting blijft ook&#13;
na introductie van de grondexploitatiewet tot de mogelijkheden behoren.9&#13;
De baatbelasting zal echter een (nog) minder belangrijke rol gaan spelen dan nu&#13;
het geval is, namelijk alleen in die gevallen waarin ofwel geen exploitatieplan voor het&#13;
betreffende gebied is vastgesteld, ofwel verhaal via de bouwvergunning niet tot de&#13;
mogelijkheden behoort. Bij dat laatste valt te denken aan projecten die niet snel door&#13;
particulieren ten uitvoer zullen worden gelegd, bijvoorbeeld de aanleg van parkeervoorzieningen&#13;
of de herinrichting van een winkelgebied. Voor dergelijke projecten&#13;
zal de (particuliere) grondeigenaar dan ook geen bouwvergunning aanvragen.&#13;
Ook het privaatrechtelijke verhaalsinstrument van de exploitatieovereenkomst zal&#13;
niet aan de invloed van de nieuwe regeling kunnen ontkomen. Als uitgangspunt heeft&#13;
namelijk te gelden dat het exploitatieplan – zoals hiervoor al vermeld het kader voor de&#13;
nieuwe wijze van kostenverhaal – vanaf het moment van vaststelling daarvan maatgevend&#13;
is, ook voor wat betreft nadien te sluiten exploitatieovereenkomsten. Uit artikel&#13;
6.24 lid 2 van het wetsvoorstel kan worden afgeleid dat ten aanzien van onderwerpen&#13;
die in het exploitatieplan worden geregeld geen afwijkende bepalingen in de exploitatieovereenkomst&#13;
zijn toegestaan. Deze onderwerpen mogen in een dergelijke overeenkomst&#13;
wel nader worden uitgewerkt en ingevuld. Ook voor onderwerpen die in het&#13;
exploitatieplan geregeld hadden kunnen worden, maar in dat plan toch niet (expliciet)&#13;
geregeld zijn, mogen geen bepalingen in een nadien te sluiten exploitatieovereenkomst&#13;
worden opgenomen. Slechts voor onderwerpen die geen onderdeel kunnen uitmaken&#13;
van een exploitatieplan blijft de contractsvrijheid volledig gehandhaafd.10&#13;
Artikel 6.24 vertoont ook een belangrijk verband met de zogenaamde motie-Geluk,11&#13;
die als doel heeft een stimulans te bieden aan overheden en marktpartijen om mee te&#13;
werken aan gebiedsplannen waarin de bouw van woningen en de aanleg van bedrijventerreinen&#13;
worden gecombineerd met de aanleg van maatschappelijke functies.&#13;
Daarvoor dient een privaatrechtelijk instrument te worden ingevoerd waarmee provincies&#13;
en gemeenten in het kader van een gebiedsplan in een overeenkomst over een&#13;
planologische wijziging ten behoeve van rode functies de voorwaarde kunnen opnemen,&#13;
dat door de betrokken (markt)partijen tevens andere maatschappelijk belangrijke&#13;
functies zoals natuur, recreatie, waterberging, infrastructuur en culturele voorzieningen&#13;
worden gefinancierd. De betrokken marktpartijen en overheden kunnen in zo’n&#13;
overeenkomst op vrijwillige basis de wijze van financiering en realisatie van de verschillende&#13;
functies uitwerken. Een voorbeeld van een dergelijke (thans) buitenwettelijke&#13;
regeling is de zogenaamde Ruimte voor ruimte regeling, krachtens welke regeling bijvoorbeeld&#13;
in ruil voor de duurzame sloop van agrarische bedrijfsgebouwen elders op&#13;
passende locaties één of meer compensatiewoningen kunnen worden gebouwd. Dergelijke&#13;
privaatrechtelijke afspraken wil men thans van een wettelijke basis voorzien.&#13;
In artikel 6.24 is daarom aangegeven dat burgemeester en wethouders in overeenkomsten&#13;
over grondexploitatie afspraken kunnen opnemen over bijdragen aan ruimtelijke&#13;
ontwikkelingen. Onder het begrip “ruimtelijke ontwikkelingen” kan de in de&#13;
motie genoemde aanleg van maatschappelijke functies worden geschaard.12 Die ruim-&#13;
telijke ontwikkelingen kunnen overigens buiten de directe omgeving van de locatie&#13;
liggen. De provincie of gemeente moet de koppeling van de rode ontwikkeling en de&#13;
financiering en realisatie van de maatschappelijke functie in zijn ruimtelijk beleid wel&#13;
onderbouwen.&#13;
De Memorie van Toelichting haast zich te benadrukken dat uit het creëren van de&#13;
mogelijkheid om te contracteren over bijdragen aan ruimtelijke ontwikkelingen niet&#13;
mag worden afgeleid dat het mogelijk zou zijn planologische wijzigingen te kopen.13&#13;
De publiekrechtelijke besluitvorming en afweging van verzoeken om planologische&#13;
medewerking dienen telkens plaats te vinden op basis van planologische overwegingen.&#13;
De financieel-economische uitvoerbaarheid van het plan speelt hooguit een rol&#13;
als randvoorwaarde.&#13;
In dit verband wijs ik ten slotte nog op de verplichting die het wetsvoorstel in artikel&#13;
6.24 lid 3 voor de gemeenten in het leven roept om binnen twee weken na het sluiten&#13;
van een (verhaals)overeenkomst daarvan kennis te geven in een door de gemeente uitgegeven&#13;
blad of in een dag-, nieuws- of huis-aan-huisblad. Op het niet naleven van deze&#13;
publicatieplicht stelt de wet overigens – zoals ook de Raad van State terecht heeft opgemerkt14&#13;
– geen sanctie.&#13;
3 Werking van de wet&#13;
3.1 Exploitatieplan&#13;
3.1.1 Inhoud&#13;
Centraal in de grondexploitatiewet staat het exploitatieplan, dat hiervoor al enkele&#13;
malen is genoemd. Dit plan vormt het toetsingskader voor het kostenverhaal.&#13;
In artikel 6.13 lid 1 zijn de minimumeisen voor een exploitatieplan opgenomen. Verplicht&#13;
onderdeel is een kaart van het exploitatiegebied. De grenzen van het exploitatiegebied&#13;
moeten zodanig worden getrokken dat alle onderdelen van de desbetreffende&#13;
grondexploitatie daarbinnen vallen. Een exploitatieplan moet tevens een omschrijving&#13;
bevatten van de werken en werkzaamheden die in het kader van de grondexploitatie in&#13;
het exploitatiegebied moeten worden uitgevoerd, meer concreet het bouwrijp maken,&#13;
de aanleg van nutsvoorzieningen en het inrichten van de openbare ruimte. Ten slotte&#13;
mag ook een exploitatieopzet niet ontbreken.&#13;
In lid 2 van artikel 6.13 worden vervolgens enkele facultatieve onderdelen van een&#13;
exploitatieplan opgesomd. Het gaat daarbij om een kaart waarop is aangegeven zowel&#13;
het voorgenomen grondgebruik als de gronden die de gemeente beoogt te verwerven.&#13;
Daarnaast kunnen in het plan nog eisen worden gesteld ten aanzien van de hiervoor al&#13;
genoemde werken en werkzaamheden in het exploitatiegebied.&#13;
3.1.2 Totstandkoming&#13;
Voor de procedure betreffende de totstandkoming van het exploitatieplan is aansluiting&#13;
gezocht bij afdeling 3.4 van de Algemene wet bestuursrecht (hierna: Awb). Dat&#13;
houdt in dat burgemeester en wethouders in een dagblad of plaatselijk nieuwsblad&#13;
meedelen dat een ontwerp-exploitatieplan ter visie wordt gelegd en belanghebbenden&#13;
daarover een zienswijze kunnen indienen bij de gemeenteraad. Volgens artikel 6.14 lid&#13;
1 van het wetsvoorstel wordt daarnaast aan de kadastrale eigenaren van gronden binnen&#13;
het exploitatiegebied een individuele kennisgeving van terinzagelegging gedaan.&#13;
Het ontwerp dient vervolgens gedurende zes weken ter visie te worden gelegd, waarna&#13;
de raad mede op basis van de ingekomen zienswijzen het plan vaststelt. Burgemeester&#13;
en wethouders doen binnen vier weken nadat het exploitatieplan is vastgesteld&#13;
schriftelijk mededeling daarvan aan de eigenaren van de gronden binnen het&#13;
exploitatiegebied, waarbij tevens wordt gewezen op de (hernieuwde) terinzagelegging&#13;
en de termijn waarbinnen beroep kan worden ingesteld.&#13;
De rechtsbescherming tegen het exploitatieplan is gekoppeld aan de rechtsbescherming&#13;
die openstaat tegen het planologische besluit waarop dit plan voortbouwt. Is&#13;
het exploitatieplan gelijktijdig vastgesteld met een bestemmingsplan, dan zal – evenals&#13;
dat voor het bestemmingsplan geldt – ook tegen het exploitatieplan slechts beroep&#13;
openstaan bij de Afdeling bestuursrechtspraak van de Raad van State. Is het exploitatieplan&#13;
echter gekoppeld aan een projectbesluit, dan zal eerst de gang naar de sector&#13;
bestuursrecht van de rechtbank moeten worden gemaakt alvorens hoger beroep bij de&#13;
Afdeling mogelijk is.15&#13;
Een dergelijke koppeling laat onzekerheid bestaan over de vraag of in geval het ene&#13;
plan (of besluit) geheel of gedeeltelijk onderuit gaat, het andere plan ook geheel of&#13;
gedeeltelijk moet sneuvelen. Een appellant zou door alleen beroep aan te tekenen&#13;
tegen het exploitatieplan, maar niet het bestemmingsplan, in theorie kunnen bereiken&#13;
dat hij de nieuwe bestemming kan uitvoeren, terwijl de gemeentelijke exploitatie&#13;
onderuitgaat. Om dat te voorkomen, is in artikel 8.3 lid 4 Wro16 bepaald dat een&#13;
exploitatieplan en een daaraan gekoppeld bestemmingsplan of projectbesluit voor de&#13;
mogelijkheid en behandeling van het beroep worden aangemerkt als één besluit.&#13;
3.1.3 Herziening&#13;
Het zal bekend zijn dat de ontwikkeling van in het bijzonder grote bouwlocaties een&#13;
langdurig en ingewikkeld proces is. Vanaf het moment van de eerste grondverwerving&#13;
tot het tijdstip waarop daadwerkelijk een begin wordt gemaakt met de bouw verstrijken&#13;
dikwijls vele jaren. Tijdens die langdurige periode van exploitatie worden vrijwel&#13;
altijd afwijkingen van eerdere ramingen geconstateerd in de vorm van tegenvallers&#13;
(bijvoorbeeld een laattijdig ontdekte nieuwe bodemverontreiniging) of meevallers&#13;
(bijvoorbeeld de mogelijkheid van een minder dure saneringswijze). Ook kunnen de&#13;
grondexploitatieopzet en de stedenbouwkundige opzet verouderd raken als gevolg&#13;
van een wijziging in de marktvraag of in de maatschappelijke behoeften. Periodieke&#13;
aanpassing van het exploitatieplan is daarom onontkoombaar.&#13;
In het wetsvoorstel is gekozen voor een verplichte jaarlijkse herziening. Artikel 6.15&#13;
lid 1 bepaalt dat in beginsel bij die herziening dezelfde procedure wordt gevolgd als&#13;
bij de eerste vaststelling. Om bij een beperkte herziening onnodige bestuurs- en&#13;
administratieve lasten te voorkomen, kan volgens het tweede lid worden volstaan met&#13;
een lichtere procedure wanneer de herziening niet-structurele wijzigingen betreft. In&#13;
een dergelijke situatie worden de belangen van eigenaren en derden niet aangetast&#13;
door het ontbreken van een zienswijzenprocedure. Om enig inzicht te bieden in het&#13;
begrip “niet-structurele wijzigingen”, zijn in het wetsvoorstel enkele wijzigingen&#13;
opgesomd waarvan in elk geval kan worden aangenomen dat ze niet-structureel van&#13;
aard zijn.17&#13;
De eigenaren die al over een bouwvergunning beschikken, kunnen uiteraard niet&#13;
worden geconfronteerd met een extra bijdrage. Dat zou strijdig zijn met het beginsel&#13;
van rechtszekerheid. Hun bijdrage is vastgesteld bij de vergunningverlening op basis&#13;
van het toen vigerende exploitatieplan. Nadat het exploitatieplan is aangepast, zal de&#13;
gemeente uiteraard wel de nieuwe vergunningaanvragen op basis van dat herziene plan&#13;
moeten behandelen. Het is zeker niet uit te sluiten dat het kostenverhaal zoals dat&#13;
wordt voorzien in die nieuwe vergunningen verschilt van het kostenverhaal dat andere&#13;
exploitanten in het gebied eerder hadden ondervonden op basis van de vorige exploitatieopzet.&#13;
Die nieuwe opzet kan uiteraard voordeliger zijn, maar ook nadeliger.&#13;
3.2 Kosten&#13;
Zoals hiervoor al bij herhaling is opgemerkt, heeft in het verleden veel onduidelijkheid&#13;
bestaan over de aard van de kosten die de gemeente op de grondeigenaar en/of&#13;
ontwikkelaar kan verhalen. Om alle discussie op dit punt zoveel mogelijk uit te sluiten,&#13;
zal in het kader van de grondexploitatiewet bij algemene maatregel van bestuur&#13;
een limitatieve lijst met kostensoorten worden vastgesteld. Voor die lijst wordt als&#13;
uitgangspunt gehanteerd een kostensoortenlijst die is samengesteld door VNG en&#13;
Neprom.18 Een concept voor deze lijst is gevoegd als bijlage 2 bij de Memorie van&#13;
Toelichting.&#13;
De verhaalbare kosten betreffen – dat behoeft geen toelichting – in de eerste plaats&#13;
de kosten die in het kader van de grondexploitatie gemaakt worden om de desbetreffende&#13;
locatie te kunnen ontwikkelen. Het gaat dan om de welhaast klassieke kosten&#13;
van (het uitvoeren van) grondwerken, het bouwrijp maken, de aanleg van riolering en&#13;
infrastructuur en groenvoorzieningen.19 De kosten van gebouwen en maatschappelijke&#13;
voorzieningen – bijvoorbeeld kinderopvang en scholen – vallen buiten het&#13;
kostenverhaal. In de Toelichting wordt een uitzondering gemaakt voor gebouwen&#13;
“ten behoeve van infrastructuur en dergelijke”. Ik neem aan dat men daarbij bijvoorbeeld&#13;
denkt aan een metrostation of een bushokje. Zij zullen in de praktijk dan ook&#13;
niet veelvuldig voorkomen. Het gaat in de voornoemde gevallen overigens steeds om&#13;
de aanlegkosten en uitdrukkelijk niet (ook) om de kosten van beheer, onderhoud of&#13;
vervanging van voorzieningen. Diezelfde benadering kennen wij al vanuit de baatbelasting.&#13;
20 Op de lijst figureren (sub l) ook de kosten van planschade.&#13;
Niet alle kosten ten behoeve van het exploitatiegebied worden echter in het gebied zelf&#13;
gemaakt. Ook buiten dat gebied kunnen kosten ontstaan die geheel of gedeeltelijk zijn&#13;
toe te rekenen aan de exploitatie.21 Dergelijke kosten staan bekend onder de noemer&#13;
bovenwijkse kosten. Drie “typen” van bovenwijkse kosten worden in de Memorie van&#13;
Toelichting onderscheiden, namelijk de kosten (i) van werken en werkzaamheden buiten&#13;
het gebied (mede) ten behoeve van dat gebied,22 (ii) van compensatie buiten het&#13;
gebied van verloren gegane waarden in het gebied23 en (iii) van aan de exploitatie toe te&#13;
rekenen negatieve externe effecten buiten het exploitatiegebied.24&#13;
Daarnaast kunnen ook kosten die aan de gemeente worden opgelegd door hogere&#13;
overheden en die tot nut zijn van het exploitatiegebied, verhaalbaar zijn. Te denken&#13;
valt aan voorzieningen in stationsgebieden en bij infrastructuur, zoals het aanleggen&#13;
van een afrit van een rijksweg.&#13;
Al deze kostensoorten zijn in beginsel onder de grondexploitatiewet verhaalbaar.&#13;
Daarbij gelden dan wel drie toetsingscriteria, die kunnen worden afgeleid uit artikel&#13;
6.13 lid 5.25 In de eerste plaats moet de grondexploitatie nut ondervinden van de te&#13;
treffen voorzieningen en maatregelen. Veelal betreft het fysieke nut voor het exploitatiegebied.&#13;
Bij maatregelen zoals het opheffen van stankcirkels en bij compensatie buiten&#13;
het gebied schuilt het profijt in het feit dat dankzij deze ingrepen een groter gebied&#13;
ontwikkeld kan worden. Dit is het profijtcriterium, waarin duidelijk de echo van de&#13;
baatbelasting weerklinkt. In de tweede plaats moet er een causaal verband bestaan: de&#13;
kosten zouden niet gemaakt worden zonder het plan, of de kosten worden mede&#13;
gemaakt ten behoeve van het plan. Dit is het toerekenbaarheidscriterium. Ten slotte&#13;
worden, als meerdere locaties profijt hebben van een voorziening, de kosten naar rato&#13;
verdeeld: naarmate een locatie er meer profijt van heeft, draagt deze meer bij aan de&#13;
kosten. Dit is het proportionaliteitscriterium. Aan de hand van deze criteria moet de&#13;
uiteindelijke verhaalbaarheid van de kosten worden bepaald.&#13;
3.3 Inbrengwaarden&#13;
Niet alleen de kosten, ook de inbrengwaarden van de gronden in het exploitatiegebied&#13;
maken deel uit van de exploitatieopzet. De inbrengwaarde moet objectief worden&#13;
vastgesteld. Dit betekent dat geobjectiveerd moet worden van de werkelijk betaalde&#13;
prijzen. Omdat bij de grondexploitatie wordt uitgegaan van vrijwillige exploitatie&#13;
door particuliere eigenaren zoekt het wetsvoorstel aansluiting bij de grondwaarde&#13;
zoals men die bij taxaties onder de Wet voorkeursrecht gemeenten (hierna: Wvg) hanteert.&#13;
Meer concreet verwijst artikel 6.14 lid 4 naar de waardering krachtens de artikelen&#13;
40b tot en met 40f Onteigeningswet.&#13;
In geval men te maken heeft met onteigende gronden kan een dergelijke bepaling van&#13;
de inbrengwaarde tot problemen leiden. Niet ondenkbaar is namelijk dat de onteigeningsvergoeding&#13;
hoger uitvalt dan de waardering zoals die onder de Wvg zou zijn&#13;
geschied. Dat betekent dat de gemeente dan zou blijven zitten met niet verhaalbare&#13;
kosten, terwijl deze kosten wel noodzakelijk waren voor de grondexploitatie. Daarom&#13;
bepaalt artikel 6.13 lid 4 dat bij percelen die onteigend zijn of waarvoor een onteigeningsbesluit&#13;
is genomen, de inbrengwaarde gelijk wordt gesteld met de schadeloosstelling&#13;
ingevolge de Onteigeningswet.&#13;
3.4 Opbrengsten&#13;
Om de omvang van de te verhalen kosten te bepalen, is uiteraard eveneens van belang&#13;
de opbrengsten van de exploitatie in kaart te brengen. Tot die opbrengsten rekent de&#13;
grondexploitatiewet (de ramingen van) de opbrengst uit subsidies en bijdragen van&#13;
derden,26 de opbrengst uit uitgifte van gronden en – als restcategorie – de opbrengst&#13;
van andere dan de eerder bedoelde kostenelementen, voor zover deze worden verkregen&#13;
of toegekend in verband met het in exploitatie brengen van gronden die in de&#13;
naaste toekomst voor bebouwing in aanmerking komen.27&#13;
3.5 Omvang van verhaal&#13;
De aan het exploitatiegebied toe te rekenen kosten worden vastgesteld door de totale&#13;
kosten van de grondexploitatie (inclusief de inbrengwaarden van de gronden) bij&#13;
elkaar op te tellen.&#13;
Van dit totale bedrag worden afgetrokken de bovenomschreven subsidies en&#13;
opbrengsten van derden. De bepaling van het bedrag dat ten hoogste kan worden verhaald,&#13;
geschiedt vervolgens door de verhaalbare kosten van de grondexploitatie af te&#13;
zetten tegen de opbrengsten daarvan. Als de verhaalbare kosten hoger zijn dan die&#13;
opbrengsten vormt het bedrag aan opbrengsten de bovengrens voor het verhaal. Dit&#13;
betekent dat een exploitatietekort in beginsel voor rekening van de gemeente blijft.&#13;
Zijn de verhaalbare kosten echter lager dan de opbrengsten, dan vormen die lagere&#13;
kosten de bovengrens. Uitgangspunt is immers dat kostenverhaal geen instrument&#13;
van baatafroming mag worden.&#13;
De verhaalbare kosten worden omgeslagen over het gehele exploitatiegebied. Bij die&#13;
omslag wordt een onderscheid aangebracht in zogenaamde uitgiftecategorieën. Die&#13;
categorieën worden bepaald met toepassing van het hiervoor al genoemde profijtbeginsel,&#13;
evenals het draagkrachtbeginsel. Die toepassing komt er kort gezegd op&#13;
neer dat de categorieën met de hoogste opbrengst ook het meest zullen moeten bijdragen&#13;
aan de kosten van de grondexploitatie. Zou deze vorm van compensatie niet&#13;
worden toegepast, dan zou dat ertoe leiden dat bijvoorbeeld de vrije kavels zeer&#13;
winstgevend worden, maar de sociale woningbouwkavels juist verliesgevend. Naar&#13;
verwachting wordt dan de sociale woningbouw niet (althans niet door de private&#13;
eigenaren) ontwikkeld, zodat de gemeente uiteindelijk blijft zitten met een tekort op&#13;
de grondexploitatie.&#13;
Het is aan de gemeente om te bepalen in welke verhouding de verschillende uitgiftecategorieën&#13;
de kosten moeten dragen.28 Deze verhouding zal afhankelijk zijn van de&#13;
uitgifteprijs: de hoogste uitgifteprijs rechtvaardigt de hoogste kostenbijdrage. Desgewenst&#13;
kan verder gedifferentieerd worden binnen uitgiftecategorieën, afhankelijk van&#13;
de ligging, oppervlakte en inhoud. Complicatie vormt daarbij de omstandigheid dat&#13;
er bij de verschillende uitgiftecategorieën verschillende eenheden worden gehanteerd:&#13;
woningen worden gemeten in aantallen, bedrijfsterreinen in vierkante meters uitgeefbaar&#13;
terrein en kantoren in vierkante meters bruto vloeroppervlakte. Om de kosten&#13;
op adequate wijze te kunnen omslaan, moeten die verschillende soorten eenheden&#13;
worden omgezet in een identieke teleenheid. Zo kan een teleenheid bestaan uit één&#13;
woning, 100 m2 bedrijfsterrein, 100 m2 tuin of 100 m2 bruto vloeroppervlak kantoor.&#13;
Elke uitgiftecategorie krijgt vervolgens een gewicht per eenheid. Bijvoorbeeld een&#13;
goedkope woning krijgt 1, een volkstuin 0,1, een standaard vrije sectorwoning 4 en&#13;
een school 1. Men noemt dit “gewogen eenheden”. Deze gewogen eenheden, die per&#13;
categorie in het exploitatiegebied gerealiseerd worden, worden bij elkaar opgeteld en&#13;
gedeeld door de totale kosten. Vervolgens kan op eenvoudige wijze per exploitant de&#13;
verschuldigde exploitatiebijdrage berekend.29&#13;
Nu bij het opleggen van de exploitatiebijdrage op basis van een exploitatieplan steeds&#13;
zal moeten worden gewerkt met ramingen is het alleszins mogelijk dat de werkelijk&#13;
gemaakte kosten van de grondexploitatie in werkelijkheid hoger of lager uitvallen dan&#13;
geraamd. De bijdrage van de exploitant in de exploitatiekosten is inmiddels bepaald&#13;
op basis van die ramingen, zodat de voor- en nadelen van een achteraf onjuist gebleken&#13;
raming in beginsel aan de gemeente zullen toevallen. Zoals terecht in de Memorie&#13;
van Toelichting wordt opgemerkt,30 past het echter niet bij een systeem van kostenverhaal&#13;
om méér kosten te verhalen dan daadwerkelijk worden gemaakt. Dat uitgangspunt&#13;
zou pleiten voor een systeem waarin uiteindelijk wordt afgerekend op&#13;
basis van werkelijk gemaakte kosten. Nadeel van een dergelijk systeem is echter de&#13;
onzekerheid voor de vergunninghouder die dan immers in een (veel) later stadium&#13;
nog kan worden geconfronteerd met een naheffing zonder dat hij daarop enige&#13;
invloed kan uitoefenen. Voornamelijk om die reden kiest het wetsvoorstel ervoor het&#13;
risico van een ongunstige eindafrekening bij de gemeente te laten. Alleen het voordelige&#13;
eindsaldo van de kosten van een grondexploitatie komt voor verrekening in&#13;
aanmerking.&#13;
Artikel 6.20 lid 3 bepaalt dat niet élke meevaller in de totale kosten van de grondexploitatie&#13;
door de gemeente met de vergunninghouders hoeft te worden gedeeld.&#13;
Slechts in geval een herberekende exploitatiebijdrage meer dan vijf procent lager is&#13;
dan een betaalde exploitatiebijdrage, betaalt de gemeente binnen een maand na vaststelling&#13;
van de eindafrekening het verschil voor zover het die vijf procent te boven&#13;
gaat naar evenredigheid terug aan degene die ten tijde van de betaling van de bijdrage&#13;
(of een gedeelte daarvan) houder was van de betreffende bouwvergunning.&#13;
3.6 Verhaal via bouwvergunning&#13;
Het daadwerkelijke kostenverhaal vindt plaats via de bouwvergunning. Dat betekent&#13;
dus dat zo lang geen vergunning wordt aangevraagd, verhaal op grond van de grondexploitatiewet&#13;
nog niet aan de orde kan zijn.&#13;
De indieningvereisten voor een aanvraag om een bouwvergunning zijn opgenomen in&#13;
het Besluit indieningvereisten aanvraag bouwvergunning.31 Dat besluit zal worden&#13;
aangevuld voor wat betreft de aanvraag van een bouwvergunning die betrekking heeft&#13;
op een bouwplan waaraan voorschriften inzake de grondexploitatie kunnen worden&#13;
verbonden.32&#13;
Ook de Woningwet wordt aangevuld met de bepaling dat een bouwvergunning&#13;
moet worden geweigerd bij strijd met een exploitatieplan. In de Toelichting33 wordt&#13;
als voorbeeld genoemd de omstandigheid dat de exploitatie of de aanleg van noodzakelijke&#13;
voorzieningen van het gehele exploitatiegebied nog niet verzekerd is en de&#13;
gemeente zich hierdoor geplaatst ziet voor ofwel onevenredige kosten, ofwel een niet&#13;
doeltreffende uitbreiding van de bebouwing of herinrichting. Uit een oogpunt van&#13;
rechtszekerheid en gelet op het limitatief-imperatieve stelsel van de bouwvergunning&#13;
wordt het onwenselijk geacht dat deze weigeringsgronden worden geformuleerd als&#13;
discretionaire weigeringsgronden. Zij kunnen echter grotendeels worden vertaald en&#13;
geobjectiveerd in bepalingen over faseringen van de werkzaamheden en koppelingen&#13;
tussen verschillende onderdelen van de exploitatievergunning. In het wetsvoorstel is&#13;
daarom bepaald dat in het exploitatieplan dergelijke faseringen en koppelingen kunnen&#13;
worden aangebracht.&#13;
Burgemeester en wethouders kunnen, aldus artikel 6.17, aan de bouwvergunning&#13;
voorschriften verbinden om te verzekeren dat het kostenverhaal ook daadwerkelijk&#13;
zal kunnen plaatsvinden. Zo zal in de eerste plaats aan de vergunning het voorschrift&#13;
kunnen worden verbonden dat een bepaald bedrag aan kostenverhaal verschuldigd is.&#13;
Tevens zal een betalingstermijn kunnen worden opgenomen. Op verzoek van de aanvrager&#13;
kunnen burgemeester en wethouders een betalingsregeling opnemen, waaraan&#13;
de voorwaarde kan worden verbonden dat de vergunninghouder zekerheid stelt voor&#13;
de betaling van de verschuldigde exploitatiebijdrage, bijvoorbeeld in de vorm van een&#13;
onvoorwaardelijke bankgarantie, een concerngarantie of een hypotheek.&#13;
Ten aanzien van de bedragen per vergunningaanvraag die uit de hiervoor weergegeven&#13;
berekeningsmethodiek voortvloeien, bepaalt artikel 6.19 dat daarvan nog verschillende&#13;
bedragen worden afgetrokken om tot het bedrag van de uiteindelijke bijdrage te&#13;
komen. In de eerste plaats wordt de inbrengwaarde van het eigen perceel op de verschuldigde&#13;
bijdrage in mindering gebracht, omdat die eigen gronden immers niet&#13;
worden ingebracht. Voorts worden door de eigenaar van het perceel in verband met&#13;
de exploitatie gemaakte kosten in mindering gebracht, omdat deze kosten niet door&#13;
de gemeente zijn gemaakt, hoewel daarvan wel was uitgegaan bij de berekening in het&#13;
exploitatieplan. De voor rekening van de eigenaar van het perceel komende kosten&#13;
kunnen overigens niet hoger zijn dan de betreffende kosten volgens de grondexploitatieopzet.&#13;
Het is dus niet relevant of de kosten voor de uitvoerende exploitant in&#13;
werkelijkheid hoger zijn dan de in de exploitatieopzet opgenomen raming.&#13;
3.7 Aantekening&#13;
De koper van bijvoorbeeld een woning gelegen binnen het gebied dat wordt bestreken&#13;
door het exploitatieplan zal er belang bij hebben om te weten of op de houder van de&#13;
bouwvergunning voor die woning de verplichting rust een exploitatiebijdrage te voldoen.&#13;
Om die reden wordt in de Memorie van Toelichting34 aangegeven dat de exploitatiebijdrage&#13;
zal worden beschouwd als een beperkingenbesluit in de zin van artikel 2&#13;
van de Wet kenbaarheid publiekrechtelijke beperkingen35 (hierna: de Wkpb) en bij&#13;
algemene maatregel van bestuur als zodanig zal worden aangewezen. Bij raadpleging&#13;
van het (gemeentelijk) openbaar register kan de koper dan controleren of nog een&#13;
exploitatiebijdrage moet worden voldaan. De Toelichting laat na om expliciet te vermelden&#13;
wie die aantekening moet doen maken. Uit artikel 3 lid 1 juncto 7 lid 1 Wkpb&#13;
blijkt dat die taak rust op burgemeester en wethouders.&#13;
Van belang hierbij is te signaleren dat de rechtsgeldigheid van een besluit niet wordt&#13;
aangetast indien het ten onrechte niet, op een onjuiste wijze of onvolledig is ingeschreven&#13;
en geregistreerd. Het is daarom van belang dat de positie van de raadpleger&#13;
met waarborgen wordt omkleed. Zou dat niet het geval zijn, dan draagt de raadpleger&#13;
het risico van een ontbrekende, onjuiste of onvolledige inschrijving. In de Wkpb is&#13;
daarom in artikel 13 bepaald dat de gemeente aansprakelijk is voor schade die wordt&#13;
veroorzaakt doordat een beperkingenbesluit – kort gezegd – niet, onjuist of ontijdig&#13;
is ingeschreven.&#13;
De Wkpb treedt naar verwachting op 1 januari 2007 in werking, ook het beoogde&#13;
tijdstip van inwerkingtreding van de Wro, met inbegrip van het onderhavige wetsvoorstel.&#13;
Mocht blijken dat de Wkpb op een later tijdstip in werking zal treden dan&#13;
de Wro, dan zal in de Invoeringswet Wro een tijdelijke wettelijke regeling van dit&#13;
onderwerp worden opgenomen.36&#13;
4 Knelpunten&#13;
De grondexploitatiewet is in omvang beperkt. Dat kan een voordeel zijn. Helaas&#13;
blijkt die bondigheid in dit geval ertoe te leiden dat niet alle onderdelen van de wet&#13;
even bevattelijk zijn en dat de wet niet op alle relevante vraagpunten een passend antwoord&#13;
verschaft. Ten aanzien van een eerste versie van het wetsvoorstel oordeelde de&#13;
Raad van State streng dat dit voorstel “een nieuw publiekrechtelijk instrument aan&#13;
het bestaande instrumentarium voor kostenverhaal toevoegt, waaraan op een gecompliceerde&#13;
en weinig duidelijke wijze vorm is gegeven.”37 Hoewel in het thans voorliggende&#13;
voorstel met een groot aantal van de kritiekpunten van de Raad van State rekening&#13;
is gehouden, signaleer ik toch nog enkele gevaarlijke wakken in het gladde ijs.&#13;
4.1 Uitgangspunten&#13;
In de eerste plaats heb ik moeite met de uitgangspunten van het wetsvoorstel. Naar&#13;
mijn smaak wordt te gemakkelijk de optie van een verbetering van de huidige (twee)&#13;
verhaalsinstrumenten terzijde geschoven. De Memorie van Toelichting merkt ten aanzien&#13;
van die mogelijke aanpassing op:38&#13;
“Aanpassing van het privaatrechtelijk instrumentarium biedt onvoldoende soelaas. Een&#13;
adequate aanpassing vereist dat free riders gedwongen kunnen worden mee te doen. Een&#13;
algemeen verbindend verklaring van overeenkomsten [bedoeld zijn de exploitatieovereenkomsten,&#13;
JAMAS] is gezien het locatiespecifieke karakter echter niet uitvoerbaar. Voor het&#13;
publiekrechtelijk instrumentarium is eerst overwogen of een aanpassing van de baatbelasting&#13;
toereikend zou zijn. De baatbelasting zou voor ontwikkelingslocaties een afdoende kostenverhaalinstrument&#13;
kunnen vormen, indien de volgende elementen worden toegevoegd:&#13;
kostenverhaal van openbare voorzieningen, welke door particuliere eigenaren worden aangelegd,&#13;
differentiatie naar uitgifteprijzen en inbrengwaarden, uitbreiding van de verhaalbare&#13;
kosten met kosten van bovenwijkse voorzieningen, planschade en plankosten en het buiten&#13;
beschouwing kunnen laten van bestaande bebouwing. Dit staat echter op gespannen voet&#13;
met de wijze waarop deze belasting zich heeft ontwikkeld en wordt toegepast. In feite zou&#13;
er dan een min of meer nieuw instrument worden geïntroduceerd onder de vertrouwde&#13;
naam van de baatbelasting. Doorslaggevend is evenwel dat een belasting zich niet leent voor&#13;
het regelen van binnenplanse verevening en het stellen van kwalitatieve locatie-eisen. Een&#13;
ander instrument is dan ook noodzakelijk.”&#13;
Deze bezwaren kunnen mij niet overtuigen. De thans als bijlage bij het wetsvoorstel&#13;
gevoegde kostensoortenlijst had ook als kader kunnen worden gebruikt voor verhaal&#13;
via de exploitatieovereenkomst of de baatbelasting. Daarmee zou het spectrum aan te&#13;
verhalen kosten gelijk zijn aan het nu voorgestelde spectrum. De kwestie van de “free&#13;
riders”– waar ik hieronder nog nader op terugkom – kan volgens mij via de baatbelasting&#13;
evengoed worden aangepakt als via de bouwvergunning. Misschien zelfs wel&#13;
beter. Waarom de baatbelasting zich niet zou lenen voor binnenplanse verevening&#13;
maakt de Toelichting verder niet duidelijk. Ik zie niet in welke belastingbeginsel zich&#13;
ertegen zou verzetten om – net als nu in de grondexploitatiewet wordt voorgesteld –&#13;
de sterkste schouders de zwaarste lasten te laten dragen, meer in het bijzonder de&#13;
meest aantrekkelijk bestemmingen te laten bijdragen in de ontwikkeling van de minder&#13;
aantrekkelijke locaties (binnen hetzelfde gebied). Een vereenvoudiging van het&#13;
systeem van baatbelasting – die dan bijvoorbeeld exploitatiebelasting kan worden&#13;
gedoopt – zou inzet van dat dwangmiddel aantrekkelijker kunnen maken.&#13;
Overigens lijkt mij onjuist de in de Memorie van Toelichting neergelegde gedachte&#13;
dat de baatbelasting na invoering van de grondexploitatiewet zal worden gemarginaliseerd&#13;
tot inzet in die gevallen waarin aanvraag van een bouwvergunning door een&#13;
particulier niet aan de orde kan zijn.39 Ook in de gevallen waarin om welke reden dan&#13;
ook – waarover hieronder nader – geen exploitatieplan is vastgesteld, zal de baatbelasting&#13;
een belangrijke rol blijven vervullen.&#13;
De magere verantwoording voor de door de regering gemaakte keuze in de Memorie&#13;
van Toelichting klemt te meer in het licht van de door de regering duidelijk beoogde&#13;
kruistocht tegen de vermaledijde “free riders”, zij die profiteren van nieuwe ontwikkelingen&#13;
zonder zelf een financiële bijdrage daaraan te (willen) leveren. Juist het voorstel&#13;
voor de grondexploitatiewet laat immers een (belangrijk) deel van die free riders&#13;
toch ongemoeid. Profijt bij een ontwikkeling zal immers niet alleen toevallen aan zij&#13;
die actief die ontwikkeling mede realiseren – en dan via de exploitatiebijdrage daaraan&#13;
meebetalen – maar ook aan de omwonenden die volstrekt passief blijven ten aanzien&#13;
van die ontwikkeling. Ook hun eigendom zal mogelijk een waardestijging ondervinden&#13;
van de nieuwe ontwikkelingen. Waar zij via de baatbelasting een heffing moeten&#13;
betalen over die objectief te bepalen baat, blijven zij in de grondexploitatiewet geheel&#13;
buiten schot. Dat laatste zal ongetwijfeld een politieke keuze zijn,40 maar het lijkt mij&#13;
goed die keuze dan ook expliciet te maken in de Toelichting en niet te suggereren dat&#13;
onder het voorgestelde nieuwe systeem al diegenen die profiteren van die nieuwe ontwikkelingen&#13;
ook daaraan meebetalen.&#13;
4.2 Bouwplan&#13;
Zoals hiervoor al vermeld, bepaalt artikel 6.12 lid 1 dat de gemeenteraad een exploitatieplan&#13;
vaststelt voor “gronden waarop een bij algemene maatregel van bestuur aangewezen&#13;
bouwplan is voorgenomen”. De wet geeft echter in het geheel geen antwoord&#13;
op de voor de hand liggende vraag welke de bouwplannen zijn die een exploitatieplan&#13;
(kunnen) rechtvaardigen. Ook de Raad van State heeft begrijpelijkerwijs deze vraag&#13;
opgeworpen,41 waarop de Memorie van Toelichting reageert met de opmerking:42&#13;
“Deze bouwplannen worden bij algemene maatregel van bestuur aangewezen. Het gaat&#13;
alleen om bouwplannen waarbij kostenverhaal en het stellen van locatie-eisen aan de orde&#13;
kunnen zijn. Dat zal vaak het geval zijn bij nieuwbouwplannen, maar kan ook voorkomen&#13;
bij forse uitbreidingen van bestaande gebouwen of bij verbouwingen gepaard gaande met&#13;
functiewijzigingen, bijvoorbeeld de omzetting van een fabriekspand in appartementen.”&#13;
Deze nadere omschrijving brengt niet veel opheldering. In het bijzonder blijft ongewis&#13;
wat de aard zal zijn van de beoogde algemene maatregel van bestuur. Denkbaar&#13;
– maar verre van wenselijk – lijkt dat periodiek nieuwe algemene maatregelen van&#13;
bestuur verschijnen waarin, bijvoorbeeld op verzoek van betrokken gemeenten,&#13;
steeds specifieke bouwplannen worden aangewezen waarop artikel 6.12 Wro van toepassing&#13;
is. Een dergelijke procedure is natuurlijk bijzonder omslachtig. Het ligt meer&#13;
voor de hand dat in een enkele algemene maatregel van bestuur bepaalde criteria worden&#13;
neergelegd aan de hand waarvan vervolgens in voorkomende gevallen kan worden&#13;
beoordeeld of het bouwplan kwalificeert als een plan waarvoor een exploitatieplan in&#13;
het leven kan worden geroepen. Die criteria zullen dan gezien de hiervoor weergegeven&#13;
passage uit de Memorie van Toelichting waarschijnlijk vooral betrekking hebben&#13;
op de omvang – zowel financieel als qua oppervlakte – van het betreffende bouwplan.&#13;
Indien de algemene maatregel van bestuur op laatstgenoemde wijze wordt vormgegeven,&#13;
betekent dit dat de betrokken gemeente in eerste instantie zelf zal moeten&#13;
beoordelen of haar bouwplan kwalificeert als een plan dat een exploitatieplan rechtvaardigt.&#13;
Ik zou menen dat daarmee ook de mogelijkheid wordt geopend voor&#13;
belanghebbenden – grondeigenaren in het te ontwikkelen gebied – om vervolgens&#13;
niet alleen rechtsmiddelen aan te wenden tegen de inhoud van het exploitatieplan,&#13;
maar tevens tegen het oordeel van de gemeente dat voor het betrokken gebied een&#13;
exploitatieplan mag worden vastgesteld. Om de kans op succes van een beroep met&#13;
laatstgenoemde strekking zoveel mogelijk te beperken, is het zaak de in de algemene&#13;
maatregel van bestuur op te nemen criteria zo te formuleren dat zij nauwelijks voor&#13;
discussie vatbaar zijn. Dat zal niet eenvoudig zijn.&#13;
4.3 Kosten&#13;
De Memorie van Toelichting stipuleert43 dat tot de verhaalbare kosten in beginsel alleen&#13;
maar behoren de aanlegkosten, dus niet ook de kosten van beheer, onderhoud of vervanging&#13;
van de voorzieningen. Voor wat betreft kosten van beheer en onderhoud ben&#13;
ik dat eens, maar met de kosten van vervanging heb ik moeite.&#13;
In de baatbelasting geldt als uitgangspunt dat kosten verhaalbaar zijn als zij verbonden&#13;
zijn aan voorzieningen die in vergelijking met de toestand waarin die voorzieningen&#13;
zich bij de oorspronkelijke inrichting of laatste herinrichting bevonden wezenlijk&#13;
veranderd zijn, waardoor zij naar inrichting, aard of omvang een wijziging hebben&#13;
ondergaan.44 Ik acht niet ondenkbaar dat in het kader van een binnenstedelijke herontwikkeling&#13;
in een oude wijk een verwaarloosd park wordt opgefleurd en met grafitti&#13;
bedekte lantaarnpalen en vuilnisbakken worden vervangen voor nieuwere en schone&#13;
modellen. In dat geval zouden – in theorie – de kosten van dit opknappen en deze&#13;
vervanging wel op de omringende grondeigenaren kunnen worden verhaald via de&#13;
baatbelasting, maar niet via de grondexploitatiebijdrage.&#13;
Dat zal zelfs het geval kunnen zijn na de mogelijke aanpassing van artikel 222&#13;
Gemeentewet om samenloop van verhaal via de bouwvergunning en de baatbelasting&#13;
te voorkomen. Volgens de Memorie van Toelichting45 zou die aanpassing namelijk&#13;
moeten inhouden dat kosten, die via een bouwvergunning zijn of behoren te worden&#13;
verhaald niet in aanmerking komen voor verhaal via de baatbelasting. De hiervoor&#13;
genoemde kosten blijken echter (op grond van de uitlatingen in de Memorie van Toelichting)&#13;
juist niet via de bouwvergunning te kunnen worden verhaald, zodat dan de&#13;
inzet van de baatbelasting onverkort mogelijk blijft. Een dergelijke discrepantie kan&#13;
mijns inziens niet de bedoeling zijn.&#13;
4.4 Rechtsbescherming&#13;
De rechtsbescherming in het nieuwe stelsel is betrekkelijk complex. Als het kostenverhaal&#13;
is geregeld via een exploitatieovereenkomst zullen geschillen tussen de exploitant&#13;
en de gemeente zijn onderworpen aan de rechtsmacht van de civiele rechter.&#13;
Tegen de baatbelasting staan in de voorfase bezwaar en vervolgens beroep bij de&#13;
rechtbank, hoger beroep bij het Hof en ten slotte cassatie open. Tegen een gelijktijdig&#13;
met een bestemmingsplan vastgesteld exploitatieplan kan ingevolge het voorgestelde&#13;
8.2 lid 1 sub f in eerste en enige aanleg beroep worden ingesteld bij de Afdeling&#13;
bestuursrechtspraak, en tegen een aan een projectbesluit gekoppeld plan bij de sector&#13;
bestuursrecht van de rechtbank met hoger beroep bij de Afdeling. Tegen de jaarlijkse&#13;
herziening van een exploitatieplan staat ten slotte in alle gevallen eveneens laatstgenoemde&#13;
vorm van rechtsbescherming open. Daarbij komt dat de verschillende&#13;
rechters zullen worden geconfronteerd met complexe en niet eenvoudig uit te leggen&#13;
bepalingen, wat het risico van uiteenlopende uitspraken oplevert. Ik vrees dat dit risico&#13;
in het nu voorgestelde stelsel onvermijdelijk is.&#13;
In het kader van de rechtsbescherming signaleer ik tevens, zoals hiervoor al beschreven,&#13;
dat de grondexploitatiewet ervan uitgaat dat de gemeente (eenzijdig) de inbrengwaarde&#13;
van de te exploiteren gronden vastlegt in het grondexploitatieplan. Tegen dit&#13;
plan – en naar ik aanneem ook tegen die waardering – staan bestuursrechtelijke&#13;
rechtsmiddelen open. Datzelfde geldt overigens voor de restitutieregeling van artikel&#13;
6.20 lid 3.&#13;
Dat is opvallend, nu in alle andere gevallen waarin tussen overheid en burger geschil&#13;
bestaat over kwesties van (grond)waardering de civiele rechter is aangewezen als&#13;
geschilbeslechter. Te denken valt aan de lijst van geldelijke regelingen in de Landinrichtingswet&#13;
en in de Reconstructiewet concentratiegebieden, de prijsvaststellingsprocedure&#13;
onder de Wet voorkeursrecht gemeenten en uiteraard de bepaling van de&#13;
schadeloosstelling onder de Onteigeningswet. In het kader van de discussie over&#13;
zowel de nieuwe Onteigeningswet46 als de Reconstructiewet concentratiegebieden47&#13;
hebben regering en parlement nogmaals uitdrukkelijk de keuze gemaakt om de beoordeling&#13;
van waarderingsvraagstukken bij de civiele rechter neer te leggen, met name in&#13;
het licht van de grote expertise van de civiele rechter op dit terrein en het gebrek aan&#13;
ervaring van de bestuursrechters. Tegen deze achtergrond verbaast het mij dat in het&#13;
wetsvoorstel zonder enige toelichting toch weer een (belangrijk) waarderingsvraagstuk&#13;
– zelfs een toepassing van bepalingen uit de Onteigeningswet – op het bord van de&#13;
bestuursrechter wordt gelegd. Dat klemt te meer nu het niet in de lijn der verwachting&#13;
ligt dat (met name) de Afdeling zich daadwerkelijk tot in detail zal willen buigen over&#13;
de waardering van gronden binnen een exploitatiegebied.&#13;
4.5 Herziening exploitatieplan&#13;
De grondexploitatiewet schrijft voor dat een eenmaal vastgesteld grondexploitatieplan&#13;
jaarlijks dient te worden herzien. De wet bevat echter geen sanctie voor het geval die&#13;
verplichting tot herziening niet wordt nageleefd. Toch kan een grondeigenaar daar&#13;
groot belang bij hebben. In de gevallen waarin na één of meer jaren duidelijk wordt dat&#13;
de aanvankelijke exploitatieopzet uitging van een (te) somber scenario zal een berekening&#13;
van de exploitatiebijdrage op basis van een herziene, meer positieve exploitatieopzet&#13;
voor de grondeigenaar immers voordelig zijn. Weliswaar zal de gemeente aan het&#13;
einde van de rit op grond van artikel 6.20 lid 3 overgaan tot terugbetaling van teveel&#13;
betaalde kosten, maar dat geldt alleen voorzover die kosten de drempel van vijf procent&#13;
verschil overschrijden. Binnen die bandbreedte van nul tot vijf procent kan berekening&#13;
van de bijdrage op basis van een nieuw plan dus wel degelijk aantrekkelijk zijn.&#13;
De vraag die het wetsvoorstel onbeantwoord laat, is hoe de exploitant de gemeente&#13;
kan bewegen tot een revisie van het exploitatieplan over te gaan. Nu tegen het exploitatieplan&#13;
zelf rechtsbescherming openstaat, mag worden aangenomen dat ook de weigering&#13;
een exploitatieplan vast te stellen of te herzien appellabel is. Het doorlopen&#13;
van die bestuursrechtelijke weg zal echter de nodige tijd vergen. Mijns inziens is het&#13;
ook de moeite waarde om te trachten de gemeente via een civielrechtelijk kort geding&#13;
te dwingen op straffe van dwangsom haar wettelijke verplichting tot jaarlijkse revisie&#13;
behoorlijk na te komen. Een dergelijk gebod lijkt te meer mogelijk nu het de civiele&#13;
rechter niet dwingt te treden in de beoordeling van beleidsmatige kwesties. De verplichting&#13;
tot herziening vloeit immers rechtstreeks voort uit de wet. De actie voor de&#13;
civiele rechter zal in elk geval sneller tot resultaat (kunnen) leiden en om die reden&#13;
meer aantrekkelijk zijn.&#13;
4.6 Restitutie&#13;
De regeling van artikel 6.20 lid 3 inzake de restitutie van – naar achteraf blijkt – te&#13;
veel betaalde exploitatiebijdragen naar evenredigheid48 wordt voor mijn gevoel door&#13;
de regering te weinig toegelicht.&#13;
In de eerste plaats mis ik een voldoende rechtvaardiging naar de drempel van vijf procent.&#13;
In de Memorie van Toelichting wordt in dit verband gewezen op de drempel van&#13;
vijf procent zoals die is voorgesteld in artikel 6.2 van het voorstel voor de nieuwe&#13;
Wro,49 maar die vergelijking gaat mank. De drempel van artikel 6.2 beoogt een reflectie&#13;
te zijn van het begrip normaal maatschappelijk risico (niet alle schade ten gevolge van&#13;
normale planologische ontwikkelingen komt voor vergoeding in aanmerking), terwijl&#13;
het in artikel 6.20 lid 3 in wezen gaat om restitutie van een onverschuldigd betaalde&#13;
bijdrage. Het is niet evident dat ook hier het normaal maatschappelijk risico met zich&#13;
brengt dat een deel van die onverschuldigde betaling voor eigen rekening blijft.&#13;
In de tweede plaats – meer in algemene zin – vraag ik mij met name in het licht van&#13;
deze restitutiebepaling af hoe aantrekkelijk het nog kan zijn voor een exploitant om&#13;
met de gemeente te contracteren indien er voor het betrokken gebied al een exploitatieplan&#13;
is vastgesteld. Zoals hiervoor is besproken zal dat exploitatieplan dan ook als&#13;
referentiekader dienen bij het vormgeven van privaatrechtelijke verhaalsovereenkomst,&#13;
zodat – naar verwachting – de in die overeenkomst op te nemen kosten nooit&#13;
veel lager zullen uitvallen dan de op basis van de grondexploitatiewet te berekenen&#13;
exploitatiebijdrage. Anders dan de privaatrechtelijke overeenkomst biedt de bijdrage&#13;
krachtens de grondexploitatiewet de exploitant wel het bijkomende voordeel dat zijn&#13;
risico op een overbodige bijdrage beperkt blijft. Dat lijkt dan toch in alle gevallen de&#13;
meest aantrekkelijke optie. Het voordeel van een overeenkomst zou hooguit gelegen&#13;
kunnen zijn in een afkoop door de gemeente van het restitutierisico in de vorm van&#13;
een “korting” op het kostenverhaal.&#13;
5 Conclusie&#13;
De teerling is geworpen. Het langverwachte voorstel voor een grondexploitatiewet ligt&#13;
eindelijk op tafel. De gemeente krijgt daarmee een nieuw instrument in handen in de&#13;
klassieke “strijd” met de combinatie van agrarische grondeigenaar en ontwikkelaar in&#13;
(met name) het buitengebied. De discussie over dit nieuwe instrument kan nu – zowel&#13;
binnen als buiten het parlement – beginnen. Dit artikel beoogt daartoe een eerste aanzet&#13;
te geven.&#13;
Het kostenverhaal blijft een weerbarstige materie die daarnaast van oudsher is&#13;
doordrenkt met (impliciete) politieke keuzes. In het kader van een juridische beoordeling&#13;
van het wetsvoorstel past het mijns inziens om ten aanzien van die politieke&#13;
keuzes enige terughoudendheid te betrachten. Dat neemt niet weg dat de onderbouwing&#13;
van die keuzes wel degelijk voorwerp van kritiek kan zijn, evenals de wijze&#13;
waarop die keuzes uitwerking dreigen te vinden in de wet.&#13;
Ik ben van oordeel dat in de toelichting op het nu voorliggende wetsvoorstel&#13;
onvoldoende dwingend wordt onderbouwd waarom de verbetering van het gemeentelijk&#13;
kostenverhaal beter gediend is met de introductie van een geheel nieuw instrument&#13;
dan met een versterking en vereenvoudiging van de huidige instrumenten. Zo er&#13;
dan toch noodzaak zou bestaan tot “iets nieuws”, dan is het zaak ervoor te zorgen&#13;
dat over de toepassing van dat nieuwe systeem zo weinig mogelijk onzekerheid of&#13;
discussie kan bestaan. Ik signaleer echter nog te veel elementen die vraagtekens&#13;
oproepen. Ik hoop dat in elk geval een deel van die vraagtekens zal terugkeren in de&#13;
parlementaire geschiedenis van dit wetsvoorstel, maar dan gevolgd door een helder&#13;
antwoord.</content><legacyfootnotes>* Mr. J.A.M.A. Sluysmans is advocaat te Den Haag.&#13;
1. Zie voor enkele recente “issues”: HR 16 februari 1996, NJ 1996/608, m.nt. Backes, inzake Van Lieshout/&#13;
Uden, HR 17 november 2000, NJ 2001/580, m.nt. JH, inzake Breezand/Veere en HR 13 april 2001, NJ&#13;
2001/581, m.nt. JH, inzake Polyproject/Warmond, in welke arresten de Hoge Raad de mogelijkheid van&#13;
kostenverhaal via de exploitatieovereenkomst heeft beperkt in die zin dat in die overeenkomst niet mag&#13;
worden afgeweken van de vigerende exploitatieverordening; HR 15 november 2002, NJ 2003/590, m.nt.&#13;
PCEvW, inzake Bosman/Bergh, waarin de Hoge Raad besliste dat de gemeentelijke regiewensen op&#13;
basis van het (oude) artikel 26 Wet voorkeursrecht gemeenten zich niet ook mogen uitstrekken tot kostenverhaal;&#13;
HR 2 mei 2003, NJ 2003/485, m.nt. PCEvW, inzake Nunspeet/Mulder, waarin de Hoge&#13;
Raad een streep haalde door de gemeentelijke praktijk van planschadeovereenkomsten.&#13;
2. Te denken valt aan de planschadekosten en de kosten van bovenwijkse voorzieningen.&#13;
3. De kosten die via baatbelasting kunnen worden verhaald, verschillen in wezen niet van de kosten die via&#13;
de exploitatieovereenkomst voor verhaal in aanmerking komen, aldus blijkt uit HR 25 juni 2004, Belastingblad&#13;
2004/883, inzake Zandvoort.&#13;
4. Naast de arresten genoemd in voetnoot 1 hiervoor wijs ik nog op HR 13 augustus 2004, Belastingblad&#13;
2004/957, inzake Jacobswoude.&#13;
5. Stb. 2005, 305. Zie hierover uitgebreid: J. Hoekstra, ‘De spoedwet (inzake) planschade’, BR 2005,&#13;
p. 673-681.&#13;
6. TK 2004-2005, 30 218, nr. 2. Zie voor een heldere beschrijving van de voorgeschiedenis: P. de Haan,&#13;
‘Programma voor de grondpolitiek: vervolg en vooruitzicht’, in: Natuurlijk van belang (Van Wijmenbundel),&#13;
Kluwer, Deventer 2003, p. 21 e.v.&#13;
7. Aan deze laatste doelstelling zal ik in deze bijdrage (die handelt over kostenverhaal) geen afzonderlijke&#13;
aandacht besteden.&#13;
8. Voor de goede orde merk ik op dat deze kritiek is gebaseerd op de tekst zoals die voorlag op 31 oktober&#13;
2005.&#13;
9. Zie heel duidelijk de Memorie van Toelichting, TK 2004-2005, 30 218, nr. 3, p. 2-3.&#13;
10. Uiteraard met inachtneming van de regels zoals neergelegd in HR 16 februari 1996, NJ 1996/608, m.nt.&#13;
Backes, inzake Van Lieshout/Uden.&#13;
11. TK 2004-2005, 29 435, nr. 68. Zie ook Handelingen II, 22 maart 2005, 62-3992.&#13;
12. TK 2004–2005, 30 218, nr. 3, p. 25.&#13;
13. TK 2004-2005, 30 218, nr. 3, p. 26.&#13;
14. TK 2004-2005, 30 218, nr. 4, p. 9.&#13;
15. TK 2004-2005, 30 218, nr. 3, p. 17-18.&#13;
16. Artikel I sub H van het wetsvoorstel.&#13;
17. Artikel 6.15 lid 2 sub a t/m d vermeldt een uitwerking en detaillering van de ramingen van kosten en&#13;
opbrengsten, een aanpassing van die ramingen met inachtneming van de in het exploitatieplan aangegeven&#13;
methoden van indexering, een vervanging van de ramingen van de gemeentelijke kosten door&#13;
gerealiseerde kosten, of andere, niet-structurele onderdelen.&#13;
18. TK 2004-2005, 30 218, nr. 3, p. 24. Het gaat om het voorstel van 22 september 2000 voor een ‘kostensoortenlijst’&#13;
behorende bij een wettelijke regeling van de grondexploitatie; Vereniging van Nederlandse&#13;
Gemeenten en Vereniging van Nederlandse Projectontwikkelingsmaatschappijen.&#13;
19. De Memorie van Toelichting spreekt verder nog over “waterpartijen, trapveldjes, basketbalveldjes, speelvoorzieningen&#13;
en speelweides”.&#13;
20. Zie HR 8 augustus 2003, Belastingblad 2003/974, inzake Breda, HR 28 mei 2004, Belastingblad&#13;
2004/1072, inzake Roermond en Hof Den Haag 6 juli 2005, Belastingblad 2005/1017, inzake Breda. Ik&#13;
kom hierna nog op deze arresten terug.&#13;
21. TK 2004-2005, 30 218, nr. 3, p. 23.&#13;
22. Bijvoorbeeld: kosten aanleg ontsluitingsweg en brug, aanleg parkeervoorzieningen, aanleg onbebouwde&#13;
recreatie- en groenvoorzieningen.&#13;
23. Bijvoorbeeld: natuurwaarden, verplaatsing van monumenten.&#13;
24. Bijvoorbeeld: planschade, schade door het moeten aanscherpen van een milieuvergunning, kosten van&#13;
opheffen of inperken van externe veiligheids- en geluidscontouren of stankcirkels.&#13;
25. TK 2004-2005, 30 218, nr. 3, p. 23-24.&#13;
26. TK 2004-2005, 30 218, nr. 3, p. 27 zegt hierover: “Onder ‘bijdragen van derden’ wordt niet verstaan een&#13;
vergoeding op grond van een bouwvergunning maar bijvoorbeeld een bijdrage van nutsbedrijven in&#13;
bepaalde soorten aanlegkosten. Eventuele subsidies (bijvoorbeeld de lump-sum-bijdrage in de grondkosten&#13;
krachtens het Besluit locatiegebonden subsidies) en bijdragen van derden (bijvoorbeeld een vereveningsbijdrage&#13;
die wordt ontvangen van het regionaal lichaam in de zin van de Kaderwet bestuur in&#13;
verandering waartoe de gemeente behoort) worden aangemerkt als opbrengst en afgetrokken van het&#13;
toe te rekenen bedrag aan kosten.”&#13;
27. TK 2004-2005, 30 218, nr. 3, p. 26.&#13;
28. TK 2004-2005, 30 218, nr. 3, p. 27-28.&#13;
29. Stel in een klein gebied worden tien woningen met gewicht 1 en vijf villa’s met gewicht 4 gerealiseerd.&#13;
De totale verhaalbare kosten belopen € 300.000. Dat bedrag wordt gedeeld door (10 maal 1 plus 5 maal&#13;
4 maakt) 30 eenheden, wat een bedrag van € 10.000 per eenheid oplevert. Voor elke normale woning&#13;
moet dan € 10.000 worden bijgedragen en voor elke villa € 40.000.&#13;
30. TK 2004-2005, 30 218, nr. 3, p. 29.&#13;
31. Besluit van 13 juli 2002, Stb. 2002/409.&#13;
32. TK 2004-2005, 30 218, nr. 3, p. 20.&#13;
33. TK 2004-2005, 30 218, nr. 3, p. 37.&#13;
34. TK 2004-2005, 30 218, nr. 3, p. 20 en p. 38.&#13;
35. Stb. 2004, 331. Zie ook: J.A.M.A. Sluysmans, ‘De (on)kenbaarheid van publiekrechtelijke beperkingen’,&#13;
Gst. 7170 (2002), p. 465-473.&#13;
36. TK 2004-2005, 30 218, nr. 4, p.8.&#13;
37. TK 2004-2005, 30 218, nr. 4, p. 1.&#13;
38. TK 2004-2005, 30 218, nr. 3, p. 10-11.&#13;
39. Terzijde signaleer ik in dit verband dat vooralsnog niet wettelijk is uitgesloten dat een exploitatiegebied&#13;
kosten welke verhaald zijn of behoren te worden met toepassing van een bouwvergunning niet verhaald&#13;
kunnen worden via de baatbelasting. De Memorie van Toelichting volstaat met het opperen van de&#13;
mogelijkheid met het oog op het voorkomen daarvan de Gemeentewet aan te passen.&#13;
40. Waarschijnlijk ingegeven door dezelfde overweging waarom zo voorzichtig wordt omgegaan met de&#13;
baatbelasting, namelijk omdat het electoraal slecht scoort om eigenaren die “voor hun gevoel” geen baat&#13;
ondervinden van de betreffende voorzieningen toch voor een deel met de kosten daarvan te belasten.&#13;
41. TK 2004-2005, 30 218, nr. 4, p. 8-9.&#13;
42. TK 2004-2005, 30 218, nr. 3, p. 39.&#13;
43. TK 2004-2005, 30 218, nr. 4, p. 23.&#13;
44. HR 28 mei 2004, Belastingblad 2004/1072, m.nt. Monsma, inzake Roermond, HR 8 augustus 2003,&#13;
Belastingblad 2003/974, inzake Breda, en Hof Den Haag 6 juli 2005, Belastingblad 2005/1017, inzake&#13;
Breda.&#13;
45. TK 2004-2005, 30 218, nr. 4, p. 37.&#13;
46. EK 2001-2002, 26 356, nr. 90, p. 3.&#13;
47. Handelingen II 19 december 2002, 36-2721.&#13;
48. Met "naar evenredigheid" wordt, naar ik aanneem, gedoeld op het feit dat nadat eerst "gewogen" verhaal&#13;
heeft plaatsgevonden, vervolgens ook gewogen gerestitueerd dient te worden, dus "naar evenredigheid"&#13;
van dat verhaal. De Memorie van Toeichting maakt dit overigens niet echt duidelijk.&#13;
49. TK 2002-2003, 28 916, nr. 2.&#13;
</legacyfootnotes><footnotes><footnote/></footnotes><auteurs>mr. J.A.M.A. Sluysmans</auteurs><published>2005-12-01 00:00:00</published><modified>2005-12-01 00:00:00</modified><editiondate>2005-12-01</editiondate><htmlpath>https://denhollander.info/artikel/4364</htmlpath></article>
</articles></edition>