<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>5606</id><udhid>UDH:TvAR/5606</udhid><titel>Boekbespreking:Snijders – Rodrigues Lopes: 5-4</titel><searchwords><searchword>TvAR 7/8/2002</searchword><searchword>UDH:TvAR/5606</searchword></searchwords><attachments><attachment><name>2002_nr 78_Artikel_Bruil.pdf</name><extention>pdf</extention><url>https://denhollander.info/download/5538/ci</url></attachment></attachments><inleiding>1. Inleiding&#13;
Eind september 2001 verscheen in de Asser-serie een geheel nieuw deel ‘Bijzondere&#13;
overeenkomsten deel IIB Pacht’ van de hand van prof. mr. G.M.F. Snijders. Het boek&#13;
is de opvolger van de bewerking van Brunner uit 1990. Voorheen maakte de pacht&#13;
deel uit van een band, waarin ook de huur werd behandeld, thans hebben we een op&#13;
eigen benen staand handboek over pacht ter beschikking. Het zou wellicht de aanschaf&#13;
van het boek kunnen vergemakkelijken, maar de prijs, € 47,65 (ƒ 100,–) is dan&#13;
toch aan de hoge kant, zeker voor studenten.1 Dat neemt niet weg, dat het boek de&#13;
prijs volledig waard is. In het voorwoord geeft Snijders aan dat hij ervoor gekozen&#13;
heeft om niet te volstaan met een bewerking van Asser-Brunner, maar om een eigen&#13;
opzet te volgen. In deze opzet is de hoofdstukindeling dan ook veel verder uitgewerkt&#13;
met aparte hoofdstukken over voorkeursrecht, bijzondere pachtvormen en&#13;
pacht en productierechten, onderwerpen die in Asser-Brunner nog vooral waren&#13;
ondergebracht in het hoofdstuk ‘Rechten en verplichtingen uit pachtovereenkomsten&#13;
voortvloeiende’. Het pachtrecht is sedert 1990 natuurlijk ook wel verder ontwikkeld:&#13;
de wet is in 1995 op belangrijke punten gewijzigd en de rechtspraak heeft zich ontwikkeld&#13;
en - op onderdelen - gevestigd. In deze korte bespreking zal een verdere vergelijking&#13;
tussen Snijders en Brunner niet worden uitgewerkt. Snijders heeft inderdaad&#13;
een heel eigen werk gewrocht dat zelfstandig beoordeeld kan worden.&#13;
In de zomer van 2002 verscheen voorts een nieuwe druk van het handboek van mr.&#13;
D.L. Rodrigues Lopes, ‘Pacht’, uitgegeven door Kluwer in de serie Recht en Praktijk,&#13;
nr. 31. Dit boek omvat, inclusief trefwoordenregister, maar liefst 371 bladzijden en&#13;
kost nog meer: € 52. Abonnees betalen € 41,60. Uit het feit dat het hier om een vierde&#13;
druk handelt zou men kunnen afleiden dat het hier niet om een ‘nieuw’ boek gaat,&#13;
maar in het voorwoord meldt de schrijver dat hij zoveel wijzigingen heeft aangebracht&#13;
dat “de lezer vrijwel een nieuw boek in handen heeft”. De opzet is ten opzichte&#13;
van vorige drukken gewijzigd, doordat nu wordt begonnen met de pachtdefinitie.&#13;
Lopes besteedt ook uitvoerig aandacht aan de nieuwe voorstellen inzake de wijziging&#13;
van de Pachtwet. Merkwaardig - in het licht van het gegeven dat grote delen van het agrarisch recht&#13;
nog helemaal niet zijn beschreven - is het intussen wel dat we voor een betrekkelijk&#13;
overzichtelijk rechtsgebied zoals de pacht beschikken over twee up-to-date handboeken&#13;
naast ook nog eens de uitputtende losbladige uitgave van Kluwer die door&#13;
Heisterkamp wordt verzorgd. Ik heb geenszins de pretentie dat ik daar ook nog maar&#13;
iets aan zou kunnen toevoegen en ik heb mij dan ook voor deze bespreking van de&#13;
beide boeken geconcentreerd op de verschillen van mening tussen Snijders en Rodrigues&#13;
Lopes. Daarmee doe ik wellicht geen recht aan alle onderdelen van de te bespreken&#13;
boeken.&#13;
Een eerste opmerking betreft de toegankelijkheid van de boeken. Er zullen wel niet&#13;
veel mensen zijn die dit soort werken van kaft tot kaft doornemen. Mocht men dat&#13;
toch willen dan is het niet prettig dat in beide werken niet met voetnoten wordt&#13;
gewerkt. Van de Asser-serie is dat uiteraard bekend, maar ook in het boek van Lopes&#13;
staan de verwijzingen in de tekst zelf. Zij storen dus de aandachtige lezer, die baat&#13;
heeft bij een doorlopende tekst. In Asser-Snijders wordt nog wel met verschillende&#13;
lettergroottes gewerkt. De snelle lezer zou kunnen volstaan met de grote letters te&#13;
lezen en dan ontloopt hij meestal ook verwijzingen naar literatuur en rechtspraak.&#13;
De toegankelijkheid van een boek als naslagwerk wordt mede bepaald door de&#13;
inhoudsopgave en de registers. De inhoudsopgave van Lopes is veel uitgebreider. Dat&#13;
is helaas, vooral door de nummeringstijl, wel ten koste gegaan van de overzichtelijkheid.&#13;
Een gebrek in het boek van Lopes is het ontbreken van goede registers. Er is&#13;
weliswaar een trefwoordenregister, maar erg handig is dat niet opgezet. De nummeringstijl&#13;
speelt ook hier parten. Bovendien zijn er veel te veel verwijzingen opgenomen.&#13;
Zo wordt bij ‘indeplaatstelling’ verwezen naar meer dan vijftig plaatsen in het boek.&#13;
En dat is dan nog niet naar bladzijden, maar naar paragrafen. Bovendien ontbreken er&#13;
nogal wat trefwoorden. Snijders’ boek heeft niet alleen een beter zakenregister, dat&#13;
naar de nummers verwijst, maar ook een wetsartikelenregister en jurisprudentieregister.&#13;
Voor een proef op de som heb ik gezocht naar ‘hectarepacht’ of artikel 58 Pw. In&#13;
Snijders’ boek is dit eenvoudig te vinden: in de inhoudsopgave onder Hoofdstuk IX&#13;
‘Bijzondere pachtvormen’, Par. 2 ‘Hectarepacht’. Het woord hectarepacht staat ook&#13;
in het zakenregister (met drie verwijzingen) en uiteraard kan men artikel 58 ook in&#13;
het wetsartikelenregister vinden (met 11 verwijzingen). Hetzelfde onderwerp vindt&#13;
men na enig zoeken in de inhoudsopgave van Lopes in Hoofdstuk 3 ‘Totstandkoming&#13;
en inhoud van de pachtovereenkomst’, par. 3.2.1 ‘Liberalisatie bij pacht kleine percelen’.&#13;
Het begrip ‘hectarepacht’ staat niet in het trefwoordenregister; wel het begrip&#13;
‘kleine percelen’, met zeven verwijzingen. Behalve naar de genoemde paragraaf 3.2.1&#13;
wordt onder meer verwezen naar par. 2.2.5. Deze paragraaf bevat bijna drie bladzijden&#13;
en gaat over ‘agrarisch gebruik’. De verwijzing heeft kennelijk betrekking op&#13;
de zin onder het subkopje ‘bodemcultuur’, die als volgt luidt: “En uit art. 58 valt af te&#13;
leiden dat gebruik van zeer kleine percelen (tot 1995 minder dan 10 are, daarna 50 are)&#13;
los land kan voorkomen op grond van een serieuze pachtovereenkomst”. Deze zin is&#13;
niet prettig om te lezen (zijn er ook niet-serieuze pachtovereenkomsten?), niet van&#13;
belang als men iets zoekt over hectarepacht (zodat een verwijzing in het trefwoordenregister&#13;
zinloos is) en slordig (wat betreft de oppervlakte-eis). Op het punt van de&#13;
toegankelijkheid moet alles bijeen worden gezegd dat Snijders’ boek beter scoort dan het boek van Lopes, hoewel ook Snijders soms zinnen produceert die tot nadenken&#13;
stemmen.2 Tussenstand Snijders – Lopes: 1-0.</inleiding><content>2. Opzet&#13;
Waar Snijders globaal genomen de indeling van de Pachtwet zelf volgt in zijn hoofdstukken,&#13;
heeft Lopes een wat eigenzinniger opzet, waarin bijvoorbeeld onder het&#13;
hoofdstuk ‘Pacht en tijd’ aandacht wordt besteed aan uiteenlopende onderwerpen als&#13;
de wettelijke duur van de pachtovereenkomst (die bij Snijders in hoofdstuk II wordt&#13;
behandeld als element van de pachtovereenkomst), de verlenging (die bij Snijders een&#13;
apart hoofdstuk beslaat) en de ontbinding van de pachtovereenkomst (die door Snijders&#13;
wordt behandeld als onderdeel van het hoofdstuk over het einde van de pachtovereenkomst).&#13;
Onder het hoofdstuk ‘Het pachtobject’ behandelt Lopes de productierechten,&#13;
en wel in de paragraaf ‘gebruik door de pachter’. Waarschijnlijk is dit&#13;
gedaan vanwege de rechtspraak die op dit punt vastknoopt aan artikel 25 Pw. Bij Snijders&#13;
krijgt de relatie tussen pacht en productierechten een apart hoofdstuk. Rodrigues&#13;
besteedt uitvoeriger dan Snijders aandacht aan ‘pachtrecht buiten de Pachtwet’. In dit&#13;
aparte hoofdstuk wordt ingegaan op onder meer de landinrichting (in relatie tot&#13;
pacht), onteigening, bescherming natuur, landschap en milieu, waterhuishouding. Dat&#13;
is op zich waardevol, maar dan moet men wel actueel blijven. Zo is een verwijzing&#13;
naar de ecologische richtlijn (blz. 328) weinig zinvol, nu deze al bijna 10 jaar niet&#13;
meer bestaat. De bijbehorende aanbeveling dat “in principe een bezwaar tegen de&#13;
werking van de ecologische richtlijn kans op succes heeft” komt dan ook in de lucht&#13;
te hangen. Bij Snijders ontbreken dergelijke uitstapjes. Bij beide auteurs kan men&#13;
trouwens niets vinden over een vraag die mij in elk geval de laatste tijd vaak is gesteld:&#13;
heeft de pachter toestemming nodig van de verpachter om te mogen deelnemen aan&#13;
de Subsidieregeling Agrarisch Natuurbeheer of de Subsidieregeling Natuurbeheer&#13;
2000?3 Al met al heeft de opzet van Snijders mijn voorkeur. Lopes scoort een half&#13;
punt doordat hij inziet dat pacht een relatie heeft met andere wetgeving, zij het dat dit&#13;
te weinig actueel is uitgewerkt. Wel aardig (half punt) is de gedachte van Lopes om bij&#13;
elke paragraaf aan het eind te vermelden welke verdere literatuur over het behandelde&#13;
onderwerp beschikbaar is. De lezer kan zo snel de weg naar deze literatuur vinden.&#13;
Tussenstand Snijders – Lopes: 2-1.&#13;
Geen punten worden uitgedeeld voor uitstapjes die weliswaar (soms) vermakelijk zijn&#13;
om te lezen, maar die niet over pacht gaan. Zo brengt Lopes op blz. 50 de toetsing&#13;
door de grondkamers in verband met de Sovjet-Unie en het Cuba van Fidel Castro,&#13;
waarna een pleidooi voor het kapitalisme – met bijbehorende eliminatie van het publiekrechtelijk element in het pachtrecht - volgt.4 Bij Snijders mist men dergelijke&#13;
escapades gelukkig.&#13;
3. Verschillende onderlinge verwijzingen5&#13;
3.1. Pacht als financieringsinstrument&#13;
Laat ik maar beginnen met een punt waar beide schrijvers het over eens zijn: de pacht&#13;
dient als financieringsinstrument (Lopes, blz. 2 en Snijders, blz. 3). Snijders verheft&#13;
dit zelfs tot doel van de wetgever. Ik heb dit altijd een merkwaardige invalshoek&#13;
gevonden, die, zoals Lopes ook vermeldt, afkomstig is van een niet-jurist.6 Ik heb nog&#13;
nooit iemand horen beweren dat ‘huur’ of ‘schenking’ opgevat moet worden als een&#13;
financieringsinstrument. Bij pacht gaat het vanouds om twee doelstellingen: de&#13;
bescherming van de zwakkere partij7 en de behartiging van het landbouwbelang als&#13;
geheel (zoals bijvoorbeeld art. 5, eerste lid, onder c-e, aangeeft).&#13;
Als we de passages beschouwen die beide auteurs natuurlijk wel wijden aan deze zgn.&#13;
landbouwkundige toetsing, dan valt onmiddellijk het verschil in aanpak op, die eigenlijk&#13;
door de boeken als geheel ook merkbaar zijn. Op het eerste gezicht lijken de&#13;
stukken (Lopes blz. 74-78, Snijders blz. 64-66) zelfs niet over hetzelfde onderwerp te&#13;
gaan. Lopes zoekt het meer in de casuïstiek; hij vermeldt concrete gevallen, samengevat&#13;
in een enkele zin, noemt daarbij nietigverklaringen en ‘onschadelijke’ pachtovereenkomsten&#13;
beide. Snijders’ aanpak maakt een meer ‘doordachte’ indruk: hij&#13;
belicht de achtergrond van sommige zinsneden (zoals art. 5, lid 1, sub d), probeert&#13;
algemene regels te destilleren uit de casuïstiek, geeft beoordelingen (zoals ten aanzien&#13;
van het tweede lid van art. 5)8 en trends, zoals ten aanzien van de terughoudendheid&#13;
van de toetsing op dit punt. Voor de jurisprudentie verwijst Snijders dan naar Lopes&#13;
en naar de losbladige Pachtwet. Mij spreekt de aanpak van Snijders veel meer aan, het&#13;
past naar mijn mening ook goed in de opzet van een handboek, maar voor de wat&#13;
minder beschouwend ingestelde jurist zal het boek van Lopes misschien meer van nut&#13;
zijn. Niettemin wordt de tussenstand Snijders – Lopes: 3-1.&#13;
3.2. Maatschap en pacht&#13;
Op blz. 22 vermeldt Lopes dat een maatschapsovereenkomst tevens een pachtovereenkomst&#13;
kan zijn en dat de meningen daarover verdeeld zijn. Zijn eigen mening sluit&#13;
kennelijk aan bij de (vaste) rechtspraak op dit punt. Bij Snijders, blz. 19, lezen we een betrekkelijk uitvoerig betoog ter ondersteuning van diezelfde rechtspraak en in afwijking&#13;
van de meningen van De Haan en Houwing/Heisterkamp. In deze passage komt&#13;
een behoorlijk aantal uitspraken van het Hof aan de orde, terwijl Lopes het houdt bij&#13;
vermelding van vier (deels zeer oude) rechterlijke uitspraken. De passage van Snijders&#13;
is veel duidelijker en beter onderbouwd. Snijders – Lopes: 4-1.&#13;
3.3. Schending van het voorkeursrecht door de verpachter&#13;
De vraag of een koper van een verpacht object kan worden aangesproken door de&#13;
pachter die in zijn voorkeursrecht is gepasseerd, wordt door Lopes aan de orde&#13;
gesteld op blz. 255. Merkwaardigerwijs doet hij dat onder het kopje ‘contractueel&#13;
voorkeursrecht’. Na in de eerste alinea van het stuk te hebben betoogd dat een contractueel&#13;
voorkeursrecht “een belangrijke extra sanctie mogelijk (maakt) in geval van&#13;
schending van het recht”. Het gaat er dan om dat de koper tot overdracht van het verpachte&#13;
aan de pachter zou kunnen worden verplicht, doordat hij een onrechtmatige&#13;
daad pleegt door misbruik te maken van de wanprestatie van de verpachter. Over de&#13;
schending van het wettelijke voorkeursrecht lijkt Lopes minder zeker: “Toch lijkt de&#13;
goede afloop (…) ook weggelegd te kunnen zijn voor de pachter die niet kan wijzen&#13;
op een in de pachtakte opgenomen voorkeursrecht” en “er zou dus ook geen verschil&#13;
zijn tussen de schending van een voorkeursrecht uit de wet en van een dergelijk recht&#13;
uit de pachtovereenkomst.” De andere sanctie die de derde-verkrijger kan treffen,&#13;
zoals de wachttijdverlenging van art. 43, vijfde lid, wordt door Lopes apart vermeld.&#13;
Snijders bespreekt op blz. 188 de gevolgen van de schending van het voorkeursrecht&#13;
voor de derde-verkrijger. Ook hij noemt de mogelijke sanctie van art. 43 en gaat vervolgens&#13;
uitvoeriger in op de vraag of hij zich schuldig kan maken aan onrechtmatige&#13;
daad jegens de pachter. De omstandigheden die van belang zijn worden geschetst aan&#13;
de hand van de rechtspraak. Het enkel medeweten van de derde is niet voldoende, hij&#13;
moet met de verpachter hebben samengespannen om het voorkeursrecht te frustreren.&#13;
Daarbij worden de bekende arresten Pos/Van den Bosch en Bruurs/Haagen als&#13;
uitgangspunt genomen. Dat het voorkeursrecht in Bruurs/Haagen een basis in het&#13;
contract vond, is volgens Snijders van geen belang. Anders dan bij Lopes dus geen&#13;
twijfel. Nader wordt door Snijders nog wel ingegaan op het arrest van Hof Amsterdam&#13;
16 januari 1980 (Onstedeynck/Knoef)9 waarin de vordering van de pachter werd&#13;
afgewezen. Daarbij werd overwogen dat niet vaststond dat de pachter bij eerbiediging&#13;
van het voorkeursrecht eigenaar zou zijn geworden. Snijders sluit zich aan bij de&#13;
kritiek van Heisterkamp op dit arrest.&#13;
Dit arrest wordt door Lopes ook vermeld met de woorden “anders, maar ook met&#13;
andere omstandigheden”; deze andere omstandigheden worden door Snijders weer&#13;
niet vermeld. Toch zijn die andere omstandigheden naar mijn mening wel doorslaggevend&#13;
voor de afwijking van het Hof van de lijn van de Hoge Raad: het ging om een&#13;
landgoed (hetgeen normaal gesproken ook een ernstige reden in de zin van art. 56e,&#13;
tweede lid, oplevert); de koper had duidelijk gemaakt dat er geen plannen waren om&#13;
het gepachte zelf te gaan gebruiken; de pachter had dus geen schade. De behandeling door Snijders van dit onderwerp vind ik helderder en uitgebreider dan die van Lopes.&#13;
Tussenstand Snijders – Lopes: 5-1. Snijders loopt uit.&#13;
3.4. Beslissen naar billijkheid&#13;
Bij de beslissingen naar billijkheid van art. 49, derde lid (indeplaatsstelling) en art. 54,&#13;
vijfde lid (voortzetting van pachtcontract door erfgenaam) verwijst Snijders naar&#13;
Lopes, met de vermelding dat de rechtspraak zeer feitelijk van aard is (blz. 149 en&#13;
blz. 167). Lezing van de desbetreffende passages bij Lopes laat zien dat het – juist als&#13;
de rechtspraak feitelijk en casuïstisch van aard is, en er dus moeilijk een algemene&#13;
regel uit te destilleren is – zinvol is om van voorbeelden kennis te nemen. Hier biedt&#13;
Lopes dus meer dan Snijders, zij het dat de door hem gegeven weergave erg moeilijk&#13;
leesbaar is (door de in de tekst geplaatste verwijzingen) en er, wat mij betreft, ook wel&#13;
wat meer systematiek in gebracht had kunnen worden. Verwarrend vind ik ook dat&#13;
Lopes de billijkheidsbeslissingen van art. 49 en art. 54 in een paragraaf behandelt.&#13;
Toch een punt: tussenstand Snijders – Lopes: 5-2.&#13;
Beide auteurs melden dat het bij de beslissingen naar billijkheid bij de indeplaatstelling&#13;
en de voortzetting om iets anders gaat dan bij de billijkheidsbeslissing van art. 38.&#13;
Bij art. 38 gaat het om een belangenafweging, hier gaat het om alle relevante feiten en&#13;
omstandigheden.10 Niet duidelijk wordt echter wat hiermee nu precies wordt&#13;
bedoeld. Zijn er feiten en omstandigheden die niet te herleiden zijn tot een belang van&#13;
een van de partijen? Dit is waarschijnlijk een zinsnede uit een arrest dat zelf ook geen&#13;
uitsluitsel geeft.&#13;
3.5. Medepachter en voorkeursrecht&#13;
Naar aanleiding van art. 56i, vijfde lid, gaan Snijders en Lopes in op het verschijnsel&#13;
‘medepachter’. Snijders constateert dat een (voormalige) pachter die, na gebruikmaking&#13;
van het voorkeursrecht, wil vervreemden, niet hoeft af te rekenen met de voormalige&#13;
verpachter indien hij aan een medepachter vervreemdt. Daarbij onderscheidt&#13;
hij twee situaties: a) de toenmalige medepachters hebben gezamenlijk van het voorkeursrecht&#13;
gebruik gemaakt en zijn mede-eigenaren geworden en b) een van de medepachters&#13;
heeft de eigendom verworven en de andere medepachters zijn gewoon pachter&#13;
gebleven. In beide gevallen geldt dan, nog steeds volgens Snijders, dat, indien de&#13;
ene medepachter zijn aandeel binnen 10 jaar vervreemdt aan een andere medepachter,&#13;
hij geen vergoeding is verschuldigd. Lopes erkent maar één situatie: de medepachters&#13;
maken samen gebruik van het voorkeursrecht en worden dus mede-eigenaren. Vervolgens&#13;
zou een vervreemding dan neerkomen op een verdeling van een gemeenschap,&#13;
gevolgd door een overdracht. Lopes lijkt het niet goed mogelijk te achten dat&#13;
een van de medepachters gebruik maakt van het voorkeursrecht, terwijl de andere&#13;
(mede)pachter blijven (dus afzien van het voorkeursrecht): “we zouden misschien&#13;
moeten denken aan een territoriale splitsing van het gebruik met synchroon lopende pachtovereenkomsten”. Men kan het ook ingewikkelder maken dan nodig! Geen&#13;
score.&#13;
4. Pachtprocesrecht / toekomst van de pacht&#13;
Rodrigues Lopes besteedt in Hoofdstuk 9 van zijn boek in ruim 20 bladzijden apart&#13;
aandacht aan het pachtprocesrecht. Snijders heeft daarvoor geen apart hoofdstuk&#13;
ingeruimd, maar geeft in zijn eerste hoofdstuk in zes bladzijden toch een behoorlijk&#13;
overzicht van de organisatie en de procesgang bij grondkamers en pachtkamers. De&#13;
uitvoeriger beschrijving van Lopes, met uitgebreide jurisprudentievermelding is wellicht&#13;
voor sommige gebruikers een pluspunt. Tussenstand Snijders – Lopes: 5-3.&#13;
Ook een apart hoofdstuk is ‘De toekomst van de pacht’. Lopes staat hierin uitvoerig&#13;
stil bij de rapportage van de Commissie Leemhuis, de reacties daarop11 en het vervolgens&#13;
uitgebrachte kabinetsstandpunt. Dat laatste kon Snijders natuurlijk nog niet&#13;
behandelen. Tenslotte volgt er dan een ‘Verklaring en commentaar van de auteur’&#13;
(Lopes). De auteur ziet ruime mogelijkheden voor liberalisatie. Snijders lijkt wat&#13;
voorzichtiger, gelet ook op het recentelijk voor de Vereniging voor Agrarisch Recht&#13;
verdedigde preadvies.12 Het boek van Lopes is door zijn verschijningsdatum actueler&#13;
op dit onderwerp. Daarvoor kan men een punt toekennen: 5-4. Dit is ook de eindstand.&#13;
5. Slot&#13;
Men kan een boek aanschaffen om verschillende redenen. Een boek over pacht zal&#13;
men waarschijnlijk willen bezitten omdat men er in de praktijk mee te maken heeft en&#13;
het boek dus in de kast moet staan, ter raadpleging in geval van problemen. Een ander&#13;
zal het boek om studieredenen willen aanschaffen. Voor het laatste doel lijkt mij het&#13;
boek van Snijders meer geschikt. Zoals hiervoor als is aangegeven, lijkt zijn werk&#13;
meer doordacht: hij analyseert, problematiseert, systematiseert, illustreert en becommentarieert,&#13;
meer dan Lopes. Als naslagwerk is misschien het werk van Rodrigues&#13;
Lopes geschikter, omdat hij meer casuïstiek weergeeft. Belangrijk nadeel is dan toch&#13;
wel de gebrekkige toegankelijkheid van het boek. De hierboven gegeven ‘scores’&#13;
moet men verklaren uit het feit dat ik beide boeken heb doorgenomen terwijl het WK&#13;
in Zuid-Korea gaande was. Meer dan een aardigheidje moet men er ook niet achter&#13;
zoeken. Beide schrijvers hebben een goede prestatie geleverd. Het boek van Snijders&#13;
valt in de categorie: voortreffelijk.</content><legacyfootnotes>1. Het boek Bijzondere overeenkomsten Huur en Pacht kostte in 1990 ook al ƒ 120, maar daarvoor had men dan&#13;
wel meer dan 700 blz., waarvan er 159 over pacht gingen. Snijders heeft bijna 100 blz. meer geproduceerd. Per&#13;
‘bladzijde pacht’ is het nieuwe boek, inflatie buiten beschouwing gelaten, derhalve goedkoper. Iemand die ook&#13;
iets van ‘huur’ wil weten is duurder uit: hij moet nu twee boeken kopen.&#13;
2. Bijvoorbeeld: “Het constitutieve karakter van de indeplaatsstellingsbeslissing bracht met zich dat een vonnis tot&#13;
indeplaatsstelling na de expiratiedatum niet meer kon worden bekrachtigd, terwijl indien de indeplaatsstelling&#13;
bij vonnis was afgewezen na die datum niet, met vernietiging van dat vonnis, alsnog indeplaatsstelling kon worden&#13;
uitgesproken” (blz. 152).&#13;
3. Bij Lopes vinden we op blz. 346 nog wel een verwijzing naar de Regeling beheersovereenkomsten en natuurontwikkeling&#13;
(die toch ook al weer een tijdje geleden buiten werking is gesteld), evenwel zonder op de&#13;
genoemde vraag te komen.&#13;
4. Lopes heeft meer van die enigszins vervreemdende passages: blz. 40 over Hof Arnhem 10 mei 1971.&#13;
5. Nagegaan is op welke plaatsen Lopes in zijn nieuwe boek verwijst naar Snijders. Ook is bezien op welke plaatsen&#13;
Snijders in zijn boek verwijst naar (de vorige druk van) Lopes. Dat zijn opvallend weinig verwijzingen.&#13;
Lopes verwijst zes keer naar Snijders en op zijn beurt verwijst Snijders zes keer naar Lopes.&#13;
6. P.C. van den Noort.&#13;
7. Door Snijders ook genoemd op blz. 3; door Lopes slechts terloops op blz. 4.&#13;
8. “Het tweede lid maakt haar echter tot een wel erg gecompliceerd geheel”, blz. 65, en - met verwijzing naar&#13;
Heisterkamp - “onzinnig ingewikkelde stelsel”, blz. 66.&#13;
9. Snijders, blz. 150 en 166; Lopes, blz. 113.&#13;
10. Zoals Hof Arnhem 12 mei 1998, Agr.r. 2000/5005a.&#13;
11. In de vorm van samenvattingen van hetgeen personen gezegd of geschreven hebben.&#13;
12. Agr.r. april 2002, blz. 192-209.</legacyfootnotes><footnotes><footnote/></footnotes><auteurs>Prof. mr. D.W. Bruil</auteurs><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/5606</htmlpath></article>
</articles></edition>