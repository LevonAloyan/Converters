<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1996</searchword><id>5917</id><udhid>UDH:TvAR/5917</udhid><titel>Van kemphanen, kievitsbloemen en melkrijders. Milieu- en waterwetgeving voor het landelijk gebied</titel><searchwords><searchword>TvAR 9/1996</searchword><searchword>UDH:TvAR/5917</searchword></searchwords><attachments><attachment><name>1996_nr 9_Artikel_Drupsteen.pdf</name><extention>pdf</extention><url>https://denhollander.info/download/5761/ci</url></attachment></attachments><inleiding>1. Wim Brussaard is de man van de tweesporigheid. Aan dit concept over de verhouding tussen de Wet op de Ruimtelijke Ordening en wat we zijn gaan noemen de sectorale in- richtings- en beheerswetgeving is vooral zijn naam verbonden. In een aantal belangrijke publicaties heeft hij het begrip tweesporigheid ontwikkeld en inhoud gegeven.1 Ik heb tweesporigheid wel eens een pacificatiemodel genoemd.2 Voor beide besluitvormingslij- nen moet plaats zijn zonder dat de ene a priori de andere opzij kan zetten of kan overru- len.&#13;
Ik denk dat het model goed bij de man past. Helder, duidelijk, overzichtelijk en tegelijkertijd ruimte latend voor anderen, zonder de behoefte te hebben de besluitvorming te domineren. Pacificatie heeft geleidelijk de bijklank gekregen van compromisachtig, vaag en stroperig. Maar pacificatie betekent natuurlijk in de eerste plaats herstel van de vrede. Als er iets is in de ruimtelijke ordening dat wij goed kunnen gebruiken dan is het dat wel. Ik ga nu niet in op de vraag of de tweesporigheid alleen voldoende is om die ruimtelijke vrede te bewerkstelligen. Dat is de vraag naar de afstemming, waarover al veel is gezegd en die ook met de herziening van de Wet op de Ruimtelijke Ordening en met de aanpassing van sectorwetten voortdurend aan de orde is.</inleiding><content>2. Mij is gevraagd vanmiddag hier iets te zeggen over een onderwerp waar op z'n minst twee sporen in zitten, namelijk dat van de milieuwetgeving en dat van de waterwetgeving. Die sporen hebben op het niveau van de algemene beleidsontwikkeling veel met elkaar te maken, maar op dat van de wetgeving weinig. En het moet gaan over beide: ontwikkelin- gen in regelgeving en bestuur. Verder houden deze sporen natuurlijk nauw verband met het derde spoor, dat van de ruimtelijke ordening. De beperking ligt in het landelijk gebied. Verstedelijking, stadsinrichting en stadsvernieuwing mogen wij dus buiten beschouwing laten.&#13;
Voor een inleider, die woont in Amsterdam, vrijwel dagelijks op en neer reist naar zijn werkplaats Leiden en verder zeer regelmatig vergadert in Den Haag en Utrecht roept deze beperking wel een probleem op. Landelijk gebied, waar hebben we het over? Is dat er nog en zo ja, waar dan? Natuurlijk er is nog groen. Tussen de genoemde plaatsen reis je door veeteelt- en akkerbouwgebieden, je reist zelfs door en langs het fameuze Groene Hart en je kunt het ook zien liggen, want de trein Leiden-Utrecht is zeker geen hoge-snelheidsver-binding. Maar is dit landelijk gebied, of zijn dit groene enclaves die we met veel extra in-spanning in stand weten te houden tussen massieve gebieden van verstedelijking en infra-structuur? Of is dit een demagogische vraag?&#13;
3. Ik heb niet altijd in Amsterdam gewoond, dames en heren. Op mijn lagere school zat een jongen die 'de Kiemphoane' werd genoemd. Zijn echte naam ben ik vergeten en ik kan hem ook niet meer voor de geest halen. Dat was in Hasselt, Overijssel. Het schooljaar begon in april met het oog op de kinderen van buiten die op de fiets kwamen. Zo gingen zij de zomer tegemoet en niet de winter wanneer we in september zouden beginnen. Op de eerste schooldag mochten de nieuwe leerlingen een tekening maken. Toen de juffrouw vroeg wat zijn tekening voorstelde, zei hij: 'Een kiemphoane, juffrouw*. Daarmee was zijn bijnaam gevestigd. De kemphaan was toen nog een gewone weidevogel, die je onder weg naar school tegen kon komen. Ook de kievitsbloem, in het Hasselter dialect 'kohbloem' was gewoon. Onlangs kocht ik een bosje bij een dure bloemenwinkel op het overdekte winkelcentrum in Amsterdam-Buitenveldert. Vroeger plukten we ze bij bossen vol op de Mulleweerd en trokken soms ook wel een bolletje mee, beschermd of niet; het volgend jaar kwamen ze toch weer op. Dat zijn mijn associaties bij landelijk gebied. Een gebied waar 's ochtends en 's avonds de melk in bussen door de melkrijders naar de melkfabriek werd gebracht en 's zomersavonds de hoog opgetaste hooiwagens door de plaats reden.&#13;
Dit landelijk gebied is er niet meer en waar het er nog wel is, heet het Orvelte of om bij de tweede inleider in de buurt te komen 'Het land van Ooit'. Bij mij in de buurt heet het Groengebied Amstelland. Geen woord van kritiek, maar het hangt aan elkaar van pick-nickplaatsen, een informatiecentrum waar tentoonstellingen en concerten kunnen worden gehouden en in de zomermaanden is er zelfs een fietspontje. Zondagsmiddags is het daar in dichte concentraties joggen, fietsen en motorrijden met binnen je gezichtsveld links de A-2 naar Utrecht, de Amsterdam-Arena en Amsterdam-Zuid-Oost en rechts de bebouwing van Amstelveen. Maar de kieviten, grutto's en scholeksters houden het er nog steeds vol en kijken ongetwijfeld hun ogen uit naar al de rare Amsterdammers in wielrenbroeken en motorpakken.&#13;
4. Het is natuurlijk niet helemaal eerlijk wat ik doe. Ook in de steden treffen we geen situ- aties a la de jaren vijftig meer aan, toen je al spelend over straat naar school kon gaan. Toch heb ik het gevoel dat de veranderingen in het landelijk gebied veel ingrijpender zijn geweest dan in de steden. Zeker in het westen, maar ook in het midden en het zuiden van het land staat de omvang van het landelijk gebied sterk onder druk. Nog steeds is er een grote behoefte aan woningen en na een soort moratorium breidt het areaal aan infra-struc- tuur zich verder uit en dat proces zal in de toekomst doorgaan. Landelijk gebied waar je niet ergens op de achtergrond het geluid van een weg, spoorbaan of vliegtuig hoort, is schaars in West-Nederland evenals gebied waar het 's nachts nog echt donker wordt.&#13;
5. De vraag is hoe we daar op zouden moeten reageren. Dat is in wezen de vraag naar het bestaansrecht van het Groene Hart. Ik ga daar niet uitvoerig op in, want het is niet de vraag die vanmiddag aan de orde is. Maar voordat je komt aan de vraag naar de ontwikke- ling van de wetgeving voor het landelijk gebied, ligt natuurlijk de vraag of die wetgeving nog ergens over gaat. In het kort zou je kunnen zeggen, dat het landelijk gebied in Nederland altijd een sterk kunstmatig karakter heeft gehad. Kunstmatig in de zin dat oorspronkelijke natuur hier vrijwel niet voorkomt. Het gaat om akkerbouw- en veeteeltgebieden waarvoor de omstandigheden zeer sterk beïnvloed zijn door menselijke ingrepen en om natuurlijke en half-natuurlijke gebieden, die ook in belangrijke mate zijn ontstaan door menselijke ingrepen en in een aantal gevallen ook om een vrij permanent beheer vragen. Dit kunstmatige karakter zal in de toekomst naar mijn mening alleen nog maar toenemen. Enerzijds zal er op beperkte schaal nog sprake zijn van een verdere beheersing en rationalisatie ten behoeve van de landbouw en anderzijds breidt het areaal aan natuurgebieden zich uit door natuurbouw, neemt het bosareaal toe door allerlei subsidiemaatregelen en dat zelfde geldt voor de recreatiegebieden. Het geheel vertoont een zekere mate van kneuterigheid: een natuurgebied zonder bezoekerscentrum en aangegeven wandelroutes is vrijwel niet meer denkbaar, maar dat past misschien wel bij ons land.&#13;
Het feit dat ons landelijk gebied een kunstmatig karakter draagt in de zin dat het op intensieve wijze door ons zelf is vormgegeven, wil nog niet zeggen dat we het dan ook maar gemakkelijk zouden moeten prijsgeven. Nog steeds is er denk ik veel voor te zeggen om woonbebouwing, maar ook bedrijfsgebieden en infrastructuur zo veel mogelijk te concentreren en te bundelen en om er naar te streven dat in Nederland niet overal ongeveer hetzelfde gebeurt in een uiteenlopende mate van intensiteit. Juist contrasten kunnen een gebied aantrekkelijk maken. Landelijk gebied verdient dus wel degelijk afzonderlijke aandacht, maar het is de vraag of we van landelijk gebied in het algemeen nog veel meer kunnen zeggen dan dat het niet verstedelijkt is. Het karakter van dit niet verstedelijkte gebied kan uiteenlopen van een strikt rationeel akkerbouwgebied onder de rook van een internationale luchthaven en omringd door oprukkende bebouwing, zoals de Haarlemmermeer, via gemengd agrarische-recreatieve-natuurlijke gebieden zoals Waterland en het Groengebied Amstelland naar tamelijk natuurlijke natuurgebieden zoals de Amsterdamse waterleidingduinen en de Kennemerduinen, die overigens door de waterwinning sterk beïnvloed zijn, om nu maar een paar gebieden te noemen waar ik wel eens kom of doorkom. Natuurlijk zijn er ook grootschaliger en minder onder druk staande landelijke gebieden, vooral in het Noorden en Oosten van het land.&#13;
6. Aan deze gebieden geven wij een bepaalde bestemming en afhankelijk van allerlei om-standigheden zijn we beter of minder goed in staat die te handhaven of tot uitvoering te brengen. Het vaststellen van de bestemming gebeurt in het kader van de ruimtelijke ordening, terwijl voor de uitvoering en handhaving o.m. de milieu- en waterwetgeving in beeld komen.3 De vraag is of die milieu- en waterwetgeving bij die uitvoering en handhaving een belangrijke rol vervullen en welke ontwikkelingen zich daarbij voordoen. Om die vraag te kunnen beantwoorden, moeten we eerst vaststellen wat de belangrijkste factoren zijn die verstorend kunnen inwerken op de aan het landelijk gebied gegeven bestemmingen. Uit het oogpunt van milieu en water zijn dat er een paar. Ik hanteer daarbij de thema's uit het NMP-2.4 De belangrijkste bedreigingen voor het landelijk gebied zijn denk ik: verzuring, vermesting, verdroging, en eventueel verspreiding van verontreinigende stoffen. Verzuring en vermesting hangen op een ingewikkelde manier samen. Maatregelen die verzuring tegengaan, zoals mestinjectie, kunnen bijdragen aan de overmaat aan voedingsstoffen waarmee wij de bodem belasten.&#13;
Wat is de rol van milieu- en waterwetgeving in verband met deze problemen en welke ontwikkelingen doen zich in deze wetgeving voor?&#13;
7. Eerst maar de milieuwetgeving. Mijn uitgangsstelling zou zijn dat de milieuwetgeving niet met het oog op het landelijk gebied tot stand is gekomen. De oriëntatie van de milieu wetgeving is niet op gebieden, maar op emissies. Emissies zijn in eerste instantie afkom- stig van puntbronnen, zoals inrichtingen of lozingspunten. Daarop grijpt de milieuwetge- ving in de eerste plaats aan met het instrument van de vergunning met voorschriften. Van daaruit heeft ze zich ontwikkeld en is ze de beleidsvorming gaan omvatten met een rege- ling voor de milieubeleidsplanning, de normstelling met regels voor milieukwaliteitseisen en -doelstellingen en met algemene regels voor inrichtingen en lozingen en de onderbou- wing van de besluitvorming met de regeling voor de milieu-effectrapportage. Verder is ze uitgebreid in meer preventieve zin doordat ze regels is gaan stellen voor stoffen en pro- ducten, die mede in inrichtingen worden toegepast. De milieuwetgeving in de klassieke milieuhygiënische zin heeft daarmee een sterke oriëntatie op bedrijven en op verkeer als belangrijke bronnen van verontreiniging. Haar toepassingsgebied ligt veel meer in de ste- delijke gebieden dan in het landelijk gebied.&#13;
De eerste belangrijke relatie tussen de milieuwetgeving en het landelijk gebied is bij een incidenteel kroonbesluit gelegd: het KB Kerkwijk, waarin de Kroon vaststelde dat de aanwezigheid van mestopslag het gehele agrarische bedrijf bestempelde tot een vergun-ningplichtige inrichting5 Praktisch kreeg deze relatie in de eerste jaren na het KB weinig inhoud. Dat veranderde geleidelijk met de invoering van de Brochure Veehouderij en Hinderwet, die een normstelling voor de stankproblematiek introduceerde.&#13;
Verzurings- en vermestingsproblemen leidden vervolgens tot een doorbraak op het punt van de relatie milieuwetgeving en landelijk gebied, lees landbouw. Enerzijds gaat het dan om de Interimwet ammoniak en veehouderij, die door een aantal richtlijnen is voorafgegaan en anderzijds om de combinatie van de Wet bodembescherming met uitvoeringsbesluiten als het Besluit gebruik dierlijke meststoffen en de Meststoffenwet met de daarmee in verband staande wetgeving en uitvoeringsregelingen. Toch richt deze wetgeving zich niet op het landelijk gebied als zodanig, maar op de daarin gevestigde agrarische bedrijven. De bescherming van de bestemming en daarmee van de kwaliteit van het landelijk gebied bepaalt echter wel de geldende normstelling.&#13;
8. In de structuur van de milieuwetgeving in het algemeen hebben zich ingrijpende ont-wikkelingen voorgedaan. Uitgaande van één algemene wet, de Hinderwet, is eerst een vergaand proces van differentiatie en fragmentering opgetreden dat heeft geleid tot een achttal sectorale wetten met daarbij behorende vaak zeer gedetailleerde uitvoeringsrege- lingen. Deze sectorale structuur riep op zijn beurt een behoefte aan harmonisatie en inte- gratie op, die met de Wet milieubeheer tot stand is gebracht.6 De Wm is gezichtsbepalend voor het hedendaagse bestuursrechtelijke milieurecht.7 Toch moet worden bedacht dat het integratieproces van de milieuwetgeving met de Wm nog maar halverwege is gevorderd. Niet alleen zijn belangrijke milieuwetten, zoals de Wet bodembescherming en de Wet mi-lieugevaarlijke stoffen nog in belangrijke mate buiten de reikwijdte van de Wm gebleven, dit geldt evenzeer voor onderdelen van sectorale wetten, die voor een deel wel zijn geïntegreerd zoals de zoneringsregeling uit de Wet geluidhinder en het vergunningstelsel van de WVO. Verder is door toedoen van de Afdeling geschillen van de Raad van State naast de Wet milieubeheer voor de bestrijding van ammoniakemissies een afzonderlijke wet in het leven geroepen, die op sommige punten afwijkt van de Wm.8&#13;
Hoewel er dus sterk is geïntegreerd kan niet worden gezegd, dat de milieuwetgeving nu al een éénheid vormt. Het opmerkelijke is dat juist voor dat gedeelte van de milieuwetgeving, dat betrekking heeft op het landelijk gebied het integratieproces nog weinig vorderingen heeft gemaakt. Dit betreft dus de Mestwetgeving, de Interimwet Ammoniak en veehouderij en de Wet bodembescherming. Wat betreft de toepassing van de milieuwetgeving op agrarische bedrijven in de zin van inrichtingen is er wel sprake van een geïntegreerde aanpak, maar dit was vroeger onder de Hinderwet in feite ook al het geval.&#13;
9. Behalve in de structuur van de wetgeving hebben zich ook belangrijke veranderingen voorgedaan in het toegepaste instrumentarium. De belangrijkste ontwikkeling is wel de verschuiving van de normering door middel van een individuele vergunning naar die door middel van algemene regels vast te stellen bij Algemene Maatregel van Bestuur. Deze verschuiving heeft zich op grote schaal voorgedaan en heeft op ons gebied o.m. geleid tot het Besluit mestbassins milieubeheer, het Besluit melkrundveehouderijen milieubeheer, het Besluit akkerbouwbedrijven milieubeheer en het Besluit opslag propaan milieubeheer. Nadat de hele operatie van het tot stand brengen van algemene regels ongeveer was vol- tooid en de oudste besluiten nu een kleine tien jaar van kracht zijn, wordt in het kader van de operatie Marktwerking, Deregulering en Wetgevingskwaliteit9 het geheel weer op nieuw bezien en zo mogelijk verder vereenvoudigd. Daarbij worden allerlei toegespitste bepalingen vervangen door meer open zorgplichtbepalingen. De kans lijkt mij niet denk beeldig dat over een jaar of acht geklaagd gaat worden over de rechtsonzekerheid die zorgplichtbepalingen met zich meebrengen en dat er weer een roep ontstaat om concretere normering. In wezen is de Interimwet ammoniak en veehouderij een stukje algemene re- gulering voor de ammoniakemissies en wel op een bijzonder gedetailleerde wijze.&#13;
10. Zoals gezegd richt deze milieuwetgeving zich niet in het algemeen op het landelijk gebied, maar op de agrarische bedrijven die in dit landelijk gebied liggen, terwijl de normstelling wel gericht is op het behoud van de kwaliteit van het landelijk gebied. Bin- nen het milieubeleid onderscheidt men echter wel een gebiedsgericht spoor. In het kader van een gebiedsgerichte benadering worden bestaande instrumenten geïntegreerd ingezet om een waardevolle milieukwaliteit in bepaalde gebieden te beschermen of om een slech- te kwaliteit te verbeteren. Dit gebiedsgericht beleid kan een monosectoraal - in de zin dat het vooral op één milieuaspect is gericht -, en multisectoraal - meerder milieuaspectenof een geïntegreerd karakter dragen, dat wil zeggen dat naast milieu ook ruimtelijke en waterhuishoudingsaspecten worden omvat.10 Multisectorale milieubeschermingsgebieden kunnen in de provinciale milieubeleidsplannen worden aangeduid en concreet in het kader van de provinciale milieuverordening worden aangewezen.&#13;
In het gebiedsgerichte beleid voorzover het een geïntegreerd karakter draagt, kan een intensieve afstemming tot stand worden gebracht tussen milieu-, water en ruimtelijk beleid. Daartoe is het nodig dat vooral op provinciaal niveau de beleidsplanning voor deze drie terreinen op elkaar wordt afgestemd en zo mogelijk geïntegreerd. Wim Brussaard heeft daar samen met anderen herhaaldelijk op gewezen, waarbij hij meer voelt voor afstemming met behoud van ieders positie dan voor volledige integratie.11 Het is ook de vraag of dit laatste zowel gelet op de inhoud en op de procedurele voorschriften wel zo makkelijk zal kunnen. Voor het gebiedsgerichte beleid is geen afzonderlijke wetgeving tot stand gebracht. Dat is uitdrukkelijk ook niet beoogd. Het gaat om afstemming van bestaande instrumenten.&#13;
11. Mijn tussenconclusie zou zijn dat er van een vanzelfsprekende relatie tussen milieu wetgeving en landelijk gebied geen sprake is. Dat de milieuwetgeving zich ook niet zo gemakkelijk laat verdelen naar wetgeving die wel en wetgeving die niet relevant zou zijn voor het landelijk gebied. En dat verder de milieuwetgeving, die zich bij uitstek richt op landbouwbedrijven, zich enigszins onttrekt aan de grote ontwikkelingen in de structuur van de milieuwetgeving, maar wel mee doet waar het betreft de verschuiving van norme- ring door individuele vergunningen naar algemene regels.&#13;
12. Nu is dit beeld nog niet compleet. Vanmiddag gaat het over regelgeving en bestuur voor het landelijk gebied en bijna vanzelfsprekend heb ik regelgeving vertaald in wetge- ving. Het is echter de vraag of dit laatste wel juist is. Is wetgeving nog wel zo belangrijk voor het milieubeleid en hoe zit dat met de meer agrarisch georiënteerde milieuwetge- ving?&#13;
Het staat vast dat zich in grote delen van het milieubeleid een verschuiving voordoet van sturing door middel van éénzijdige formele overheidsbesluiten in de vorm van wetgeving en vergunningen naar een aanpak gebaseerd op consensus, eigen verantwoordelijkheid en zelfsturing.12 Het beleid is daar ook duidelijk op gericht. Uitingsvormen zijn de convenanten, de milieuverslaglegging, de interne milieuzorgsystemen, de vergunning op hoofdlijnen en de regeling van de verwijderingsbijdragen. De juridische vormgeving van deze beleidsonderdelen loopt uiteen. Voor sommige onderdelen van het beleid wordt geheel afgezien van juridische normering, bijvoorbeeld de inzameling van klein chemisch afval. In andere gevallen is er sprake van een convenant met een uiteenlopend normatief karakter die soms wordt ondersteund door wettelijke regels, zoals dat bij de aanpak van CFK's het geval is. In weer andere gevallen worden bedrijven gedwongen tot het nemen van initiatief of beperkt de regeling zich tot het sanctioneren van door bedrijven of bedrijfstakken genomen initiatieven, zoals bij de regeling voor de verwijderingsbijdragen. Al deze constructies kunnen uit juridisch oogpunt ingewikkelde vragen oproepen, maar daar ga ik nu niet op in. Het beleid hanteert deze constructies en wij als juristen moeten daarover maar onze standpunten bepalen en nadenken over de vraag of en hoe ze in te passen zijn in het geldende rechtsstelsel.&#13;
Ook op onderdelen van het milieubeleid voor het landelijk gebied vindt consensuele sturing wel plaats, zoals bijvoorbeeld bij de verwijdering van verpakkingsmiddelen voor en resten van bestrijdingsmiddelen, bij het introduceren van mineralenboekhoudingen en natuurlijk bij de vormgeving van het gebiedsgerichte beleid. De indruk bestaat echter dat ook hier de agrarische milieuwetgeving een wat afwijkend beeld vertoont en wat de Inte-rimwet ammoniak en veehouderij en de Mestwetgeving betreft nog steeds sterk berust op éénzijdige dwingende en gedetailleerde overheidsinterventies.&#13;
Ik verwacht dat voorlopig de betekenis van regelgeving in de zin van wetgeving voor het milieubeleid verder zal afnemen ten gunste van vormen van consensuele sturing. In dit proces wordt echter een bodem gelegd door de verplichting Europese richtlijnen te implementeren en door de toename van rechtstreeks werkende Europese verordeningen, die beide nu ten grondslag liggen aan meer dan de helft van ons nationale milieurecht. Verder zal het afhangen van de effectiviteit van de consensuele aanpak of en zo ja, op welk moment weer een roep zal klinken om dwingend en uniformerend overheidsingrijpen.&#13;
13. Nu de waterwetgeving.&#13;
In het algemeen is de relatie tussen deze wetgeving en het landelijk gebied veel directer en historisch ook veel sterker geworteld. Wel is het nodig eerst een paar onderscheidingen aan te brengen. Ik zou maar kort willen ingaan op de organisatiewetgeving voor het waterbeheer in de vorm van de Waterschapswet. Op dit gebied heeft zich een enorme ontwikkeling voorgedaan waarbij het aantal waterschappen in enkele decennia is teruggebracht van meer dan 2000 naar rond de 80 nu, terwijl verdere concentraties zijn te verwachten. Dit proces heeft belangrijke bestuurlijke en maatschappelijke consequenties, die nog onvoldoende systematisch zijn onderzocht. Dit zelfde geldt voor het feit dat het waterkwaliteitsbeheer zowel qua schaal als qua financiën de klassieke waterstaatstaken heeft overvleugeld en in de all-in waterschappen bepalend is geworden voor de gang van zaken. Ten slotte is er nog het vraagstuk van de verbrede bestuurssamenstelling volgens de nieuwe Waterschapswet die nieuwe ingewikkelde vragen van functioneel bestuur en van de trits belang-betaling-zeggenschap oproept.13&#13;
14. Wanneer we afstappen van de vraagstukken rond de organisatie komen we bij de twee grote onderdelen van de waterwetgeving, de wetgeving op de waterkering en die op de waterbeheersing of de waterhuishouding. In algemene zin zijn de ontwikkelingen in de structuur van deze wetgeving en ook in het instrumentarium minder spectaculair dan in de milieuwetgeving. Van een grootscheepse integratie van wetgeving is geen sprake. Op de achtergrond speelt de discussie over de ene Waterwet. Of die er echter zal komen is niet duidelijk. Aan de ene kant is het de vraag of een dergelijke omvattende Waterwet veel meerwaarde heeft ten opzichte van de huidige situatie. Aan de andere kant is de tijd van de grote en de bevlogen wetgevingsoperaties weer wat voorbij en zal voor het tot stand brengen van een Waterwet in de eerste plaats een duidelijk draagvlak maar ook een goede argumentatie ontwikkeld moeten worden.14 Ik zelf ben ervan overtuigd dat een geïntegreerde wetgeving een zekere meerwaarde biedt boven een stelsel van op zichzelf staande wetten, in de zin dat daarmee het beleid beter kan worden gestructureerd en steviger kan worden verankerd. Ik realiseer me wel dat dit voor een deel een psychologische effect betreft, waarvan de waarde kleiner wordt naarmate er meer beleid wordt ontwikkeld buiten de wet om, dat met niet-juridische instrumenten tot uitvoering wordt gebracht. Deze laatste tendens doet zich in het waterbeheer ook wel voor, maar naar mijn idee op minder grote schaal dan in het milieubeheer.&#13;
15. Per onderdeel zijn overigens wel interessante ontwikkelingen te melden. Voor de wa terkering is met de Wet op de waterkering een moderne omvattende wet tot stand ge bracht. Het is op zich opmerkelijk dat wij voor de meest elementaire overheidstaak die wij in ons land kennen tot voor kort alleen maar konden beschikken over een deelwet en losse bepalingen. De Wet op de Waterkering toont aan dat wij waar nodig, ondanks alle inspanningen van Commissies voor de toetsing van wetgeving gericht op een meer mate riële inhoud van de wet, nog steeds sterk functionele en instrumentele wetgeving tot stand brengen.15 Dat is overigens geen kwestie van onwil, onverschilligheid of veronachtza- ming van de rechtsstaatbeginselen. Wat vaak over het hoofd wordt gezien is dat bepaalde beleidsterreinen kennelijk om een bepaald soort wetgeving vragen. De waterstaatwetge- ving heeft heel vaak een sterk instrumenteel karakter gehad; denk aan de Wet op 's Rijks- waterstaatswerken van 1891. Overigens levert het tot stand komen van een Wet op de Waterkering ten opzichte van de daaraan voorafgaande periode al een versterking van de wetmatigheid van bestuur op. Dat wordt bij kritiek op instrumentele wetgeving nog wel eens uit het oog verloren.&#13;
16. Het proces van totstandkoming van de Wet op de waterkering is onderbroken door de Deltawet grote rivieren. Dit is met recht een spectaculaire wet, omdat zij met zeer veel kracht allerlei bestaande wetgeving die enige relatie met dijkverbetering vertoont, opzij zet tot en met de Europese regelgeving voor de milieu-effectrapportage aan toe. Er is nog al wat kritiek op de Deltawet uitgeoefend en voor een deel onderschrijf ik die ook. Met name op het punt van de onverwijlde inbezitneming is de wet onevenwichtig en biedt ze te weinig waarborgen. Dit wordt helaas door een wat afstandelijke toetsing op dit punt door de Afdeling bestuursrechtspraak onvoldoende gecompenseerd.16 De grote winst van de Deltawet vind ik echter dat ze aantoont dat wij, wanneer de nood werkelijk aan de man komt, wel in staat zijn ons te ontworstelen aan allerlei stroperigheid en blokkades in de bestaande wetgeving. Omdat wij echter in het verleden voor deze activiteiten te weinig hebben geïnvesteerd in afstemming en coördinatie van wetgeving, schieten we nu door naar het andere uiterste.&#13;
Er is wel gedacht dat waterkering nadat alle dijken op de vereiste hoogte zijn gebracht een kwestie zou worden van zorgvuldig maar rustig beheer. Met de onzekere gevolgen van het broeikaseffect staat dit echter niet zonder meer vast. De kans dat wij in de toekomst een nieuwe dijkverhogings- of -verzwaringsronde zullen moeten doormaken is niet denkbeeldig. Dit betekent dat de Wet op de Waterkering een uitgebalanceerde maar ook doeltreffende besluitvormingsprocedure dient te bevatten voor dijkaanleg en dijkversterking om te voorkomen dat wij in de toekomst opnieuw onze toevlucht zouden moeten nemen tot noodoplossingen. Of de afstemming op de Wet op de Ruimtelijke Ordening die de Wet op de Waterkering nu bevat op dit punt geheel toereikend is zou in een evaluatieonderzoek nog eens aan de orde moeten worden gesteld.&#13;
17. De andere poot van de waterwetgeving, die voor het waterbeheer of de waterhuishou- ding, vertoont natuurlijk een directe relatie met het landelijk gebied. Met de Wet op de waterhuishouding is voor dit terrein voorzien in een geïntegreerd stelsel van beleidsplan ning, terwijl het uitvoeringsinstrumentarium verspreid is geregeld in verschillende wetten, waarvan de Wet op de waterhuishouding zelf en de Wet verontreiniging oppervlaktewate- ren de belangrijkste zijn. Hoewel deze structuur uit systematisch oogpunt niet ideaal is, is er op dit moment ook geen dringende reden om er verandering in aan te brengen. Uit een in Wageningen uitgevoerde evaluatie van de Wet op de waterhuishouding blijkt wel van bepaalde tekortkomingen en wenselijkheden, zonder dat er naar mijn mening van ernstige knelpunten kan worden gesproken.17&#13;
Bij de WVO doet zich in het instrumentarium een zelfde ontwikkeling voor als die we bij de Wet milieubeheer hebben gezien, namelijk een verschuiving van de individuele vergunning naar normering door algemene regels.18 Toch verloopt dit proces hier minder snel dan in de milieuwetgeving en neemt het ook niet zo'n grote omvang aan. Het is mij niet erg duidelijk waarom dit het geval is en waarom in de AMvB's op grond van de WVO in het algemeen meer ruimte wordt geboden voor het stellen van nadere eisen per geval dan in de Wet milieubeheer AMvB's.&#13;
18. Het waterbeheer vertoont nog op een ander punt een parallel met het milieubeheer. Kwamen we in het milieubeheer het gebiedsgerichte spoor tegen, in het waterbeheer ken nen we al een aantal jaren de begrippen 'integraal waterbeheer' en de 'watersysteembena- dering' .19 In feite vindt de toepassing van deze concepten ook gebiedsgewijs plaats. Voor een bepaald watersysteem wordt uitgaande van vastgestelde doelstellingen en bestemmin gen een samenhangend pakket aan maatregelen ontwikkeld op het gebied van zowel de waterkwaliteit als de kwantiteit. Evenals in het gebiedsgerichte milieubeleid vertaalt zich dit niet in afzonderlijke wettelijke regels, maar is het een zaak van het op elkaar afstem men van al beschikbaar wettelijk en eventueel buitenwettelijk instrumentarium.&#13;
19. Hoewel er geen sprake is van duidelijke tekortkomingen of knelpunten in de water huishoudingswetgeving is het wel de vraag of deze wetgeving toereikend is voor twee be- langrijke problemen van waterbeheer, namelijk de verdroging en het vraagstuk van de dif- fuse verontreiniging. Algemeen is verdroging erkend als een belangrijk milieuprobleem en een centraal probleem van waterbeheer. Dit wil echter niet zeggen dat het anti-verdrogingsbeleid tot nu toe spectaculaire resultaten heeft opgeleverd. De erkenning van de pro-blematiek heeft evenmin geleid tot veel bijzondere wettelijke maatregelen. Er hebben beperkte aanpassingen plaatsgevonden van de Grondwaterwet en de Wet op de Waterhuishouding. Het is ook niet volstrekt duidelijk of een succesvol anti-verdrogingsbeleid vraagt om extra instrumentarium of dat met een geïntensiveerde inzet van de bestaande instrumenten de gestelde doeleinden bereikt zouden kunnen worden. In ieder geval lijkt het mij niet wenselijk dat er een aparte anti-verdrogingswet zou komen, maar wel zou naar mijn mening moeten worden bezien of verdrogingsaspecten in voldoende mate aan bod komen bij de toepassing van uiteenlopende instrumenten, zoals bestemmingsplannen, milieuvergunningen, Nb-wetvergunningen e.a. Iets soortgelijks geldt voor de problematiek van de diffuse lozingen en de diffuse verontreinigingen.20 Ook hier is vermoedelijk geen extra instrumentarium nodig, maar wel een intensieve en creatieve inzet van bestaande instrumenten. Bij dit onderwerp stuiten we overigens op de zogenaamde externe integratie van het waterbeleid, waarvan evenals bij de externe integratie van het milieubeleid evenmin erg duidelijk is of daarvoor specifiek instrumentarium ontwikkeld zou moeten worden en zo ja, welk?&#13;
20. In het voorgaande zijn een aantal vrij algemene ontwikkelingen aangegeven in regelgeving en bestuur voor het landelijk gebied. De kemphanen, kievitsbloemen en melkrijders zijn wat weggezakt achter de prozaïsche wereld van wetgeving en juridische instrumenten. Toch gaat het er uiteindelijk om of wij een leefbaar landelijk gebied in stand weten te houden, dat beantwoordt aan zijn bestemming. Dat zal alleen kunnen wanneer we er in slagen verschillende beleidssporen gebiedsgewijs op elkaar af te stemmen. Op het niveau van de planning zijn we daar al vrij ver mee gevorderd. In vrijwel alle provincies zijn er processen gaande die gericht zijn op het bij elkaar brengen van ruimtelijke, milieubeleid- en waterhuishoudingsplannen. Onzeker is echter of we daarmee kunnen volstaan en of er op het niveau van de normstelling en het uitvoeringsinstrumentarium niet tevens sprake zou moeten zijn van een verdere afstemming. Daarbij zou tevens moeten worden bezien hoever wij kunnen komen met buitenwettelijke vormen van beleidsafstemming en op welk moment wettelijke afstemmingsmechanismen vereist zijn. In ieder geval vragen de grote milieuproblemen van het landelijk gebied voorlopig nog om intensieve aandacht en inspanning. Ik hoop dat de vakgroep Agrarisch Recht in Wageningen ook na het vertrek van Wim Brussaard daaraan een bijdrage zal blijven leveren. Dat zal wat moeilijker worden, maar misschien kan Wim als adviseur op de achtergrond daar nog wel een rol in spelen. Hij krijgt nu toch heel veel tijd, hoopt hij. </content><legacyfootnotes>1. O.m. W. Brussaard, Nieuwe juridisch-bestuurlijke ontwikkelingen in de ruimtelijke ordening, preadvies VAR, Alphen aan den Rijn 1976 en idem, Tweesporigheid in ruimtelijk relevante wetgeving, in 25 jaar WRO, jubileumuitgave ter gelegenheid van 25 jaar Wet op de Ruimtelijke Ordening, Deventer 1991, blz. 13-27.&#13;
2. Zie NIROV/SRJ-publicatie no. 7, Tweesporigheid in de ruimtelijke ordening, 's Gravenhage 1982.&#13;
3. Over de onderlinge verhouding Th.G. Drupsteen, De WRO te midden van milieu- en waterstaatswetge- ving, in 25 jaar WRO, blz. 29-45.&#13;
4. Milieu als maatstaf, Nationaal Milieubeleidsplan 2, TK 1993-1994,23 560, blz. 71 e.v.&#13;
5. KB 22 februari 1967, AB 1967, 447; zie ook Th.G. Drupsteen, De wijziging van de Hinderwet en de land bouw, de Pacht 1979, blz. 319-341 en idem, Kroniek Hinderwet en landbouw, idem 1980, blz. 457-468.&#13;
6. Zie Th. G. Drupsteen, Ontwikkelingen in het milieurecht gedurende de jaren zeventig, NJB 1981, blz. 879-899 en idem, Twintig jaar milieuwetgeving, tijd voor bezinning, M en R 1990, blz. 194-201.&#13;
7. Zie F.C.M. A. Michiels, De Wet milieubeheer, Zwolle 1994.&#13;
8. Zie P.C. Gilhuis en Jonathan Verschuuren, Noodwet ammoniak en veehouderij: Wet milieubeheer buiten spel, NJB,blz. 741-745.&#13;
9. Daarvoor HJ.A.M. van Geest, Marktwerking, deregulering en wetgevingskwaliteit; Forensen tussen macht en markt, M en R 19%, blz. 118-122.&#13;
10. Zie P.J.J. Driessen en P. Glasbergen, Het gebiedsgericht beleid, in P. Glasbergen (red.), Milieubeleid, 's-Gravenhage 1994, blz. 97-121.&#13;
11. Zie W. Brussaard en J.H. Enter, Het stelsel van milieubeleidsplanning in relatie tot ruimtelijke ordenings- en waterhuishoudingsplanning, M en R 1990, blz. 222-230.&#13;
12. Vgl. L.A. van de Peppel en M. Herweijer, Het communicatieve sturingsmodel, in P. Glasbergen, (red.), Milieubeleid, blz. 189-207.&#13;
13. Zie H. Havekes, Inleiding in J J.I. Verburg (red.) De Waterschapswet, Zwolle 1995, blz. 11-15.&#13;
14. Vgl. Th.G. Drupsteen, De Toekomst van de waterstaatswetgeving, in S.B. Boelens e.a. (red.) Waterstaats wetgeving - verleden, heden en toekomst, Zwolle 1992, blz. 339-360, en idem, de WVO na 25 jaar, in AP. van den Berge e.a. (red.), Bestrijding van de watervervuiling, Vijfentwintig jaar WVO, 's-Gravenha- ge 1995, blz. 329-339.&#13;
15. Zie Th.G. Drupsteen, Functionele waterstaatswetgeving in Rechtvorming in de sociale rechtsstaat, De Haan-bundel, Deventer 1989, blz. 245-254.&#13;
16. Zie mijn verzamelnoot BR 19%, blz. 63-66.&#13;
17. Zie Vakgroep Agrarisch recht L.U. Wageningen, 'Een brede kijk op het waterbeheer, Evaluatierapport Wet op de Waterhuishouding', Wageningen 1995.&#13;
18. Zie G.R.M. van Dijk en H.J.M. Havekes, Het vergunningstelsel en de algemene regels, in A.P. van den Berge (red.), Bestrijding van de watervervuiling, Vijfentwintig jaar WVO, 's Gravenhage 1995, blz. 45- 69.&#13;
19. Zie J.J. de Graeff en A. van Hall, Van sectoraal naar integraal, in idem blz. 247-265; zie ook P.R.F. Kuij- pers en P. Glasbergen, Perspectieven voor integraal waterbeheer, 's-Gravenhage 1990.&#13;
20. Zie V.WJ. van den Bergen, R. Faasen en P.J.R. de Vries, Diffuse bronnen, in A.P. van den Berge (red.) A.w.,blz. 227-243.</legacyfootnotes><footnotes><footnote/></footnotes><auteurs>Prof. mr. Th.G. Drupsteen</auteurs><published>1996-09-01 00:00:00</published><modified>1995-10-31 00:00:00</modified><editiondate>1996-09-01</editiondate><htmlpath>https://denhollander.info/artikel/5917</htmlpath></article>
</articles></edition>