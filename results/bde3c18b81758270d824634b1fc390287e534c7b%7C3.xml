<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>8/9</uitgave><aflevering>8</aflevering><searchword>TvAR 8/9/1989</searchword><id>6258</id><udhid>UDH:TvAR/6258</udhid><titel>De Pachtwet in discussie</titel><searchwords><searchword>TvAR 8/9/1989</searchword><searchword>UDH:TvAR/6258</searchword></searchwords><attachments><attachment><name>1989_nr 8 9 _Artikel_Wolff.pdf</name><extention>pdf</extention><url>https://denhollander.info/download/6052/ci</url></attachment></attachments><inleiding>1. INLEIDING&#13;
In vorige afleveringen van dit blad trof u een aantal bijdragen aan over ontwikkelingen&#13;
in het pachtbeleid. Mr. P.A. de Hoog1 gaf een overzicht van de voorstellen die&#13;
de interdepartementale werkgroep Heroverweging Pachtwetgeving deed over mogelijke&#13;
liberalisering van de Pachtwetgeving. Daarnaast ging hij uitgebreid in op de&#13;
door de Werkgroep voor het Pachtbeleid van het Landbouwschap (hierna te noemen&#13;
de werkgroep) gedane voorstellen. Deze waren erop gericht de terugloop van het&#13;
pachtareaal zo mogelijk te vertragen of in tegengestelde richting bij te buigen. Mevrouw&#13;
mr. T.J. Mellema-Kranenburg2 ging in op het verschijnsel loopbaanpacht&#13;
en met name op de praktijkbehoefte daaraan. Loopbaanpacht werd geïntroduceerd&#13;
in het Heroverwegingsrapport en in een andere vorm in het rapport van de werkgroep.&#13;
De conclusie van beide auteurs over de door hen bestudeerde voorstellen is over&#13;
het algemeen negatief. Mevrouw Mellema constateert eigenlijk alleen voordelen&#13;
voor de verpachters aan loopbaanpacht en spreekt de verwachting uit dat pachters&#13;
- zoals het er nu uitziet - niet veel zin zullen hebben in een dergelijke loopbaan. De&#13;
Hoog's kritiek is nog fundamenteler. Voor hem is niet bewezen dat de terugloop van&#13;
het pachtareaal te wijten zou zijn aan teruglopend rendement en aan de pacht-druk.&#13;
Hij verwijst daarbij naar landen om ons heen, die een soortgelijke pachtwetgeving&#13;
kennen en waar de pacht niet zou teruglopen. Zijn conclusie is dat Pachtwetwijziging&#13;
helemaal niet zou moeten worden overwogen, te meer niet omdat de sociaal-&#13;
economische gevolgen voor pachters onderbelicht blijven. Ik vertaal dit zo, dat&#13;
hij zegt dat hij het middel (aanpassing van de Pachtwet) erger vindt dan de kwaal&#13;
(terugloop pachtareaal).&#13;
Op de stellingname van beide auteurs ga ik in het onderstaande in. Dit zoveel mogelijk&#13;
aan de hand van de discussies die in de werkgroep zijn gevoerd over dit onderwerp. </inleiding><content>2. DE TERUGLOOP VAN HET PACHTAREAAL&#13;
Vaststaat dat sinds de invoering van de Pachtwet in 1958 het areaal reguliere pacht&#13;
van 56% tot 36% (in 1985) van het totale landbouwareaal in Nederland is gedaald.&#13;
3 Sinds 1985 heeft deze dalende tendens zich doorgezet. Op het eerste gezicht&#13;
heeft deze terugloop een dramatische omvang.&#13;
De Landbouwstructuurnota4 constateert dat op die wijze ƒ 10 tot 15 miljard relatief&#13;
goedkoop vreemd vermogen aan de landbouw is onttrokken. De nota noemt&#13;
de terugloop van het pachtareaal de keerzijde van een (pacht-)beleid dat min of meer&#13;
eenzijdig op bescherming van de pachter gericht is geweest. Alvorens op de oorzaken&#13;
van deze terugloop in te gaan, eerst iets over de omvang daarvan.&#13;
Uiteraard is de Pachtwet met zijn op bescherming van bedrijfscontinuïteit van de&#13;
pachter gerichte bepalingen een groot goed voor de landbouw. De terugloop van het&#13;
areaal wordt door velen binnen de georganiseerde landbouw gezien als een welhaast&#13;
onvermijdelijk gevolg van deze bescherming. Zij beschouwen de terugloop als een&#13;
teken dat het goed is gegaan met de landbouw. In toenemende mate zijn immers ook&#13;
pachters in staat geweest grond te kopen. Op termijn kan dit goedkoper zijn dan&#13;
pacht. Zeker wanneer de pachter in staat was om, via gebruikmaking van zijn voorkeursrecht,&#13;
tegen de verpachte waarde te kopen. Bovendien wordt de totale afname&#13;
van het pachtareaal uiteraard niet alleen veroorzaakt door de hierna te bespreken&#13;
factoren.&#13;
Zo is allereerst 30% van de totale terugloop van het pachtareaal toe te schrijven&#13;
aan het uit cultuur nemen van deze grond ten behoeve van doeleinden van openbaar&#13;
nut. Voor zover aan die grond een andere bestemming werd gegeven werden pachters&#13;
daarvoor schadeloos gesteld. Daarnaast is de grootste terugloop te constateren&#13;
bij particuliere verpachters/agrariërs. Dit heeft te maken met een totaal gewijzigd&#13;
stelsel van bedrijfsoverdracht in de landbouw. Gaf een boer zijn bedrijfsopvolger&#13;
vroeger de grond in pacht, nu gaat hij met hem in een vroegtijdig stadium een maatschapsovereenkomst&#13;
aan. Dit areaal blijft dus wel bij de landbouw in gebruik, maar&#13;
wordt in de pachtstatistieken niet meer teruggevonden.&#13;
Juist omdat de pacht bij de categorieën overheid en institutionele beleggers min&#13;
of meer stabiel blijft, wordt door bovenbedoelde fractie gesteld, dat het met de terugloop&#13;
van het pachtareaal wel mee valt. Belangstelling voor het in reguliere pacht&#13;
uitgeven van landbouwgrond zou bij deze categorieën immers onverminderd aanwezig&#13;
blijven. Zij zijn kennelijk met De Hoog van mening, dat sleutelen aan het&#13;
pachtstelsel erger is dan de kwaal die men daarmee wenst te cureren.&#13;
Een andere stroming binnen de georganiseerde landbouw maakt zich wel degelijk&#13;
zorgen over de terugloop. Voor hen is dit verschijnsel ook na correctie van de cijfers&#13;
een signaal dat reguliere pacht kennelijk te onaantrekkelijk wordt voor verpachters.&#13;
Onder deze groep schaarde zich ook het Bestuur van het Landbouwschap, dat in&#13;
1987 opdracht gaf de oorzaak van de terugloop te onderzoeken en voorstellen te doen die erop gericht waren deze in gunstige zin bij te buigen. Hetzelfde geldt kennelijk&#13;
voor de minister van Landbouw, die in de Landbouwstructuurnota voorstellen&#13;
doet om het pachtregime te versoepelen met het oog op het eerder beschikbaar komen&#13;
van eigendomsgrond ten behoeve van de, alom noodzakelijk geachte, bedrijfsvergroting.&#13;
3. DE OORZAKEN VOOR DE TERUGLOOP VAN HET PACHTAREAAL&#13;
Uit meerdere onderzoeken van onder andere prof. van den Noort5 wordt de terugloop&#13;
van het pachtareaal in Nederland verklaard uit twee oorzaken:&#13;
a. Het verminderde directe rendement op verpachtingen;&#13;
b. De pachtdruk; dat wil zeggen het waardeverschil tussen verpachte en onverpachte&#13;
landbouwgrond. Globaal ligt dit waardeverschil in Nederland op 35 tot 50%.&#13;
Deze twee oorzaken leiden, in combinatie met elkaar, tot de situatie, dat pachtvrijkomende&#13;
grond niet opnieuw onder reguliere voorwaarden wordt verpacht.&#13;
Daarbij is de pachtdruk naar uit onderzoek blijkt, van overwegender belang dan het&#13;
verminderde directe rendement. De eigenaar wordt bij het pachtvrij komen van de&#13;
grond immers een unieke gelegenheid geboden om een vermogens winst van 35 tot&#13;
50% van de waarde van het object te realiseren. Niet alleen de particuliere verpachter&#13;
maakt van deze mogelijkheid gebruik, maar evenzo de institutionele belegger.&#13;
De Staat doet het in de domeingebieden anders. Daar wordt weliswaar wel opnieuw&#13;
in reguliere pacht uitgegeven, maar niet dan nadat - via een LNO-onderzoek -&#13;
vastgesteld is of de pachter niet zou kunnen kopen. Dit tegen de vrije waarde wel&#13;
te verstaan! Bovendien wordt de pachter hier een erfpachtovereenkomst opgedrongen&#13;
voor de door de Staat gestichte gebouwen en het omringende erf.6 Op deze&#13;
wijze komt de Staat van het op grond van de Pachtwet verplichte onderhoud van&#13;
de gebouwen af. Uiteraard staat het de pachter vrij om niet op deze nieuw geboden&#13;
uitgiftemodaliteit in te gaan, maar dan kan hij bedrijfsvergroting verder wel vergeten.&#13;
Gezien het probleem van de structureel te kleine bedrijven in bijvoorbeeld de&#13;
NOP, betekent deze vrijheid dus niet veel.&#13;
Het voorgaande geeft aan dat herverpachting van vrije grond op reguliere pachtvoorwaarden&#13;
een schaars artikel is geworden. Er zijn daarbij in de praktijk twee tendensen&#13;
te signaleren. Pachtvrij komende grond wordt ofwel verkocht tegen de vrije&#13;
waarde, of wordt wederom aan landbouwers in gebruik gegeven maar dan op zwarte&#13;
(geen schriftelijk contract) of grijze (niet goedgekeurd door de Grondkamer) voorwaarden.&#13;
Daarnaast wordt vrijkomende landbouwgrond op beperkte schaal in erfpacht&#13;
uitgegeven. Partijen zijn dan vrij in de te bedingen voorwaarden. Vooral in&#13;
die landsdelen waar de grondprijs hoog is, heeft het verschijnsel van zwarte en grijze&#13;
pacht volgens plaatselijke deskundigen, een hoge vlucht genomen. Exacte cijfers zijn daarover niet beschikbaar. Controle door de Algemene Inspectiedienst op dit&#13;
strafbare handelen vindt al vele jaren niet meer plaats.&#13;
4. HOE NU VERDER&#13;
Wanneer je niet tot de categorie behoort die de terugloop van het pachtareaal pleegt&#13;
te relativeren, vraag je je af hoe het nu verder moet met de pacht. Wanneer er niets&#13;
gebeurt en de huidige terugloop zet zich in het zelfde tempo door, dan dringt zich&#13;
de vraag op of de reguliere pacht niet gedoemd is uit te sterven. Er zijn zelfs redenen&#13;
om aan te nemen dat de terugloop door de invoering in 1984 van art. 38a Pachtwet,&#13;
sneller zal verlopen dan in de decennia daarvoor. Veel bedrijven hebben blijkens&#13;
onderzoek7 geen opvolger. Daarmee komt er bij het bereiken van de 65-jarige leeftijd&#13;
van de pachter een einde aan de pachtovereenkomst, wanneer de verpachter de&#13;
pacht deswege opzegt.&#13;
De vlucht in erfpacht en min of meer illegale uitgiftemodaliteiten geeft aan dat&#13;
de belangstelling voor het in gebruik geven van landbouwgrond op zichzelf natuurlijk&#13;
niet is verdwenen, maar dat de condities waaronder dit op grond van de Pachtwet&#13;
dient te geschieden voor eigenaren te onaantrekkelijk zijn geworden. De Hoog&#13;
zal het in zijn functie van bestuurslid en juridisch adviseur van de Bond van Landpachters&#13;
en Hypotheekboeren toch met mij eens moeten zijn dat er iets aan de terugloop&#13;
zou moeten gebeuren. Anders lopen wij de kans dat er over de pacht in de toekomst&#13;
nog maar weinig te adviseren overblijft. Hij kan natuurlijk redeneren dat zittende&#13;
pachters van de terugloop van het pachtareaal geen last hebben, maar dit ontslaat&#13;
de wetgever uiteraard niet van de verplichting de oorzaak van dit verschijnsel&#13;
te onderzoeken en eventueel maatregelen te nemen. Daarbij komt, dat hij mijns inziens&#13;
zijn stelling niet hard kan maken, dat de oorzaak van de terugloop van het&#13;
pachtareaal niet gelegen kan zijn in de pachtdruk, omdat men die in het buitenland&#13;
ook zou kennen en daar van terugloop van de pacht geen sprake is. In België en&#13;
Duitsland, beide met een relatief liberale pachtwetgeving, neemt de pacht niet af,&#13;
maar daar bestaat dan ook nauwelijks pachtdruk. In Engeland bestaat die wel. Deze&#13;
zgn. premium for vacant possession is er ook in dat land de oorzaak van dat de&#13;
pacht daar sterk afneemt.8&#13;
Over mogelijke maatregelen gericht op verbetering van het rendement van de verpachter&#13;
en vermindering van de pachtdruk maak ik de volgende opmerkingen.&#13;
a. Vermindering rendement&#13;
In het voorgaande is het verminderde rendement als oorzaak voor de terugloop van&#13;
het pachtareaal al enigszins gerelativeerd. Over het rendement lijken vele berekeningswijzen mogelijk. Van den Noort9 rekent uit dat het rendement (direct en indirect)&#13;
niet zo slecht is als wel door verpachters wordt beweerd. Gerekend over de totale&#13;
pachtperiode tot het moment van pachtvrij komen en daarop volgende verkoop&#13;
tegen de vrije waarde is het rendement zelfs hoger dan dat op Staatsobligaties.&#13;
Vaststaat in ieder geval, dat ook een substantiële verhoging van de pachtprijs weinig&#13;
zal bijdragen aan de bereidheid van verpachters om hun pachtvrij komende grond&#13;
opnieuw in pacht uit te geven. Ook al zou men de pacht bijvoorbeeld verdubbelen,&#13;
dan nog zullen eigenaren kiezen voor verkoop of erfpacht op het moment van pachtvrij&#13;
komen om zodoende de vermogenswinst te toucheren. Bij erfpacht betekent dit&#13;
dat de erfpachter een inkoopsom dient te betalen. Overigens moet hierbij worden&#13;
aangetekend, dat een verbeterd direct rendement voor particuliere eigenaren belangrijk&#13;
kan zijn ter verbetering van hun liquiditeitspositie.&#13;
b. Pachtdruk&#13;
Mijns inziens zal het terugdringen van de terugloop van het pachtareaal vooral gezocht&#13;
moeten worden in een vermindering van de pachtdruk. Deze pachtdruk wordt&#13;
veroorzaakt door een aantal op bescherming van de pachter gerichte dwingendrechtelijke&#13;
bepalingen in de Pachtwet. De bepalingen met betrekking tot pachtprijsbeheersing,&#13;
de Grondkamertoetsing, het continuatierecht, het recht op indeplaatsstelling,&#13;
en ook het voorkeursrecht dragen hier, in combinatie met elkaar, toe bij. Deze&#13;
bepalingen leiden er bij verpachters wel toe badinerend te stellen, dat men in Nederland&#13;
nog beter een vrouw kan trouwen dan een reguliere pachtovereenkomst aan te&#13;
gaan.10&#13;
Wil men de pachtdruk verminderen, dan kan men streven naar verlaging van de&#13;
vrije waarde of verhoging van de verpachte waarde van de grond. Aangezien beheersing&#13;
van de vrije waarde momenteel - politiek gezien - niet aan de orde is, lijkt&#13;
het erop dat met name naar verhoging van de verpachte waarde zou dienen te worden&#13;
gestreefd. Hier nu zit meteen het eerste fundamentele dilemma voor de landbouw.&#13;
Wanneer een verhoging van de verpachte waarde van grond door versoepeling&#13;
van het pachtregime wordt bereikt, stijgt daarmee ook de fiscale waardegrondslag&#13;
voor de berekening van de vermogens- en successiebelasting en het schenkingsrecht.&#13;
Deze consequentie werkt door naar alle eigenaren en gebruikers van&#13;
agrarisch vastgoed in Nederland.&#13;
Het tweede dilemma voor de landbouw zit hem natuurlijk bij de hamvraag, die&#13;
ook De Hoog zich al stelde: is het middel niet erger dan de kwaal? Hoe ver kun je&#13;
gaan met een versoepeling van het bestaande pachtregime waarop veel agrarische&#13;
ondernemers in Nederland hun bedrijfscontinuïteit vrijwel geheel baseren? Hoe nu&#13;
de Pachtwet zodanig te wijzigen, dat hij voor eigenaren aantrekkelijker wordt en&#13;
daarbij tegelijkertijd de rechtspositie van de pachter zoveel mogelijk blijft waarborgen? Mijns inziens zou men uit dit dilemma kunnen geraken door een onderscheid&#13;
te maken tussen bestaande pachtverhoudingen en nieuw aan te gane contracten.&#13;
Wijziging van het pachtstelsel voor bestaande verhoudingen zal met de grootst&#13;
mogelijke omzichtigheid en daarbij ook nog zeer geleidelijk dienen te geschieden.&#13;
De werkgroep zag, op een aantal punten na, eigenlijk geen kans het reguliere stelsel&#13;
zodanig aan te passen, dat het beoogde doel zou worden bereikt en de pachter desondanks&#13;
een goede bedrijfscontinuïteit zou worden blijven geboden. Zo heeft de&#13;
werkgroep een verkorting van de zgn. wachttijd van art. 43 Pachtwet aanbevolen.&#13;
11&#13;
Dit voorstel is door de Commissie Grondgebruik van het Landbouwschap overigens&#13;
niet overgenomen. Daarnaast heeft de Werkgroep uitgebreid gestudeerd op het&#13;
pachtnormenstelsel. Om van de discussie over het rendement op pacht af te komen&#13;
heeft de werkgroep voorstellen gedaan voor een andere waardegrondslag waarop de&#13;
pachtnormen zouden kunnen worden gebaseerd. Ik ga hierop onder 5 nader in.&#13;
Voor nieuwe nog aan te gane pachtrelaties kan men denken aan een verdere diversificatie&#13;
van het pachtstelsel. De huidige Pachtwet gaat sterk uit van reguliere pachtovereenkomsten,&#13;
mogelijke uitzonderingen daarop zijn gering in aantal en blijven&#13;
dat ook door een restrictieve toepassing van de regels door de Grond- en Pachtkamers.&#13;
Bij diversificatie van het pachtstelsel zou men in concreto kunnen denken aan&#13;
een aparte vorm van tijdelijke- en een aparte vorm van langdurige- of loopbaanpacht.&#13;
Onder 6 en 7 werk ik dit nader uit.&#13;
5. WIJZIGING VAN HET PACHTNORMENSTELSEL VOOR REGULIERE OVEREENKOMSTEN&#13;
De prijsstelling voor reguliere pachtovereenkomsten in Nederland geschiedt aan de&#13;
hand van de driejaarlijkse te herziene pachtnormen. Het Pachtnormenbesluit komt&#13;
tot stand met inachtneming van de bedrijfsuitkomsten in de landbouw enerzijds, en&#13;
de belangen van de verpachter anderzijds. Door de formulering van art. 3, lid 3&#13;
Pachtwet is de normvaststelling een object van politiek touwtrekken geworden.&#13;
Twee moeilijk met elkaar verenigbare en sterk subjectieve uitgangspunten dienen na&#13;
afweging van belangen tot redelijke uitkomsten te leiden. In de praktijk betekent dit&#13;
veelal dat de gestegen eigenaarslasten in de pachtnormen worden doorberekend, alsmede&#13;
een gedeelte van de inflatie. De netto-opbrengst op pacht veranderde hierdoor&#13;
niet veel. Doordat de grondprijzen bleven stijgen nam het directe rendement af.&#13;
De werkgroep heeft de praktijk rond de pachtnormvaststelling als onbevredigend&#13;
ervaren. Zoals gezegd roepen eigenaren al jaren dat het rendement op pacht veel te&#13;
laag is12, terwijl bepaalde landbouwsectoren gezien de bedrijfseconomische situatie&#13;
geen enkele verhoging menen te kunnen lijden. De gang van zaken rond de beoogde herziening van de pachtnormen voor 1989 levert weer een sprekend voorbeeld op&#13;
van deze praktijk.&#13;
De werkgroep heeft om die reden een voorstel gedaan om het normenstelsel meer&#13;
te objectiveren en daarnaast te regionaliseren. De objectivering komt er kort gezegd&#13;
op neer dat de werkgroep bij de bepaling van de pachtnormen niet meer - zoals&#13;
momenteel gebeurt - wenste uit te gaan van het opbrengend vermogen van de&#13;
grond (onderscheid in grondsoorten naar kwaliteitsklasse) maar van de waarde van&#13;
de grond. Omdat de waarde van grond regionaal sterk verschilt ging de werkgroep&#13;
ervan uit dat de pachtnormen regionaal dienden te worden vastgesteld. Momenteel&#13;
bestaat immers de paradoxale situatie dat de pachtnormen voor bijvoorbeeld zandgrond&#13;
voor het gehele land dezelfde zijn, terwijl de waarde van die grond in Brabant&#13;
bijna een factor 2 hoger ligt dan die in Drente.&#13;
De vraag die zich bij de grondwaardebepaling voordoet is welke waarde men moet&#13;
nemen. In principe zijn drie waarden denkbaar; de vrije verkeerswaarde, de agrarische&#13;
waarde of de verpachte waarde.&#13;
Onder agrarische waarde of agrarische opbrengstwaarde verstond de werkgroep&#13;
die waarde van de grond waarbij onder normale omstandigheden door een ondernemer&#13;
met een gemiddelde beroepsbekwaamheid een redelijk inkomen uit het bedrijf&#13;
kon worden verworven. Bij deze waardebepaling zou de beloning van de grond geen&#13;
restpost dienen te zijn. De werkgroep koos niet voor de verpachte waarde omdat deze&#13;
te sterk onder invloed van de pachtnormen tot stand zou komen, terwijl de waarde&#13;
van de zgn. marginale hectare een te prijsopdrijvende invloed op de gemiddelde&#13;
vrije waarde van de grond zouden hebben.&#13;
De werkgroep koos in haar onderzoek dus voor de agrarische opbrengstwaarde&#13;
als de grondslag voor regionaal te bepalen pachtnormen. In haar gedachtengang zou&#13;
de hoogte van de agrarische opbrengstwaarde ergens liggen tussen die van de verpachte&#13;
en de vrije waarde. Intuïtief werd daarbij gedacht aan de waarde die aan de&#13;
grond wordt toegekend bij bedrijfsoverdrachten in de familiesfeer. De gedachte was&#13;
dat in die situatie in de praktijk een waarde wordt gehanteerd, die het de bedrijfsopvolger&#13;
financieel mogelijk maakt het bedrijf over te nemen en anderzijds de uit te&#13;
kopen familie een aanvaardbare beloning daarvan oplevert. Nader onderzoek wees&#13;
evenwel uit dat deze waarde in ieder geval niet statistisch was te bepalen, vanwege&#13;
te weinig CBS-waarnemingen. Daarna is getracht deze gegevens via de Agrarische&#13;
Boekhoudbureaus boven de tafel te krijgen. Daar bleken weliswaar voldoende waarnemingen&#13;
te bestaan, maar de daar bestaande cijfers zijn sterk fiscaal bepaald en&#13;
daarom ongeschikt voor het beoogde doel. Daarna heeft de werkgroep in samenwerking&#13;
met het LEI getracht de agrarische opbrengstwaarde op basis van de definitie&#13;
te berekenen. Dit bleek ook niet goed mogelijk, omdat de door de werkgroep gehanteerde&#13;
definitie van agrarische opbrengstwaarde te veel subjectieve elementen bevatte&#13;
(normale omstandigheden, gemiddelde beroepsbekwaamheid, redelijk inkomen,&#13;
grond geen restpost, etc).&#13;
Na anderhalf jaar onderzoek was de werkgroep dus weer terug bij af. Omdat uit&#13;
LEI-onderzoek13 bleek dat de waardeontwikkeling van vrije en verpachte landbouwgrond en de aan de grond toegekende waarde bij overdracht in familiesfeer in&#13;
een min of meer vaste verhouding tot elkaar fluctueren, beraadt de werkgroep zich&#13;
momenteel over de waardegrondslag. De minister van Landbouw doet - een overigens&#13;
niet nader gemotiveerd - voorstel om de pachtnormen op termijn te laten toegroeien&#13;
naar 2% van de vrije verkeerswaarde van de grond.14&#13;
Of de minister in zijn voorstel wil regionaliseren, is overigens nog onduidelijk.&#13;
Een eerste vingeroefening van de werkgroep over dit voorstel levert, regionaal gezien,&#13;
een zeer wisselend beeld op. De vrije verkeerswaarde blijkt in sommige regio's&#13;
zo sterk te fluctueren, dat het de vraag is of de vrije waarde - als waardegrondslag&#13;
voor de pachtnormen - wel bruikbaar is.&#13;
6. TIJDELIJKE PACHT&#13;
Zoals al gesteld is de werkgroep ervan uitgegaan dat het pachtstelsel voor nieuwe&#13;
overeenkomsten meer mogelijkheden diende te bieden dan het bestaande. Behalve&#13;
een ander stelsel van pachtnormvaststelling en het voorstel betreffende verkorting&#13;
van de wachttijd, zag de werkgroep geen kans het reguliere stelsel zodanig te wijzigen,&#13;
dat het ons probleem zou oplossen en tegelijkertijd de rechtspositie van de&#13;
pachter niet in het geding zou brengen. Voor nieuwe situaties denkt de werkgroep&#13;
dus aan diversificatie van het pachtstelsel.&#13;
De optie van tijdelijke pacht richt zich in de gedachte van de werkgroep op een&#13;
specifieke categorie eigenaren/potentiële verpachters. Het gaat hier om eigenaren/&#13;
agrariërs die in het stadium verkeren dat zij hun bedrijf wensen te gaan beëindigen.&#13;
Ondernemers zonder opvolger dus. Deze ondernemers stellen de definitieve beslissing&#13;
tot verkoop van hun bedrijf veelal uit. Enerzijds gebeurt dit uit emotionele&#13;
overwegingen en anderzijds vaak, omdat zij een gunstige ontwikkeling van de vrije&#13;
waarde van hun grond verwachten. Deze categorie eigenaren, die in de toekomst&#13;
naar verwachting in omvang toeneemt, zou zijn grond misschien wel tijdelijk aan&#13;
de buurman in gebruik willen geven, maar niet onder de reguliere voorwaarden.&#13;
Vanwege het daaraan verbonden continuatierecht zijn zij niet zeker van het tijdstip&#13;
waarop zij weer over de grond kunnen beschikken. Daarom vluchten zij nu veelal&#13;
in zwarte en grijze pacht, overigens met alle risico's van dien.&#13;
Voor de ondernemers met een opvolger ontstaat een toenemende behoefte aan&#13;
grond. Het markt- en prijsbeleid en ook de op stapel staande milieumaatregelen nopen&#13;
met name in de grondgebonden sectoren tot een verdere extensivering en hierdoor&#13;
tot bedrijfsvergroting. Hoe komen de blijvers nu aan deze grond?&#13;
Verwerving door middel van aankoop leidt vaak tot ondragelijke financieringslasten.&#13;
Hier zou een stelsel van kortlopende tijdelijke pachtovereenkomsten uitkomst&#13;
kunnen bieden. Het gaat dan om iets extra's op een tijdelijke basis. De grondmobiliteit&#13;
wordt er door bevorderd.&#13;
Bij tijdelijke pacht zijn meerdere varianten denkbaar. Het gaat om een overeenkomst&#13;
voor bijvoorbeeld drie of zes jaar waarvoor geen recht op verlenging bestaat, evenmin een voorkeursrecht. Het aantal malen dat de grond in tijdelijke pacht mag&#13;
worden uitgegeven zou kunnen worden beperkt. Evenzo is het de vraag of er prijstoetsing&#13;
zou dienen plaats te vinden of dat de prijsvorming vrij zou dienen te zijn.&#13;
De minister stelt in de Landbouwstructuurnota geen prijstoetsing voor, de werkgroep&#13;
wel en dit aan de hand van de maximaal toelaatbare pachtprijzen. In het werkgroep&#13;
voor stel zit - ter bescherming van de pachter - een belangrijke restrictie aan&#13;
tijdelijke pacht. Een pachter mag niet meer dan een x-percentage (bijv. 20%) van zijn&#13;
totale bedrijfsoppervlakte in tijdelijke pacht hebben. Dit om te voorkomen dat de&#13;
pachter in zijn bedrijfsvoering te veel afhankelijk wordt van deze uitgiftemodaliteit.&#13;
Als argument tegen een aparte vorm van tijdelijke pacht wordt wel genoemd het&#13;
feit dat deze vorm van pacht ook nu reeds mogelijk is.15&#13;
Art. 12, lid 3 Pachtwet maakt een kortere duur immers nu al mogelijk, mits de&#13;
grondkamer hiervoor toestemming verleent en algemene landbouwbelangen daardoor&#13;
niet worden geschaad (art. 12, lid 4 Pachtwet). Dit argument is op zichzelf&#13;
juist, maar de praktijk heeft geleerd dat de grondkamers art. 12, lid 4 zo hanteren&#13;
dat in principe vrijwel altijd voor de reguliere pachttermijn moet worden gekozen.&#13;
Bovendien blijf je zitten met de prijstoetsing en het automatische verlengingsrecht&#13;
wanneer de overeenkomst althans voor langer dan een jaar wordt aangegaan. Juist&#13;
de prijstoetsing en het verlengingsrecht weerhouden verpachters ervan te kiezen voor&#13;
reguliere kortlopende pacht. Zij lopen de kans dat de grondkamers de beoogde korte&#13;
duur omzetten in de wettelijke en kiezen dan liever voor verkoop of zwarte of grijze&#13;
pacht. Een aparte regeling in de Pachtwet ware hier volgens de werkgroep dan ook&#13;
te verkiezen.&#13;
7. LANGDURIGE PACHT&#13;
Richt de tijdelijke pacht zich dus vooral op de categorie beëindigende agrarische ondernemers&#13;
als potentiële verpachters, de variant van langdurige pacht richt zich met&#13;
name op de (institutionele) belegger in agrarisch vastgoed. Zowel het Heroverwegingsrapport&#13;
als dat van de werkgroep kennen een variant van langdurige pacht.&#13;
Hoewel het areaal verpacht vastgoed onder beleggers het meest constant blijft,&#13;
neemt ook daar de animo voor reguliere verpachting verder af.16&#13;
De reden dat het verpachte areaal bij beleggers niet sterk terugloopt is dat zij uitsluitend&#13;
grond aankopen in verpachte staat. Komt deze grond eenmaal pachtvrij,&#13;
dan verkopen zij deze vrijwel altijd tegen de vrije verkeerswaarde en van de opbrengst&#13;
daarvan wordt opnieuw verpachte grond aangekocht. Het areaal blijft op&#13;
die manier redelijk stabiel maar ook hier zien wij het beeld, dat de belegger eenmaal&#13;
pachtvrij gekomen grond niet meer op reguliere voorwaarden herverpacht. Ook in&#13;
de kring van beleggers is de algemene opvatting dat het rendement te laag is, terwijl&#13;
juist zij door de bovenbeschreven praktijk een substantieel hoger rendement behalen dan particuliere beleggers. De institutionele belegger mag er immers van uitgaan&#13;
dat er jaarlijks een bepaald percentage van zijn totale grondportefeuille vrij&#13;
komt, terwijl de particulier maar moet afwachten wanneer dit feestelijke moment&#13;
voor hem aanbreekt.&#13;
Bij langdurige of loopbaanpacht gaat het om een pachtovereenkomst met een&#13;
vaste looptijd (bijv. 30 jaar) of met een looptijd die eindigt op het moment dat de&#13;
pachter 65 jaar is geworden. De variant zoals die het meest in discussie is, kent geen&#13;
automatisch recht op verlenging, wel een tussentijds voorkeursrecht en een recht op&#13;
indeplaatsstelling. De prijsvorming is vrij en hierdoor lijkt deze variant veel op&#13;
bestaande erfpachtsovereenkomsten voor agrarisch vastgoed.&#13;
Een voorvraag die men zich bij een mogelijke introductie van langdurige pacht&#13;
- trouwens ook bij tijdelijke pacht - dient te stellen, is of het de reguliere pacht&#13;
niet zal verdringen. Wanneer tijdelijke en langdurige pacht in een praktijkbehoefte&#13;
zouden voorzien, zal in zoverre verdringing optreden, dat men bij pachtvrij komen&#13;
van grond, al naar gelang de omstandigheden, eerder zal kiezen voor de nieuw geboden&#13;
mogelijkheden dan voor reguliere pacht.&#13;
Bied je die mogelijkheden niet, dan betekent dat uiteraard niet dat de eigenaar&#13;
dan wél voor reguliere pacht zal kiezen. Hij kiest dan voor verkoop of erfpacht. Op&#13;
de bestaande reguliere verhoudingen zullen de voorstellen naar verwachting dan ook&#13;
geen invloed hebben, zolang de pachter hieraan geen medewerking wenst te verlenen.&#13;
Overigens moet bedacht worden dat dit bijvoorbeeld in Domeingebieden in het&#13;
kader van bedrijfsvergroting, om hiervoor genoemde redenen, anders kan liggen.&#13;
Ook voor langdurige pacht geldt weer dat de Pachtwet voor wat de termijn betreft&#13;
niet zou behoeven te worden gewijzigd. Een 30-jaar durende pachtovereenkomst is&#13;
ook nu mogelijk; na ommekomst van die termijn bestaat evenwel een automatisch&#13;
recht op verlenging voor zes jaar. Wenst men dit verlengingsrecht niet, dan dient&#13;
de Pachtwet te worden gewijzigd. Een tweede probleem vormt ook hier de geleide&#13;
pachtprijsvaststelling. Voor langdurige pacht zal deze vrij (er) dienen te zijn. Tegenover&#13;
het nadeel van het ontbreken van het verlengingsrecht staat het voordeel van&#13;
een ongestoord gebruik voor 30 jaar. Zou de belegger tussentijds willen verkopen&#13;
en de pachter kan van zijn voorkeursrecht geen gebruik maken, dan loopt de overeenkomst&#13;
evengoed met de opvolgende eigenaar door. Ook al heeft deze het object&#13;
voor eigen gebruik aangekocht. Bij reguliere pachtovereenkomsten is deze 'wachttijd'&#13;
uiteraard veel korter door de kortere pachttermijn.&#13;
De in het voorgaande geschetste vorm van langdurige pacht lijkt in zijn voorwaarden&#13;
veel op erfpacht, zij het dat het daar natuurlijk om een zakelijk recht gaat.&#13;
Langdurige pacht is niet bedoeld als een alternatief voor reguliere pacht, omdat het&#13;
zich daarmee moeilijk laat vergelijken. Het is bedoeld als een alternatief voor erfpacht&#13;
en eigendom bezwaard met hypotheek. De vraag die dan onmiddellijk opkomt&#13;
is of langdurige pacht - vanuit de boer en de belegger bezien - met de laatstgenoemde&#13;
vormen op de grondmarkt kan concurreren. Mijns inziens is deze vraag essentieel&#13;
en niet de vraag die mevrouw Mellema zich stelt of de pachter wel zin zou&#13;
hebben in langdurige of loopbaanpacht. Zoals ik het zie zal hij, wanneer hij daar&#13;
geen zin in heeft, ofwel moeten kopen of erfpachten. Dat zijn zijn alternatieven en&#13;
helaas niet de reguliere pacht. Het staat buiten twijfel dat reguliere pacht, vergeleken met de overige financieringsvormen, veruit de meest aantrekkelijke optie vormt. Zoals&#13;
we reeds zagen wordt dit echter, vanwege de daaraan voor de eigenaar verbonden&#13;
nadelen, een schaars goed.&#13;
Om te kunnen beoordelen of langdurige pacht een alternatief vormt voor erfpacht&#13;
en hypotheek, moeten we naar de financieringskant ervan kijken. Daarbij dient men&#13;
mijns inziens uit te gaan van de situatie dat boeren zowel om markteconomische als&#13;
milieuhygiënische redenen hun bedrijf structureel dienen te vergroten. Hierbij wordt&#13;
de- huidige situatie in de akkerbouw vaak als voorbeeld genoemd.&#13;
Wanneer een ondernemer moet vergroten zijn er twee situaties denkbaar:&#13;
a hij neemt daartoe zelf het initiatief door grond aan te kopen en deze aan een&#13;
belegger aan te bieden;&#13;
b de belegger neemt het initiatief door grond aan een ondernemer aan te&#13;
bieden.&#13;
De boer die moet vergroten zal de benodigde grond het liefst zo dicht mogelijk&#13;
bij huis verwerven. Komt bijvoorbeeld het bedrijf van zijn buurman te koop, dan&#13;
zal hij zich daarvoor bij uitstek gegadigde voelen. Omdat buurman's grond maar&#13;
één keer te koop is, betaalt hij daarvoor een hogere prijs dan de grond gemiddeld&#13;
in de regio zou doen. De grond is voor hem nu eenmaal het meeste waard. Wat nu&#13;
als hij de grond niet kan financieren middels hypotheek? Hij kan dan een belegger&#13;
zoeken om de grond aan hem in eigendom over te dragen onder het beding van ofwel&#13;
erfpacht of langdurige pacht. Naar verwachting zal de belegger dat niet willen doen&#13;
onder de reguliere pacht voorwaar den. De belegger zal opteren voor een erfpachtovereenkomst&#13;
of een langdurige pachtovereenkomst, omdat hij duidelijkheid wil&#13;
hebben ten aanzien van het tijdstip waarop de overeenkomst eindigt.&#13;
Stel de belegger wil de grond van de boer overnemen, dan zal hij dit niet willen&#13;
doen voor de vrije waarde maar voor een gedeelte daarvan, meestal liggend op het&#13;
niveau van de verpachte waarde. De ondernemer lijdt hierdoor een aanvankelijk&#13;
vermogensverlies van stel 50%. Dit verlies dient hij zelf op te brengen c.q. te financieren.&#13;
Fiscaal gezien is dit bedrag gedurende de looptijd van de overeenkomst af&#13;
te schrijven. Dit maakt het plaatje al heel wat minder onaantrekkelijk dan het op&#13;
het eerste gezicht lijkt.&#13;
Vervolgens betaalt de pachter een vast percentage (bijvoorbeeld 3%) op het door&#13;
de belegger geïnvesteerde vermogen. Hierdoor ontstaat de situatie dat de ondernemer&#13;
aanvankelijk weliswaar een hoog - maar fiscaal afschrijfbaar - vermogensverlies&#13;
lijdt maar gedurende de looptijd een relatief geringe pachtvergoeding betaalt.&#13;
Stel hij kocht de grond van de buurman voor / 30 000, -, de belegger betaalt hem&#13;
bij overdracht ƒ 15 000, - per ha. De pacht bedraagt dan 3% van ƒ 15 000, - =&#13;
/ 450, - per jaar.&#13;
Alles bepalend voor de aanvaardbaarheid van deze constructie is mijns inziens de&#13;
vraag, wat er na ommekomst van de overeenkomst zal gebeuren. Om deze constructie&#13;
voor de boer aantrekkelijk te maken en gelet op de bedrijfscontinuïteit, dient hij&#13;
in de gelegenheid te worden gesteld om zijn doorverkochte eigendom terug te kopen.&#13;
Daartoe zal de overeenkomst hem een koopoptierecht dienen te verschaffen. Door&#13;
middel van dit koopoptierecht kan hij de grond, wanneer hij zijn bedrijf bijvoorbeeld&#13;
wenst te continueren, terugkopen voor 50% van de na ommekomst van de&#13;
overeenkomst geldende vrije verkeerswaarde. Op deze wijze wordt langdurige pacht vergelijkbaar met de erfpachtconstructie&#13;
van het FAGOED-fonds.17 Bij Fagoed hebben ondernemers de mogelijkheid een&#13;
erfpachtovereenkomst aan te gaan voor een looptijd van 27 tot 39 jaar. Het&#13;
FAGOED-fonds financiert tot maximaal 70% van de vrije waarde van de door de&#13;
ondernemer aan Fagoed in eigendom over te dragen grond. Ook daar lijdt de ondernemer&#13;
dus minimaal 30% vermogensverlies, dat hij door middel van een terugkooprecht,&#13;
elke 12 jaar en na ommekomst van de overeenkomst kan goedmaken. Het&#13;
koopoptierecht bij Fagoed bestaat dus ook tussentijds. Fagoed financiert alleen de&#13;
grond, dus geen gebouwen. De canon bedraagt, afhankelijk van de looptijd, 4,5 tot&#13;
4,6% van het door Fagoed geïnvesteerde vermogen. De canon is geïndexeerd. Om&#13;
de drie jaar wordt deze aangepast aan de hand van de pachtnormstijging en de inflatie,&#13;
dit ieder voor de helft. Omdat de ondernemer het aanvankelijke vermogensverlies&#13;
van 30% over de looptijd van de overeenkomst kan afschrijven levert Fagoed&#13;
een aantrekkelijk alternatief op voor financiering door middel van hypotheek.18&#13;
Dit afhankelijk van de individuele bedrijfssituatie van de ondernemer uiteraard.&#13;
Wanneer Fagoed-erfpacht een aantrekkelijk alternatief vormt voor hypotheek&#13;
moet er in de optiek van de werkgroep een vorm van langdurige pacht zijn aan te&#13;
bieden, die dat ook is. Of dat het geval zal zijn zal op de markt voor agrarisch vastgoed&#13;
worden beslist. Wanneer langdurige pacht niet met erfpacht of hypotheek kan&#13;
concurreren zal de ondernemer er niet voor kiezen. Wanneer de belegger daarentegen&#13;
een pachtvorm krijgt opgedrongen, die voor hem ongunstiger is dan verkoop&#13;
of erfpacht, dan zal hij deze niet aanbieden. Hier zal naar mijn mening de markt&#13;
een evenwicht vinden.&#13;
Tot slot nog iets over de verschillen tussen Fagoed-erfpacht en langdurige pacht.&#13;
Een erfpachter staat in een vrijere verhouding tot de blote eigenaar, dan de pachter&#13;
staat tot de verpachter. Veel zal daarbij overigens afhangen van de inhoud van het&#13;
contract. Het veel gehoorde argument dat men, bij een met erfpacht vergelijkbare&#13;
vorm van pacht, zou kiezen voor erfpacht, omdat dat een zakelijk recht is, is maar&#13;
betrekkelijk. Weliswaar heeft de erfpachter de mogelijkheid het gepachte te bezwaren&#13;
met hypotheek of het te verkopen, maar daar staan nadelen tegenover. In de&#13;
eerste plaats betaalt de pachter geen Overdrachtsbelasting en in de tweede plaats&#13;
wordt hij niet aangeslagen in de Vermogensbelasting.&#13;
De erfpachter betaalt deze belastingen meestal wel. Naast fiscale voordelen heeft&#13;
de pachter het voordeel dat hij in tegenstelling tot de erfpachter geen eigenaarslasten&#13;
betaalt.&#13;
Er blijven natuurlijk nog de nodige onzekerheden over. Wat mij betreft is het&#13;
plaatje waarbij de ondernemer het initiatief neemt door grond te kopen en het daarna&#13;
doorverkoopt aan de belegger onder beding van langdurige pacht redelijk uitgekristalliseerd.&#13;
Daar is een goede vergelijking met Fagoed mogelijk en Fagoed is momenteel&#13;
zeer succesvol. Een moeilijkheid zit hem, wat mij betreft bij het spiegelbeeld;&#13;
de belegger heeft pachtvrije grond die hij zou willen aanbieden aan een ondernemer die wil vergroten. Om de belegger bereid te vinden met die ondernemer een&#13;
langdurige pachtovereenkomst aan te gaan zal de belegger van die ondernemer een&#13;
inkoopsom of zo men wil 'sleutelgeld' verlangen. Er doen zich dan allerlei vragen&#13;
voor. Kan de pachter dit vermogensverlies na ommekomst van de overeenkomst&#13;
goedmaken door een koopoptierecht of heeft hij in die situatie een automatisch&#13;
recht op verlenging? Wordt de hoogte van de pacht vastgesteld aan de hand van een&#13;
percentage van de vrije waarde minus de inkoopsom? De belangrijkste vraag die&#13;
zich dan eigenljk voordoet is, of de gehele problematiek van de terugloop van het&#13;
pachtareaal niet zou worden opgelost, door pachters bij nieuw aan te gane pachtovereenkomsten&#13;
de hoogte van de pachtdruk te laten betalen of in ieder geval een&#13;
gedeelte daarvan. Momenteel is dit op grond van art. 71, lid 1 Pachtwet verboden,&#13;
maar er zal wel eens iets onder de tafel gebeuren. Zo'n voorstel is op het eerste gezicht&#13;
ingrijpend maar wijkt in essentie niet veel af van de voorwaarden van de overige&#13;
financieringsvormen die hierboven zijn besproken. Nadere studie en overleg met&#13;
de meest betrokken partijen is hier geboden.&#13;
8. TOT SLOT&#13;
Met het voorgaande heb ik beoogd een bijdrage te leveren aan de discussie over de&#13;
mogelijke maatregelen ter beperking van de terugloop van het pachtareaal. Hoe je&#13;
deze terugloop ook beoordeelt, je kunt niet net doen alsof er niets aan de hand is.&#13;
Dat is mijn kritiek op de opstelling van De Hoog en mevrouw Mellema-Kranenburg.&#13;
Deze opstelling gaat wat mij betreft voorbij aan de essentie van het probleem; pachtvrij&#13;
komende landbouwgrond wordt niet opnieuw regulier verpacht. Vaststaat dat&#13;
nog veel onderzoek nodig is. Vaststaat voor mij ook, dat bestaande pachtverhoudingen&#13;
door het bieden van nieuwe mogelijkheden niet mogen worden opengebroken&#13;
of uitgehold. Ten slotte staat het voor mij vast, dat de landbouw in bepaalde sectoren&#13;
een ingrijpend proces van herstructurering te wachten staat. Het markt- en prijsbeleid,&#13;
alsmede vergaande milieumaatregelen, zullen de blijvende grondgebonden&#13;
ondernemingen nopen tot individuele bedrijfsvergroting. De daarvoor benodigde&#13;
grond komt nu vrijwel uitsluitend beschikbaar via aankoop. Pacht zou bij dit proces&#13;
een actievere rol moeten kunnen vervullen, naast andere financieringsvormen. Men&#13;
dient de bij de pacht betrokken partijen dan wel meer mogelijkheden te bieden.</content><legacyfootnotes>1. Mr. P.A. de Hoog: 'Heroverweging pachtwetgeving: revival of the roaring twenties?' Agrarisch Recht&#13;
1989, blz. 265 t/m 279.&#13;
2. Mr. T.J. Mellema-Kranenburg: 'Loopbaanpacht'. Agrarisch Recht 1989, blz 172 t/m 177.&#13;
3. Zie hiervoor drs A. Hovinga: 'De afname van het pachtareaal en de omvang van het areaal erfpacht'.&#13;
Agrarisch Recht 1985, blz. 462 t/m 474.&#13;
4. Landbouwstructuurnota, blz. 112.&#13;
5. Prof. dr P.C. van den Noort: 'Pachtnormen, pachtservituut en de teruggang van de pacht in Neder&#13;
land'. ESB 29-9-1982.&#13;
6. Deze constructie noemt men 'erfpacht nieuwe stijl'. Het gaat daarbij om een erfpachtscontract voor&#13;
de door de Staat gestichte opstallen en het omringende erf, met een daaraan gekoppeld pachtrecht voor&#13;
de cultuurgrond.&#13;
7. Landbouwcijfers 1989, blz. 35.&#13;
8. Prof. dr P.C. van den Noort. Kort verslag van het pachtonderzoek ten behoeve van de Commissie&#13;
voor het Grond- en Pachtprijspeil, 1989 blz. 7.&#13;
9. Idem als 8, blz 4 t/m 6.&#13;
10. Bij lezing van het concept van dit artikel wees mijn collega mevr. ir. M.J.G. Kroonen mij op het vrouw&#13;
onvriendelijke karakter van deze uitdrukking. Of verpachters hiermee maar rekening willen houden!&#13;
11. Prof. van den Noort heeft er bij meerdere gelegenheden op gewezen dat verkorting van de wachttijd&#13;
voor de derde verkrijger van zes tot bijvoorbeeld twee jaar een grote vermindering van de pachtdruk zou&#13;
opleveren. Zie bijv. rapport onder 9, blz. 8.&#13;
12. Op basis van het in 1986 uitgebrachte pachtstudierapport van de Nederlandse Vereniging voor Lan&#13;
delijke Eigendom werd bij de discussie over de pachtnormenherziening 1986, door de vertegenwoordiger&#13;
van deze vereniging in de Commissie van Advies voor het Grond- en Pachtprijspeil, gepleit voor een een&#13;
malige verhoging van 40%.&#13;
13. Drs J. Luijt, bron: Statistiek overdrachten en verpachtingen van landbouwgronden, CBS, diverse jaren.&#13;
14. Landbouwstructuurnota, blz. 113.&#13;
15. Prof. mr. A.H.T. Heisterkamp, Het dilemma van de pacht (blz. 10), Gouda Quint bv 1988.&#13;
16. Reactie Stichting Raad voor Agrarisch Vastgoed, d.d. 1-8-1988 op het Heroverwegingsrapport Pachtwetgeving.&#13;
17. Zie voor een beschrijving van de Fagoed-constructie het artikel van ing. G. Bruggink in het aprilnummer&#13;
van de Landeigenaar (blz. 12 e.v.)&#13;
18. Mr P.H.F. Remie: 'Bedrijfsopvolging in de landbouw'. Studiegroep KNBTB, Kluwer 1989, blz. 89&#13;
e.v.&#13;
</legacyfootnotes><footnotes><footnote/></footnotes><auteurs>Mr. W.J. Wolff</auteurs><published>1989-08-01 00:00:00</published><modified>1989-08-01 00:00:00</modified><editiondate>1989-08-01</editiondate><htmlpath>https://denhollander.info/artikel/6258</htmlpath></article>
</articles></edition>