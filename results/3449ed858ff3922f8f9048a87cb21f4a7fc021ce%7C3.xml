<edition><articles><article><jaar>1997</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1997</searchword><id>5812</id><udhid>UDH:TvAR/5812</udhid><titel>Wijziging van de Wet op de Ruimtelijke Ordening 19981</titel><searchwords><searchword>TvAR 12/1997</searchword><searchword>UDH:TvAR/5812</searchword></searchwords><attachments><attachment><name>1997_nr 12_Artikel_Bruil.pdf</name><extention>pdf</extention><url>https://denhollander.info/download/5743/ci</url></attachment></attachments><inleiding>Inleiding&#13;
Onlangs is aan de Tweede Kamer een voorstel tot wijziging van de Wet op de Ruim-telijke Ordening gezonden. Het startpunt van de wijzigingen van de wet, neergelegd in wetsvoorstel 25 311,2 ligt al in 1985. Toen vond de laatste grote wijziging van de WRO plaats. De wet werd op de volgende punten gewijzigd:&#13;
- Een regeling voor de inspraak werd ingevoerd (art. 6a); een en ander is thans ook geregeld via de Gemeentewet.&#13;
- De art. 19-procedure werd verzwaard door opneming van art. 19a. De indruk kan bestaan dat sinds 1985 ook provincies en rechters een verzwaarde toets uitvoeren ten aanzien van het gebruik van de vrijstellingsmogelijkheid.&#13;
- Vrijstellingsmogelijkheden werden verruimd: de tijdelijke vrijstelling (art. 17: niet langer "tijdelijke behoefte") en vrijstelling voor kruimelgevallen (art. 18a: de "meldingsplichtige bouwwerken", zoals deze op grond van een wijziging van de Woningwet ook gingen heten).&#13;
- Er kwam een wettelijke regeling van de planologische kernbeslissing (art. 2a-2c), met in 1985 nog onvermoede gevolgen voor de juridificatie van het ruimtelijk beleid.&#13;
- De aanwijzingsbevoegdheden van minister en van GS werden verbeterd en uitge breid (art. 37 e.v.).&#13;
De in de afgelopen jaren uitgevoerde evaluatie,3 die de directe aanleiding is geweest voor dit wetsvoorstel, had betrekking op de wijzigingen van 1985 - wat niet wil zeg-gen dat het wetsvoorstel uitsluitend daaruit voortvloeit. Er is immers veel meer gebeurd, en wel op twee gebieden: de ontwikkeling van het algemeen bestuursrecht en de ontwikkeling van de sectorwetgeving.</inleiding><content>Ontwikkelingen in het bestuursrecht&#13;
Wat het eerste betreft is er natuurlijk de totstandkoming van de Algemene wet bestuursrecht (eerste en tweede tranche) in 1994. Dit bracht de vraag naar het rechts-karakter van pkb's, streekplannen en structuurplannen uitdrukkelijk (opnieuw) op de agenda, en had ook wel enkele consequenties voor bijvoorbeeld de bestemmingsplan-procedure. Zo werd de ministeriële vervangingsbevoegdheid van art. 29 geïntrodu-ceerd ter vervanging van het Kroonberoep, een vervangingsbevoegdheid overigens die volgens de eerste rechtspraak niet al te lichtvaardig gebruikt mag worden door de minister. De derde tranche van diezelfde Awb heeft opnieuw gevolgen voor de WRO. Die gevolgen zijn neergelegd in de aanpassingswetgeving.4 De bedoeling is dat deze aanpassingswetgeving in 1998 in werking treedt. De bepalingen zijn trouwens over-geschreven in het nieuwe wetsvoorstel; wellicht dat op onderdelen nog een correctie nodig is (aldus de Toelichting). Naast enkele terminologische en procedurele aanpas-singen behelst die derde tranche vooral de opneming in de WRO van een criterium voor het toezicht door GS op gemeentelijke beslissingen, te weten "een goede ruimte-lijke ordening" (zie art. 11 lid 4, art. 16, art. 19 lid 2, art. 28 lid 2, art. 36e lid 2 en art. 44 lid 7). Ik wil voorlopig nog niet geloven dat deze term een aanzienlijke inperking van het bovengemeentelijke toezicht inhoudt.&#13;
Naast de Awb hebben de meer algemene bestuurlijke ontwikkelingen rond het regionaal bestuur (hoe moeizaam dat ook van de grond komt) nog geleid tot de invoeging van een compleet nieuw hoofdstuk in de WRO door de Kaderwet bestuur in verandering, in 1994.&#13;
Ontwikkelingen in de sectorwetgeving&#13;
Wat de ontwikkeling van de sectorwetgeving betreft valt vooral te wijzen op de tot-standkoming van wetgeving voor inrichtingsprojecten zoals wegen, dijken en ont-grondingen, namelijk de Tracéwet, de Wet op de waterkeringen (voorafgegaan door de Deltawet grote rivieren) en de Ontgrondingenwet. Deze wetten hebben gemeen dat zij een projectprocedure bevatten waarbij op een of andere wijze een relatie wordt gelegd met de ruimtelijke ordening. Dat gebeurt overigens telkens net iets anders, om tamelijk onduidelijke redenen. Een meer algemene projectprocedure werd in 1993, onder de naam Nimby, reeds in de WRO opgenomen (art. 37-38 en het hoofdstuk over projectcoördinatie, art. 39-41b). Op grond daarvan kan desnoods door de minis-ter of GS een vrijstelling worden verleend van het gemeentelijk bestemmingsplan. Het denken over een meer algemene regeling voor projectprocedures gaat overigens nog voort, onder meer via de tussenkomst van de WRR,5 maar ook door de toene-mende bestuurlijke druk rond projecten als Schiphol. Daarbij wordt zelfs over een speciale wet gesproken. In algemene zin zijn de kabinetsvoornemens in een apart tra-ject aan de orde: in april 1996 is het kabinetsstandpunt over Besluiten Grote Projec-ten naar buiten gebracht.6 De regering ziet trouwens kans om ook de zojuist genoemde Kaderwet bestuur in verandering onder te brengen in het streven naar verbeterde projectprocedures.7&#13;
Een wet die nog apart genoemd moet worden is de Woningwet, die in 1991 tot slachtoffer van het streven naar deregulering is geworden. Toen werden ingevoerd:&#13;
- de driedeling in soorten bouwwerken;&#13;
- de fictieve vergunningverlening;&#13;
- uitbreiding van de aanhoudingsplicht, onder meer in verband met de milieuver gunning. Men zou verder nog kunnen wijzen op de ontwikkelingen rond de Wet milieubeheer en de Wet op de Waterhuishouding, waarbij een relatie werd gelegd tussen de daarin geregelde beleidsterreinen en de ruimtelijke ordening, vooral op het niveau van de planning.&#13;
De ontwikkeling van de sectorwetgeving heeft niet al te veel consequenties gehad voor de tekst van de WRO - behalve dan de Nimby en wat er verder nog zal komen op dit punt -, maar natuurlijk wel voor de ruimtelijke ordening als beleidsterrein.&#13;
De huidige wetswijziging is - samengevat - een reactie op:&#13;
- de wijzigingen van 1985 en de evaluatie daarvan;&#13;
- de Awb (eerste tranche) van 1994;&#13;
- de Awb (derde tranche) van 1998.&#13;
Daarnaast zijn er nog enkele wijzigingsvoorstellen die zijn opgenomen 'omdat we nu toch eenmaal bezig waren', bijvoorbeeld met het doel het terugdringen van de bestuurslasten.8&#13;
Trends&#13;
Uit de afgelopen jaren zouden de volgende trends gedestilleerd kunnen worden:&#13;
- een verbetering van de rechtsbescherming voor de burgers;&#13;
- deregulering;&#13;
- een voortschrijdende centralisatie in de ruimtelijke ordening;&#13;
- een versterking van de coördinatie tussen ruimtelijke ordening enerzijds en sectorale wetgeving anderzijds (waarbij de sector trouwens al te vaak het primaat heeft);&#13;
- een grotere nadruk op projecten, in plaats van plannen.&#13;
De Memorie van Toelichting heeft maar één 'rode draad' weten te ontdekken: "het voorzien in efficiënte en zorgvuldige procedures voor de realisering van ruimtelijke investeringsprojecten op de verschillende bestuursniveaus".9 Dit tekent de fixatie van deze regering.&#13;
Wat de grotere aandacht voor projecten betreft valt te wijzen op de sectorwetge-ving, maar ook op het belangrijke onderwerp van het wetsvoorstel: de gemeentelijke projectprocedure. Het is wel interessant dat hier in feite sprake is van een trendbreuk ten opzichte van 1985. Ging het er toen om het oneigenlijk gebruik van vrijstellingen terug te dringen ('terug naar een planmatige ruimtelijke ordening'), thans wordt een dergelijk gebruik tot norm verheven.&#13;
Overzicht&#13;
Tot slot geef ik een overzicht van alle concrete wijzigingen die in wetsvoorstel 25 311 zijn opgenomen. De toelichting hanteert daarvoor als trefwoorden 'reparatie' en 'lokaal niveau'.10 - Een zelfstandige projectprocedure op gemeentelijk niveau. De bijdrage van Lurks in dit nummer (blz. 579-590) behandelt dit onderwerp.&#13;
- Niet in alle gevallen is een verklaring van geen bezwaar nodig (art. 19, derde lid); in feite zijn wij hiermee terug bij het oude systeem van de 'algemene verklaring van geen bezwaar'. Op dit punt zal in het Bro nadere regelgeving volgen. De toe lichting denkt aan zowel materiële als procedurele voorwaarden.11&#13;
- De art. 18a-vrijstelling wordt verruimd tot "afwijking van het bestemmingsplan van geringe planologische betekenis". De toelichting stelt dat een ander in het Bro nader geregeld zal worden. De regeling loopt vooruit op een voorgenomen wijzi ging van de Woningwet, waarbij de categorie 'meldingplichtige bouwwerken' zal vervallen. De aangehaalde zinsnede zal ongetwijfeld aanleiding geven tot veel nieuwe jurisprudentie.&#13;
- Verkorting van de inspraaktermijn bij pkb's met vier weken.&#13;
- Streekplanprocedure: afd. 3.5 Awb is toepasselijk. Dat betekent dat de bedenkingen termijn met vier weken wordt bekort; er is geen bezwaarmogelijkheid meer, de bezwaarde kan direct naar de Raad van State.&#13;
- De aanwijzingsbevoegdheid van de minister van VROM richting streekplan wordt bij concrete beleidsbeslissingen naar voren gehaald en getransformeerd in een soort vervangingsbevoegdheid (art. 4b).&#13;
- Wijzigingen in de procedure van de vervangingsbevoegdheid bij bestemmingsplan nen. Hierbij gaat het er vooral om de zogenaamde wachttijd - na de goedkeuring door GS - te elimineren als de minister toch niet van zijn bevoegdheid gebruik kan maken omdat de inspecteur geen bedenkingen had geventileerd.&#13;
- Toezichtscriteria (goede ruimtelijke ordening).&#13;
- Wijzigingen in de rechtsbescherming. Hierbij speelt onder meer het begrip 'con crete beleidsbeslissing' een belangrijke rol. In de bijdrage van Drupsteen in dit nummer (blz. 591-599) wordt hier verder op ingegaan.&#13;
Slot&#13;
Al met al betreft het hier een wetsvoorstel met belangrijke consequenties. Voor een deel zijn die consequenties van meer praktische aard, zoals wijzigingen in procedures. Men zou ook hierover trouwens wel een principiële discussie aan kunnen gaan, want het blijkt er telkens om te gaan de procedures te bekorten ten koste van de betrok-kenheid van burgers. Ik vind die roep om bekorting van procedures ten koste van inspraak en rechtsbescherming, die tegenwoordig van de kant van bestuurders nogal eens te horen valt, tamelijk schril tegen de achtergrond van de gebrekkige wijze van besluitvorming door het bestuur zelf: het bestuur doet er eerst tien jaar over om een beslissing te nemen en vervolgens vindt men acht weken inspraak te lang! Een tweede praktische consequentie betreft de leesbaarheid van de Wet op de Ruimtelijke Orde-ning. Daarover valt al jaren niet naar huis te schrijven - en sinds 1994 al helemaal niet meer -, maar de huidige wijziging brengt daarin geen verbetering. Het zou de moeite waard zijn eens te komen tot een integrale herredigering van de wet. Voor een deel zijn de consequenties van het wetsvoorstel van meer principiële aard. Van de wijzigingen in de rechtsbescherming (de beperking tot concrete beleids-beslissingen) kan gezegd worden dat deze vooral een juridisch-principiële keuze inhouden, die echter ook voor het ruimtelijk beleid op lagere niveaus gevolgen zullen hebben. Men denke aan de binding van gemeentebesturen aan hogere plannen. De belangrijkste principiële wijziging is echter ongetwijfeld de zelfstandige gemeentelijke projectprocedure.</content><legacyfootnotes>1. Bewerking van een voordracht, gehouden op een studiemiddag van het Instituut voor Agrarisch Recht op 18 september 1997 te Utrecht.&#13;
2. TK 1996-1997, 25 311, nrs. 1-3 (wetsvoorstel en memorie van toelichting); zie voorts het verslag van een rondetafelgesprek, nr. 4.&#13;
3. Advies van de Evaluatiecommissie WRO/Bro, Van plannen en projecten, Den Haag 1994.&#13;
4. TK 1996-1997, 25 464, nrs. 1-3.&#13;
5. Wetenschappelijke Raad voor het Regeringsbeleid, Besluiten over grote projecten, rapport nr. 46, Den Haag 1994.&#13;
6. TK 1995-1996, 24 690, nr. 1.&#13;
7. Zie MvT, blz. 4.&#13;
8. MvT, blz. 12.&#13;
9. MvT, blz. 3.&#13;
10. MvT, blz. 3.&#13;
11. MvT, blz. 12.&#13;
</legacyfootnotes><footnotes><footnote/></footnotes><auteurs>Mr.D.W.Bruil</auteurs><published>1997-12-01 00:00:00</published><modified>1996-10-02 00:00:00</modified><editiondate>1997-12-01</editiondate><htmlpath>https://denhollander.info/artikel/5812</htmlpath></article>
</articles></edition>