<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1987</searchword><id>6329</id><udhid>UDH:TvAR/6329</udhid><titel>Het begrenzingenplan</titel><searchwords><searchword>TvAR 6/1987</searchword><searchword>UDH:TvAR/6329</searchword></searchwords><attachments><attachment><name>1987_nr 6_Artikel_Kampman.pdf</name><extention>pdf</extention><url>https://denhollander.info/download/6111/ci</url></attachment></attachments><inleiding>1. INLEIDING&#13;
Op 15 oktober 1985 trad de Landinrichtingswet (Lw) in werking. Art. 131 Lw&#13;
schrijft voor dat tijdens de uitvoering van een landinrichtingsproject een begrenzingenplan&#13;
wordt opgesteld. Dit plan komt in de plaats van het plan van wegen en waterlopen&#13;
ex art. 79 van de Ruilverkavelingswet 1954, maar is ruimer van opzet. Het&#13;
bevat naast de wegen en waterlopen ca. ook landschappelijke, recreatieve en overige&#13;
voorzieningen van openbaar nut.&#13;
In het onderstaande wil ik het begrenzingenplan nader bespreken. In hoofdstuk&#13;
2 zal ik ingaan op de formele regelingen betreffende doel en functie, inhoud en procedure&#13;
van het begrenzingenplan. In hoofdstuk 3 komt de materiële inhoud van het&#13;
plan aan de orde, waarbij ik aan de hand van de parlementaire behandeling mijn&#13;
persoonlijke interpretatie van de wettelijke regeling zal verwoorden.</inleiding><content>2. WETTELIJKE REGELING&#13;
2.1. Inleiding&#13;
In het begrenzingenplan worden de gronden die volgens het landinrichtingsplan van&#13;
openbaar nut zijn, afgescheiden van de overige gronden.&#13;
De eigendom van deze gronden wordt daarop, voorafgaande aan het toedelingsproces,&#13;
in een afzonderlijke procedure toegewezen aan de betreffende openbare&#13;
lichamen of rechtspersonen.&#13;
De regeling van de eigendom van onderdelen van het landinrichtingsplan verloopt&#13;
in twee fasen, die overigens in de tijd parallel kunnen verlopen.&#13;
In de eerste fase (de grondverwerving) wordt door de landinrichtingsorganen voldoende&#13;
grond in eigendom verworven. In de tweede fase (het ruilproces) wordt de&#13;
verworven oppervlakte onder het planonderdeel 'geschoven'. De beide fasen onderscheiden&#13;
zich door twee kenmerkende verschillen, nl.:&#13;
a. de grondverwerving&#13;
- de eigenaren van de te verwerven gronden krijgen geen vervangende grond, maar&#13;
een koopsom,&#13;
- de grondverwerving behoeft niet ter plaatse van het planonderdeel te geschieden.&#13;
Ze kan ook elders plaatsvinden of zelfs worden gerealiseerd als percentage korting&#13;
op alle gronden. b. het ruilproces&#13;
- iedere eigenaar heeft recht op vervangende grond,&#13;
- de eigendom van planonderdelen wordt definitief en ter plaatse geregeld. De ver&#13;
worven gronden worden in het ruilproces ingebracht, waarvoor in de plaats de plan&#13;
onderdelen aan de definitieve eigenaar worden toegewezen of toegedeeld.&#13;
ad. a. De grondverwerving vindt plaats via vrijwillige of onvrijwillige afstand. Van&#13;
onvrijwillige afstand is sprake in geval van toepassing van onteigening (art. 122, 123&#13;
Onteigeningswet) of van korting op de rechten van alle eigenaren (art. 141 e.v. Lw).&#13;
Grondverwerving via vrijwillige afstand geschiedt door aankoop, al of niet ter plaatse&#13;
van het te realiseren element.&#13;
De wijze van grondverwerving voor een planonderdeel, die wordt aangeduid in&#13;
het landinrichtingsplan, is onder meer afhankelijk van de landinrichtingsvorm en de&#13;
aard van het te realiseren element. Onteigening kan alleen worden toegepast in herinrichtingsprojecten&#13;
en niet in ruilverkavelingsprojecten.&#13;
Korting is in herinrichtingsprojecten toepasbaar alleen voor wegen en waterlopen&#13;
en daarmee samenhangende voorzieningen voor zover gelegen binnen te herverkavelen&#13;
blokken (tot een maximum van 3%). In een ruilverkavelingsproject is korting&#13;
daarnaast ook mogelijk voor elementen van natuur en landschap en andere doeleinden&#13;
van openbaar nut. Het maximum is dan 5%.&#13;
ad. b. Het ruilproces wordt gerealiseerd door toewijzing en door toedeling.&#13;
Van toewijzing wordt gesproken als, voor doeleinden van openbaar nut, de toekomstige&#13;
eigendomssituatie van planonderdelen wordt vastgesteld onafhankelijk&#13;
van inbrengrechten en van de overige eigendomsindeling. Van toedeling is sprake&#13;
als de toekomstige eigendomssituatie van planonderdelen (of particulier bezit) wordt&#13;
vastgesteld op basis van inbrengrechten en in onderlinge relatie en afweging.&#13;
De scheiding tussen beide processen wordt aangebracht door het begrenzingenplan.&#13;
2.2. Doel en functie&#13;
Het doel van het begrenzingenplan is, zo blijkt uit de MvT1, het bewerkstelligen&#13;
van een scheiding tussen de gronden waarvan de eigendom via het plan van toedeling&#13;
wordt geregeld en de gronden waarvan de eigendom via toewijzing door GS wordt&#13;
geregeld. Aan het plan worden een drietal functies toegekend2, namelijk:&#13;
- vastleggen welke gedeelten van het blok niet meer voor toedeling beschikbaar&#13;
zijn,&#13;
- feitelijke basis voor de regeling van eigendom, beheer en onderhoud van elementen&#13;
van openbaar nut,&#13;
- grondslag voor de openbaarheid van wegen en de bijbehorende kunstwerken. In het begrenzingenplan worden elementen van openbaar nut beschreven en op&#13;
de kaart weergegeven. Deze planelementen worden daarna door GS in eigendom&#13;
toegewezen aan openbare lichamen of andere rechtspersonen. De grond onder de&#13;
elementen maakt geen deel uit van het plan van toedeling. Door vaststelling van het&#13;
begrenzingenplan wordt definitief aangegeven dat deze gronden niet meer beschikbaar&#13;
zijn voor toedeling aan rechthebbenden. Vaststelling van het begrenzingenplan&#13;
heeft rechtstreeks gevolg voor de openbaarheid van de wegen en de bijbehorende&#13;
kunstwerken in het gebied (art. 132 Lw). Alle wegen in het landinrichtingsproject,&#13;
die in het begrenzingenplan zijn opgenomen, zijn door het enkele feit van opneming&#13;
openbaar. Alle voorheen openbare wegen binnen een herverkavelingsblok worden&#13;
door het enkele.feit van niet-opneming aan het openbaar verkeer onttrokken. Deze&#13;
onttrekking aan het openbaar verkeer van niet opgenomen wegen geldt niet in die&#13;
delen van een herinrichtingsproject waar geen herverkaveling plaats vindt.&#13;
Indien geen regeling van eigendom, beheer en onderhoud van elementen van&#13;
openbaar nut nodig is binnen een landinrichtingsproject, dan wordt geen begrenzingenplan&#13;
opgesteld (art. 131 lid 6 Lw). Van deze vereenvoudiging, die bij amendement&#13;
van Noord in de wet is opgenomen, kan met name gebruik gemaakt worden&#13;
in eenvoudige, bijvoorbeeld administratieve projecten.&#13;
2.3. Inhoud&#13;
Het begrenzingenplan bevat krachtens art. 131 Lw de wegen en waterlopen, de landschappelijke&#13;
en recreatieve voorzieningen en de andere voorzieningen van openbaar&#13;
nut. Het betreft die elementen waarvoor het landinrichtingsplan de voornemens tot&#13;
toewijzing vermeldt. In de parlementaire geschiedenis is vele malen benadrukt dat&#13;
het begrenzingenplan niet kan afwijken van het landinrichtingsplan. Het plan wordt&#13;
gekenschetst als een administratief plan, dat direct is afgeleid van het landinrichtingsplan&#13;
en dat de grenzen van de voorzieningen, die in het landinrichtingsplan zijn&#13;
vastgesteld, nauwkeurig weergeeft.3 Reeds bij de vaststelling van het landinrichtingsplan&#13;
wordt dus beslist van welke planonderdelen de eigendom zal worden toegewezen.&#13;
Daarmee wordt tevens beslist welke planonderdelen in het begrenzingenplan&#13;
en welke in het plan van toedeling thuishoren. Indien in de periode tussen de&#13;
vaststelling van het landinrichtingsplan en het begrenzingenplan blijkt dat wijziging&#13;
van het plan nodig is, dan kan deze wijziging dus niet worden gerealiseerd door het&#13;
begrenzingenplan afwijkend van het landinrichtingsplan vast te stellen. In dat geval&#13;
dient gebruik gemaakt te worden van één van de wijzigingsprocedures van het landinrichtingsplan&#13;
(art. 84 en 85 Lw). Deze procedures dienen dan ook voorafgaande&#13;
aan de vaststelling van het begrenzingenplan te zijn doorlopen.&#13;
De inhoud van het begrenzingenplan wordt derhalve bepaald door de inhoud van&#13;
het landinrichtingsplan, zoals dat plan, eventueel na toepassing van de art. 84 en 85&#13;
Lw, is vastgesteld. 2.4. De procedure&#13;
De Landinrichtingscommissie (LC) stelt het begrenzingenplan in ontwerp op en doet&#13;
het aan de Centrale Landinrichtingscommissie (CLC) toekomen. De CLC zendt het&#13;
ontwerp aan GS vergezeld van een voorstel tot vaststelling van het plan en een voorstel&#13;
tot toewijzing van de elementen en voorzieningen van het plan. Het begrenzingenplan&#13;
wordt daarop door GS vastgesteld. GS doen een afschrift van het vaststellingsbesluit&#13;
toekomen aan de CLC, de LC en de betrokken openbare lichamen.&#13;
Daarnaast doen GS openbare kennisgeving van de vaststelling. Tegen het vaststellingsbesluit&#13;
is geen bezwaar of beroep mogelijk. Dit wordt in de parlementaire stukken&#13;
gemotiveerd door te wijzen op het slechts administratieve karakter van het begrenzingenplan&#13;
en de volledige overeenstemming met het landinrichtingsplan.4&#13;
Na de vaststelling van het begrenzingenplan wijzen GS, binnen 6 maanden, de&#13;
eigendom, het beheer en het onderhoud van de in het plan opgenomen elementen&#13;
toe aan openbare lichamen of andere rechtspersonen. De art. 133 t/m 138 Lw geven&#13;
daaromtrent een aantal nadere regels.&#13;
Tegen toewijzing van wegen en waterlopen staat voor de desbetreffende openbare&#13;
lichamen of andere rechtspersonen Kroonberoep open (art. 138 lid 4 Lw). Andere&#13;
elementen van het begrenzingenplan kunnen slechts met instemming aan een andere&#13;
instantie dan het Rijk worden toegewezen, zodat Kroonberoep in dat geval overbodig&#13;
is. Voor anderen dan de desbetreffende instanties is geen beroep of bezwaar&#13;
tegen de toewijzing mogelijk. Hun eventuele bezwaren tegen toewijzing dienen zij&#13;
reeds in te brengen tegen het landinrichtingsplan. De eigendomsverkrijging door de&#13;
desbetreffende instantie geschiedt door de overschrijving van een akte in de openbare&#13;
registers. Voorzover de toegewezen elementen binnen een herverkavelingsblok zijn&#13;
gelegen wordt het toewijzingsbesluit in de akte van toedeling opgenomen (art. 207&#13;
Lw). Van het toewijzingsbesluit van de overige elementen wordt een aparte akte&#13;
opgemaakt (art. 138 lid 2 Lw).&#13;
Het begrenzingenplan kan in gedeelten worden voorbereid en vastgesteld (art. 131&#13;
lid 1 Lw). Deze mogelijkheid kan van belang zijn indien een landinrichtingsproject&#13;
meer dan één herverkavelingsblok bevat of indien in een deel van het project geen&#13;
herverkaveling plaatsvindt. Overigens is het opstellen van het begrenzingenplan in&#13;
gedeelten binnen één te herverkavelen blok niet uitgesloten.&#13;
In elk herverkavelingsblok dient het begrenzingenplan voor het gehele blok te zijn&#13;
vastgesteld, voordat het plan van toedeling ter inzage wordt gelegd (art. 199 lid 1&#13;
Lw). De toewijzing en regeling van eigendom, beheer en onderhoud van de betreffende&#13;
elementen kan zonodig daarna plaatsvinden. De procedure van het begrenzingenplan&#13;
dient tijdig te worden gestart, teneinde vertraging van het plan van toedeling&#13;
te voorkomen. Eventuele planwijzigings- of planuitwerkingsprocedures dienen&#13;
aan de vaststelling vooraf te gaan. (Zie par. 2.3.) Een planwijziging, en met name&#13;
een planuitwerking, is eerst goed te beoordelen nadat op de wenszitting een inzicht&#13;
in de toedelingsmogelijkheden is verkregen. Het na de wenszitting achtereenvolgens doorlopen van de procedure van planwijziging/uitwerking en van het begrenzingenplan&#13;
leidt tot een (te lange) periode van 4 jaar of meer tussen wenszitting en terinzagelegging&#13;
van het plan van toedeling. Dat gevolg is ongewenst, zowel uit oogpunt&#13;
van rechtszekerheid als procedurevoortgang. Het is daarom gewenst de&#13;
planwijzigings- c.q. planuitwerkingsprocedure en de begrenzingenplanprocedure&#13;
parallel te laten verlopen. Wel dient de vaststelling van de planwijziging c.q. -uitwerking&#13;
aan de vaststelling van het begrenzingenplan vooraf te gaan.&#13;
3. DE MATERIËLE INHOUD VAN HET BEGRENZINGENPLAN&#13;
3.1. Wet en parlementaire behandeling&#13;
In par. 2.3 heb ik aangegeven dat de inhoud van het begrenzingenplan wordt bepaald&#13;
door de inhoud van het landinrichtingsplan, na eventuele toepassing van de&#13;
wijzigingsprocedures van de art. 84 en 85 Lw. Het bevat die planonderdelen waarvan&#13;
het landinrichtingsplan de voornemens tot toewijzing vermeldt. Wat valt er te&#13;
zeggen over de materiële inhoud van het begrenzingenplan? Met andere woorden&#13;
van welke planonderdelen dienen voornemens tot toewijzing in het landinrichtingsplan&#13;
te worden opgenomen?&#13;
De wet geeft daarover nadere voorschriften in art. 75 lid 1 sub. b en c Lw. Het&#13;
artikel luidt letterlijk:&#13;
'Het landinrichtingsplan bevat tevens:&#13;
a.........&#13;
b. de voornemens inzake toewijzing onderscheidenlijk regeling van de eigendom,&#13;
het beheer en het onderhoud van de openbare wegen, waterlopen, dijken en kaden&#13;
met de daarbij behorende kunstwerken;&#13;
c. de voornemens, alsmede de overwegingen waarop deze zijn gegrond, inzake de&#13;
toewijzing, met de daarbij in acht te nemen voorwaarden, van de eigendom van&#13;
- gebieden van belang uit oogpunt van natuur- en landschapsbehoud;&#13;
- elementen van landschappelijke, recreatieve, cultuurhistorische en natuurwetenschappelijke&#13;
waarde;&#13;
- onroerende goederen, waarop andere werken van openbaar nut zullen worden&#13;
uitgevoerd,&#13;
die voor herinrichting overeenkomstig het derde lid, onder a., en voor ruilverkaveling&#13;
overeenkomstig het vierde lid, onder b., op de kaarten zijn aangegeven.'&#13;
Onder b. zijn alle wegen en waterlopen vermeld, waarvan het eigendom, beheer&#13;
en onderhoud een regeling behoeft en die na de landinrichting openbaar dienen te&#13;
zijn. Er zijn twee situaties-te onderscheiden:&#13;
- binnen een te herverkavelen blok:&#13;
alle bestaande/te handhaven, te reconstrueren en nieuwe wegen en waterlopen zijn&#13;
onderdeel van het begrenzingenplan;&#13;
- binnen een herinrichting, maar buiten het te herverkavelen gebied:&#13;
Slechts de nieuwe en gewijzigde openbare wegen en waterlopen komen in het begrenzingenplan&#13;
voor. De bestaande/te handhaven wegen en waterlopen behoeven in dit deel van het project niet in het begrenzingenplan te worden opgenomen. In dit deel&#13;
van het project vindt nl. geen onttrekking aan de openbaarheid plaats van de niet&#13;
in het plan opgenomen wegen (zie par. 2.2).&#13;
Onder c. zijn de landschappelijke, recreatieve en overige elementen genoemd die&#13;
van openbaar belang zijn en waarvoor grondverwerving nodig is. Het vereiste van&#13;
openbaar belang volgt uit de tekst van art. 75 Lw en is ook nadrukkelijk in de parlementaire&#13;
stukken genoemd.5 De eis dat grondverwerving nodig moet zijn, is af te&#13;
leiden uit de verwijzing naar de leden drie en vier van art. 75 Lw. Van die landschappelijke,&#13;
recreatieve en overige voorzieningen worden voornemens tot toewijzing in&#13;
het landinrichtingsplan vermeld die afzonderlijk op de kaarten zijn weergegeven.&#13;
Het betreft, in geval van herinrichting, de elementen waarvoor verwerving van&#13;
eigendom van grond nodig is. Ingeval van ruilverkaveling betreft het de elementen&#13;
waarvoor korting ex art. 142 lid 1 kan worden toegepast. Deze korting kan blijkens&#13;
art. 142 worden toegepast voor alle in art. 75 lid 1 onder c. genoemde maatregelen&#13;
en voorzieningen. De conclusie uit de tekst van de wet zou dan ook kunnen zijn dat&#13;
alle landschappelijke, recreatieve en overige voorzieningen van openbaar nut&#13;
waarvoor grondverwerving nodig is, in het begrenzingenplan opgenomen kunnen&#13;
worden. De wettekst geeft geen nadere voorwaarden.&#13;
Hiermee zou ik dit artikel kunnen afsluiten, ware het niet dat tijdens de parlementaire&#13;
behandeling van het wetsontwerp een discussie is gevoerd over de inhoud van&#13;
het begrenzingenplan. De discussie ging met name over het opnemen van landschappelijke,&#13;
recreatieve en overige voorzieningen. Het vervolg van dit artikel heeft dan&#13;
ook betrekking op deze planonderdelen en niet op wegen en waterlopen ca., waarvoor&#13;
het hierboven gestelde onverkort geldt.6&#13;
De CDA-fractie spreekt in het voorlopig verslag de vrees uit dat, tengevolge van&#13;
het opnemen van landschappelijke elementen in het begrenzingenplan, de toedeling&#13;
zal worden bemoeilijkt. In de MvA wordt gewezen op het administratieve karakter&#13;
van het begrenzingenplan. Verder wordt gesteld: 'De grond die door middel van het&#13;
begrenzingenplan wordt toegewezen aan openbare lichamen is verkregen via de&#13;
toepassing van een algemene korting……en via onteigening……Alle overige grond&#13;
binnen het te herverkavelen blok moet worden toegedeeld in het plan van toedeling&#13;
voor dit blok'.7&#13;
In het eindverslag vraagt de CDA-fractie nog eens nadrukkelijk of alle landschappelijke&#13;
elementen in het begrenzingenplan worden opgenomen.8 Het antwoord&#13;
daarop in de nota naar aanleiding van het eindverslag luidt: 'Voor de plaatsing van&#13;
voorzieningen op het begrenzingenplan ten behoeve van de toewijzing van de eigendom&#13;
is van belang op welke wijze in het landinrichtingsplan de grondverwerving is&#13;
geregeld. Indien de grondverwerving, ingeval van de ruilverkaveling of aanpassingsinrichting,&#13;
is geregeld via de korting of, ingeval van herinrichting, via de mogelijkheid van onteigening, komt de betrokken voorziening op het begrenzingenplan&#13;
..... ‘9&#13;
Aansluitend, worden in de MvA en de nota naar aanleiding van het eindverslag&#13;
de categorieën landschappelijke elementen, die in het begrenzingenplan worden opgenomen,&#13;
nader aangeduid. In de nota naar aanleiding van het eindverslag wordt&#13;
bijvoorbeeld aansluitend gesteld: 'De plaatsing op het begrenzingenplan....... zal die&#13;
elementen betreffen waarvan de realisering in het landinrichtingsplan een hoge prioriteit&#13;
heeft en daarom de grondverwerving via korting of de mogelijkheid van onteigening&#13;
zeker gesteld moet zijn.&#13;
Naast deze landschappelijke elementen, zijn er ook landschappelijke elementen,&#13;
waarvoor de grond ter plaatse of elders wordt aangekocht. De eigendom van deze&#13;
categorie landschappelijke elementen wordt geregeld via het plan van toedeling. Het&#13;
betreft hier elementen waarvan de nauwkeurige plaats en vorm mede afhankelijk&#13;
zijn van het plan van toedeling'. De MvA geeft een soortgelijke nadere verklaring.&#13;
Daarmee is dan de verwarring compleet. Is nu de daadwerkelijk gerealiseerde wijze&#13;
van grondverwerving maatgevend? Gaat het om de prioriteit die het element in het&#13;
plan heeft? Of is wellicht de al of niet verschuifbaarheid het doorslaggevende&#13;
criterium?&#13;
Bij de beantwoording door de minister is kennelijk uitgegaan van een tweedeling&#13;
van de landschappelijke, recreatieve en overige voorzieningen.&#13;
1. In het begrenzingenplan opnemen: de structurele elementen, waarvan de&#13;
grondverwerving via onvrijwillige afstand verzekerd is.&#13;
2. Niet in het begrenzingenplan maar in het plan van toedeling opnemen: de ver&#13;
schuifbare elementen, waarvoor grondverwerving op vrijwillige basis plaatsvindt.&#13;
Deze tegenstelling is een vereenvoudiging van het theoretisch model dat een&#13;
twaalftal categorieën bevat. Ook in de praktijk komen, zoals hierna zal blijken,&#13;
meer dan de genoemde twee categorieën voor.&#13;
De landschappelijke, recreatieve en overige elementen kunnen worden ingedeeld&#13;
in elementen van openbaar belang en elementen die niet van openbaar belang zijn.&#13;
De elementen, die niet van openbaar belang zijn, worden, op grond van de omschrijving&#13;
in de art. 75 en 131 Lw, niet in het begrenzingenplan opgenomen. De elementen&#13;
van openbaar nut kunnen verder worden onderverdeeld in structurele en nietstructurele&#13;
elementen. Daarnaast is onderverdeling mogelijk van de elementen van&#13;
openbaar nut in verschuifbare en niet-verschuifbare elementen uit oogpunt van&#13;
landschap, recreatie en dergelijke. Tot slot is een onderverdeling mogelijk op basis&#13;
van de wijze van grondverwerving in elementen waarvoor de grond reeds is verworven&#13;
en elementen waarvoor grondverwerving plaats heeft via vrijwillige en onvrijwillige&#13;
afstand. Deze onderverdelingen leiden theoretisch tot twaalf categorieën elementen&#13;
van openbaar nut.&#13;
In de praktijk komen de categorieën niet even frequent voor tengevolge van het&#13;
systeem van de wet en de procedure en tengevolge van voorkeur voor bepaalde&#13;
oplossingen. Sommige categorieën worden zelfs geheel weggelaten. De niet-structurele elementen worden steeds als verschuifbaar aangemerkt. Het&#13;
zijn elementen met een lage prioriteit. Een overeenstemming tussen de belangengroepen,&#13;
waarin de plaats en vorm van deze elementen bij voorbaat prevaleert boven&#13;
andere belangen, is niet denkbaar.&#13;
Voor de niet-structurele elementen is in de praktijk om dezelfde reden niet de bereidheid&#13;
aanwezig over te gaan tot grondverwerving via onvrijwillige afstand.&#13;
In de praktijk geldt de volgende categorie-indeling:&#13;
3.2. Het structurele karakter als hoofdcriterium&#13;
Om de bedoeling van het gestelde tijdens de parlementaire behandeling te begrijpen,&#13;
dient de hiervoor genoemde tweedeling in het theoretische schema te worden ingepast.&#13;
Voor de inpassing dient gebruik gemaakt te worden van één van de drie criteria:&#13;
verschuifbaarheid, grondverwerving en structureel karakter.&#13;
3.2.1. De verschuifbaarheid&#13;
Het hanteren van de verschuifbaarheid van landschappelijke elementen enz. als criterium&#13;
voor het al of niet opnemen in het begrenzingenplan leidt er toe dat ook de&#13;
structurele, verschuifbare elementen door middel van het plan van toedeling worden&#13;
gerealiseerd. Voor deze elementen kan dan echter geen onvrijwillige verwerving&#13;
plaats vinden. Uit art. 75 volgt namelijk direct dat alle elementen, waarvoor onvrijwillige&#13;
verwerving plaats heeft, in het begrenzingenplan worden opgenomen. De&#13;
mogelijkheid deze belangrijke elementen te realiseren wordt daardoor aanmerkelijk&#13;
verkleind. Om dit gevolg te vermijden zullen een aantal van deze elementen als nietverschuifbaar&#13;
worden gepresenteerd. Daaruit vloeit een onnodige verstarring van&#13;
het plan voort, die leidt tot een kwalitatieve achteruitgang van met name het plan&#13;
van toedeling.&#13;
Het criterium verschuifbaarheid is naar mijn mening ondeugdelijk voor de beslissing&#13;
tot het al of niet opnemen van planonderdelen in het begrenzingenplan. 3.2.2. De wijze van grondverwerving&#13;
De keuze voor de wijze van grondverwerving als criterium voor het opnemen van&#13;
landschappelijke elementen in het begrenzingenplan leidt eveneens tot ongewenste&#13;
gevolgen. Het hanteren van dit criterium houdt in dat de elementen waarvoor onvrijwillige&#13;
verwerving plaatsvindt in het begrenzingenplan worden opgenomen. De&#13;
elementen waarvoor vrijwillige verwerving plaats vindt worden door middel van het&#13;
plan van toedeling gerealiseerd. Aangezien de keuze voor het al of niet opnemen in&#13;
het begrenzingenplan in het landinrichtingsplan moet zijn vermeld, dient dan de&#13;
beslissing omtrent de wijze van grondverwerving per planonderdeel reeds tijdens de&#13;
voorbereiding van het landinrichtingsplan te worden genomen. Eén en ander heeft&#13;
naar mijn oordeel onaanvaardbare consequenties, met name in herinrichtingsprojecten.&#13;
In herinrichtingsprojecten is, naast vrijwillige grondverwerving, voor landschappelijke&#13;
elementen slechts onteigening mogelijk. In verband met het onsympathieke&#13;
karakter en de hoge kosten wordt onteigening zo veel mogelijk vermeden en wordt&#13;
gekozen voor vrijwillige verwerving. Deze elementen worden dan opgenomen in het&#13;
plan van toedeling. Dat heeft tot gevolg dat plaats en vorm van deze elementen eerst&#13;
in het plan van toedeling, mede afhankelijk van andere belangen, definitief worden&#13;
vastgesteld. Eén en ander geldt ook voor structurele, eigenlijk niet verschuifbare elementen.&#13;
Ondanks de niet-verschuifbaarheid worden deze belangrijke elementen dan&#13;
in het plan van toedeling mede afhankelijk van het toedelingsbelang van de oorspronkelijke&#13;
eigenaar. Het gevolg is een kwalitatieve en kwantitatieve achteruitgang&#13;
van het te realiseren landschapsplan enz. Wil men deze achteruitgang voorkomen&#13;
dan zal, eerder dan uit oogpunt van grondverwerving noodzakelijk, tot onteigening&#13;
moeten worden overgegaan.&#13;
Het bovenstaande heeft ook gevolgen voor de besluitvorming. De beslissing omtrent&#13;
plaats en vorm van elementen in het plan van toedeling wordt genomen door&#13;
de LC. Voor elementen in het begrenzingenplan ligt die beslissingsbevoegdheid bij&#13;
GS. De besluitvorming ten aanzien van het landinrichtingsplan wordt door al deze&#13;
gevolgen ernstig bemoeilijkt. Van structurele landschappelijke, recreatieve en overige&#13;
elementen is de realisering kwalitatief en kwantitatief onzeker. Aangezien de ontwikkeling&#13;
van de grondmarkt niet in detail kan worden voorspeld, kan niet met zekerheid&#13;
worden voorzien of de oorspronkelijke eigenaar kan worden gecompenseerd&#13;
door toedeling elders. Deze onzekerheid omtrent de realiseringskansen van met name&#13;
structurele elementen in dit stadium leidt tot een ongewenst dilemma. Ten behoeve&#13;
van deze belangrijke elementen zou gekozen moeten worden voor onteigening om de&#13;
realisering zeker te stellen. Het is echter onvoldoende zeker dat deze elementen niet&#13;
op andere wijze (bijvoorbeeld door toedeling) gerealiseerd kunnen worden.&#13;
In ruilverkavelingsprojecten doet zich dit probleem minder voor. Voor onvrijwillige&#13;
verwerving voor landschappelijke elementen is in deze projecten het kortingsmiddel&#13;
beschikbaar. Het onsympathieke karakter enz. van dit middel kan worden&#13;
opgeheven door een algemene compensatie van de korting door middel van&#13;
overbedeling onder formele handhaving van het kortingsmiddel. De structurele elementen&#13;
kunnen op die manier onderdeel van het begrenzingenplan vormen en als&#13;
randvoorwaarde voor het plan van toedeling dienen. Hier blijkt wel een zeer merkwaardige consequentie van het criterium wijze van&#13;
grondverwerving voor het opnemen van landschappelijke, recreatieve en overige&#13;
voorzieningen in het begrenzingenplan. De realiseringsmogelijkneden van met name&#13;
structurele elementen zijn in een ruilverkavelingsproject groter dan in een herinrichtingsproject.&#13;
Dit gevolg is in strijd met de systematiek van de wet en de bedoeling&#13;
van de wetgever. Voor landinrichtingsgebieden met in belangrijke mate een landschappelijke&#13;
of recreatieve functie wordt voor herinrichting gekozen. Deze landinrichtingsvorm&#13;
biedt echter ten aanzien van de realisering van deze belangrijke functies&#13;
van het gebied minder mogelijkheden dan ruilverkaveling.&#13;
De consequenties zijn ongewenst en naar mijn oordeel strijdig met de bedoeling&#13;
van de wetgever. Het criterium wijze van grondverwerving voor de beslissing landschappelijke,&#13;
recreatieve en overige elementen in het begrenzingenplan op te nemen&#13;
moet daarom worden afgewezen.&#13;
3.2.3. Het structureel karakter&#13;
Het hanteren van het structureel karakter van landschappelijke, recreatieve en overige&#13;
elementen als criterium voor het al of niet opnemen in het begrenzingenplan leidt&#13;
tot een aanvaardbare oplossing. In het begrenzingenplan worden de belangrijke,&#13;
structurele elementen opgenomen. De overige elementen worden gerealiseerd door&#13;
middel van het plan van toedeling. Voor deze laatste elementen vindt afweging&#13;
plaats met andere belangen tijdens de uitvoeringsfase van het project. De structurele&#13;
elementen gelden in deze fase als randvoorwaarde. Om dat te realiseren is het noodzakelijk&#13;
dat voor deze elementen in het landinrichtingsplan de grondverwerving&#13;
wordt zeker gesteld door de mogelijkheid van onvrijwillige verwerving open te houden.&#13;
De mogelijkheid tot verwerving via onvrijwillige afstand kan volgens de wet&#13;
voor alle landschappelijke, recreatieve en overige voorzieningen van openbaar nut&#13;
in het landinrichtingsplan worden opgenomen. Het is niet nodig, bij het opstellen&#13;
van het landinrichtingsplan in detail aan te geven voor welke planonderdelen de onvrijwillige&#13;
verwerving uiteindelijk toegepast zal worden.&#13;
Voor de niet-structurele elementen wordt bij de opstelling van het landinrichtingsplan&#13;
beslist dat geen onvrijwillige verwerving zal plaatsvinden. Deze elementen&#13;
behoren dan niet tot die genoemd in art. 75 lid 3 en 4 en worden daardoor niet in&#13;
het begrenzingenplan maar in het plan van toedeling opgenomen. In de praktijk zijn&#13;
deze elementen alle verschuifbaar (zie par. 3.1). De in par. 3.1 uit de parlementaire&#13;
geschiedenis afgeleide omschrijving 'verschuifbare elementen waarvoor grondverwerving&#13;
op vrijwillige basis plaats vindt' is hiermee volledig in overeenstemming.&#13;
Voor de structurele elementen wordt bij de opstelling van het landinrichtingsplan&#13;
de mogelijkheid van onvrijwillige verwerving opengehouden, zonder in detail per&#13;
planonderdeel te beslissen of deze wijze van grondverwerving zal worden&#13;
toegepast. Deze elementen worden in het begrenzingenplan opgenomen. Een en&#13;
ander komt volledig overeen met de omschrijving 'structurele elementen waarvoor&#13;
grondverwerving via onvrijwillige afstand verzekerd moet zijn', zoals ik die in par.&#13;
3.1 uit de parlementaire behandeling heb afgeleid. Ook de tekst van art. 75 lid 3 en 4&#13;
wijst in deze richting. Er wordt gesproken over maatregelen en voorzieningen&#13;
waarvoor 'verwerving van de eigendom van grond noodzakelijk is' respectievelijk waarvoor 'art. 142&#13;
eerste lid, aanhef en onder b. en c, kan worden toegepast'.&#13;
Deze teksten duiden er niet op dat de beslissing moet zijn genomen dat onteigening&#13;
of korting zal worden toegepast. Een verwoording in het plan waarbij de mogelijkheid&#13;
van korting of onteigening wordt opengehouden komt meer met de wettekst&#13;
overeen.&#13;
Bij deze uitleg doen zich de problemen genoemd in par. 3.2.1 en 3.2.2 in veel mindere&#13;
mate voor.&#13;
Van alle structurele landschappelijke, recreatieve en overige elementen is de realisering&#13;
gewaarborgd door de mogelijkheid van onvrijwillige grondverwerving. De&#13;
beslissing omtrent daadwerkelijke toepassing van onteigening wordt genomen tijdens&#13;
de uitvoering van het project, dat wil zeggen op een moment dat meer inzicht&#13;
bestaat in de mogelijkheden van realisering via vrijwillige grondverwerving. Eén en&#13;
ander vergemakkelijkt de besluitvorming aanmerkelijk.&#13;
De structurele elementen worden alle in het begrenzingenplan opgenomen en gelden&#13;
als randvoorwaarden voor het plan van toedeling. Daarmee wordt recht gedaan&#13;
aan het grote belang dat aan deze elementen wordt toegekend.&#13;
Voor zover tijdens de uitvoering van het project blijkt dat voldoende geschikte&#13;
grond op vrijwillige basis is verworven om de oorspronkelijke eigenaar op redelijke&#13;
wijze te compenseren, wordt besloten niet te onteigenen. Het betreffende planelement&#13;
wordt in het ruilproces toegewezen aan het openbaar lichaam waarvoor in&#13;
de plaats de elders verworven grond wordt afgestaan. De oorspronkelijke eigenaar&#13;
wordt in het plan van toedeling gecompenseerd door toedeling elders. Slechts indien&#13;
deze mogelijkheid niet voorhanden is wordt tot onteigening overgegaan. Op deze&#13;
wijze wordt bereikt dat het onteigeningsmiddel zo beperkt mogelijk wordt toegepast,&#13;
onder handhaving van zowel kwaliteit als kwantiteit van het te realiseren plan.&#13;
De plaats en vorm van de elementen, die in het begrenzingenplan worden opgenomen,&#13;
worden reeds in het landinrichtingsplan vastgesteld. Het begrenzingenplan is&#13;
immers slechts een afgeleide van het landinrichtingsplan. Aangezien ook de structurele,&#13;
verschuifbare elementen in het begrenzingenplan worden opgenomen, wordt&#13;
ook voor deze elementen de plaats en vorm in het landinrichtingsplan vastgesteld.&#13;
Teneinde de verschuifbaarheid zo lang mogelijk te handhaven dient voor deze elementen&#13;
in het landinrichtingsplan aan GS de uitwerkingsbevoegdheid van art. 85 Lw&#13;
te worden verleend. De uitwerkingsprocedure kan worden doorlopen zo kort mogelijk&#13;
voor de terinzagelegging van het plan van toedeling, bijvoorbeeld tijdens het administratief&#13;
afwerken daarvan. De verschuifbaarheid van de elementen blijft op deze&#13;
wijze nagenoeg even lang bestaan als wanneer deze elementen in het plan van toedeling&#13;
zouden worden opgenomen. De LC kan haar voorstel tot uitwerking mede&#13;
baseren op onderzoek naar de toedelingsmogelijkheden, bijvoorbeeld een&#13;
schetsplan. De toedelingsmogelijkheden worden door deze werkwijze naar mijn mening&#13;
dan ook niet nadelig beïnvloed. Vermeden wordt dat tengevolge van het opnemen&#13;
van structurele elementen in het plan van toedeling verschuiving van beslissingsbevoegdheden&#13;
optreedt en dat de uitvoering van het plan aan kwaliteit verliest.&#13;
De rechtszekerheid is voor de eigenaren volledig gewaarborgd. Tegen het landinrichtingsplan&#13;
is de bezwarenmogelijkheid volledig aanwezig (art. 80 Lw); Het Kroonberoep van art. 83 Lw staat open tegen alle structurele elementen en is derhalve&#13;
ruimer dan wanneer wordt uitgegaan van een eerdere beslissing omtrent de onteigening.&#13;
10&#13;
Indien tijdens de uitvoering wordt besloten daadwerkelijk tot onteigening over te&#13;
gaan, dan geniet de eigenaar de rechtsbescherming die in de Onteigeningswet is opgenomen.&#13;
De LC kan tijdens de uitvoering besluiten niet tot onteigening over te gaan, indien&#13;
de grond ter plaatse is verworven of indien er inmiddels voldoende geschikte grond&#13;
elders is verworven. In het ruilproces wordt het planonderdeel door GS in eigendom&#13;
aan een openbaar lichaam toegewezen. Heeft verwerving elders plaatsgehad, dan&#13;
wordt aan de oorspronkelijke eigenaar van het element in het plan van toedeling vervangende&#13;
grond toegedeeld. Indien deze eigenaar van mening is dat de toegedeelde&#13;
gronden niet met zijn inbreng overeenkomen, dan kan hij daartegen opkomen in de&#13;
bezwarenprocedure van het plan van toedeling. De rechtbank weegt dan in laatste&#13;
instantie af of voldoende compensatie is geboden. Mocht de compensatie in de toedeling&#13;
onvoldoende zijn dan is vergoeding van de schade via lijst der geldelijke regelingen&#13;
mogelijk. Tegen deze lijst is in een bezwarenprocedure voorzien, waarbij cassatie&#13;
mogelijk is gemaakt.&#13;
Overigens wijs ik er op dat het in landinrichtingsprojecten een gebruikelijke gang&#13;
van zaken is, dat voorzieningen van openbaar nut worden vastgesteld en toegewezen,&#13;
voordat de compensatie voor de oorspronkelijke eigenaar definitief is geregeld.&#13;
Ik denk daarbij met name aan wegen en waterlopen ca. en de zogenaamde art. 13&#13;
gronden uit de Ruilverkavelingswet 1954.&#13;
Ik kom tot de conclusie dat het op bovenstaande wijze bepalen van de inhoud van&#13;
het begrenzingenplan geen nadelige gevolgen heeft voor de eigenaren of voor de procedure.&#13;
De benadering past in het systeem van de wet en de uitleg die daaraan in&#13;
de parlementaire geschiedenis is gegeven. Op deze wijze worden de nadelige gevolgen&#13;
van het hanteren van andere criteria voor het bepalen van de inhoud van het&#13;
begrenzingenplan vermeden.&#13;
4. SAMENVATTING&#13;
Het begrenzingenplan brengt de scheiding aan tussen de gronden, die door GS in&#13;
eigendom worden toegewezen en de gronden, die door de LC in het plan van toedeling&#13;
worden toegedeeld. Het is een plan met een administratief karakter, waarvan&#13;
de inhoud wordt bepaald door het landinrichtingsplan. Het landinrichtingsplan vermeldt de voornemens tot toewijzing van de elementen, die in het begrenzingenplan&#13;
zullen worden opgenomen.&#13;
Het begrenzingenplan kan niet van het landinrichtingsplan afwijken. Wel is voorzien&#13;
in een wijzigingsprocedure voor het landinrichtingsplan. Indien bij de opstelling&#13;
van het landinrichtingsplan de plaats en vorm van elementen, die in het begrenzingenplan&#13;
zullen worden opgenomen, niet vaststaat, kan aan GS een uitwerkingsbevoegdheid&#13;
worden verleend.&#13;
Uit de wet en de parlementaire behandeling heb ik afgeleid, dat het landinrichtingsplan&#13;
de voornemens tot toewijzing bevat van:&#13;
- alle openbare wegen en waterlopen&#13;
- die structurele landschappelijke, recreatieve en overige voorzieningen, waarvoor&#13;
het plan de mogelijkheid van grondverwerving via korting of onteigening aangeeft.&#13;
Deze elementen worden in het begrenzingenplan opgenomen.&#13;
Toepassing van korting of onteigening is volgens de wet mogelijk voor alle landschappelijke,&#13;
recreatieve en overige voorzieningen van openbaar nut.&#13;
In de praktijk wordt voor de niet-structurele elementen geen grondverwerving via&#13;
onvrijwillige afstand toegepast. Deze elementen zijn bovendien steeds verschuifbaar.&#13;
Van deze elementen vermeldt het landinrichtingsplan dat vrijwillige verwerving&#13;
zal plaats vinden. De elementen worden niet in het begrenzingenplan maar in&#13;
het plan van toedeling opgenomen.&#13;
Voor de structurele elementen is het niet nodig en niet gewenst in het landinrichtingsplan&#13;
per planonderdeel aan te geven of daadwerkelijk tot onteigening of korting&#13;
zal worden overgegaan. In het plan wordt de mogelijkheid daartoe aangegeven,&#13;
met de vermelding dat (voor een gedeelte) verwerving op vrijwillige basis wordt nagestreefd.&#13;
De beslissing, daadwerkelijk tot korting of onteigening over te gaan,&#13;
wordt tijdens de uitvoering van de landinrichting genomen. Deze beslissing heeft&#13;
geen invloed meer op de inhoud van het begrenzingenplan.&#13;
Indien voor de vaststelling van het landinrichtingsplan op detailniveau, per planonderdeel,&#13;
wél wordt beslist of al of niet tot korting of onteigening wordt overgegaan,&#13;
dan heeft dat ingrijpende consequenties, zoals:&#13;
- kwalitatieve en kwantitatieve achteruitgang van de realisering van de landschap&#13;
pelijke, recreatieve en overige voorzieningen;&#13;
- meer toepassing van onteigening, waardoor de uitvoering van het plan duurder&#13;
wordt en het onvrijwillige bedrijfsverkleinende effect wordt verhoogd;&#13;
- de realiseringsmogelijkneden van landschappelijke, recreatieve en overige voorzieningen&#13;
zijn in dat geval in een herinrichtingsgebied minder groot dan in een ruilverkavelingsgebied&#13;
;&#13;
- verschuiving van beslissingsbevoegdheden van GS naar de LC;&#13;
- een aanmerkelijke vergroting van de kans op conflicten tussen de belangengroeperingen&#13;
tijdens het planvormingsproces, met name ingeval een herinrichting wordt&#13;
voorbereid.&#13;
Deze consequenties zijn zowel onaanvaardbaar als onnodig.&#13;
Ik ben van mening dat de wettelijke regeling als volgt moet worden geïnterpreteerd:&#13;
Het begrenzingenplan bevat: - alle openbare wegen en waterlopen&#13;
- alle structurele, al of niet verschuifbare, landschappelijke, recreatieve en overige&#13;
elementen, die bij het opstellen van het landinrichtingsplan nog niet in eigendom&#13;
zijn verworven.&#13;
De andere landschappelijke, recreatieve en overige voorzieningen worden in het plan&#13;
van toedeling opgenomen. Het betreft:&#13;
- de niet-structurele elementen&#13;
- de structurele elementen die reeds in eigendom zijn verworven bij de vaststelling&#13;
van het landinrichtingsplan.</content><legacyfootnotes>1. MvT blz. 64.&#13;
2. MvT blz. 13, 45; MvA blz. 73.&#13;
3. MvT blz. 31; MvA blz. 41, 74; Nota naar aanleiding van het eindverslag blz. 47. &#13;
4. MvTblz. 31, MvA blz. 41. &#13;
5. MvT blz. 40; MvA blz. 41.&#13;
6. Voor een uitvoeriger bespreking en motivering van het onderstaande verwijs ik naar mijn scriptie&#13;
'Grondverwerving in Landinrichtingsprojekten', februari 1985.&#13;
7. MvA blz. 73.&#13;
8. Eindverslag blz. 27.&#13;
9. Nota naar aanleiding van het eindverslag blz. 47.&#13;
10. Uit de tekst van art. 83 Lw lijkt op het eerste gezicht een argument te kunnen worden afgeleid tegen&#13;
een directe relatie tussen de inhoud van het begrenzingenplan en de wijze van grondverwerving. In het&#13;
vierde lid wordt gesproken van voornemens tot toewijzing van landschappelijke, recreatieve en overige&#13;
elementen, 'voorzover zulks geschiedt met toepassing van artikel 142, eerste lid, aanhef en onder b. en&#13;
c. dan wel met toepassing van artikel 122 van de Onteigeningswet'. Deze redactie duidt erop dat naast&#13;
de elementen waarvoor korting en onteigening wordt toegepast ook andere elementen in het begrenzingenplan&#13;
worden opgenomen. Ik meen echter dat het argument niet gebruikt kan worden, omdat het&#13;
Kroonberoep tegen de te onteigenen elementen bij amendement is ingevoegd. Het is aannemelijk dat deze&#13;
redactionele consequentie bij de invoeging niet is overzien.&#13;
</legacyfootnotes><footnotes><footnote/></footnotes><auteurs>Mr J.H. Kampman</auteurs><published>1987-06-01 00:00:00</published><modified>1987-06-01 00:00:00</modified><editiondate>1987-06-01</editiondate><htmlpath>https://denhollander.info/artikel/6329</htmlpath></article>
</articles></edition>