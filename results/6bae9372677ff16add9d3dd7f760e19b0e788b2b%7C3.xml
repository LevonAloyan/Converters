<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2006</searchword><id>3814</id><udhid>UDH:TvAR/3814</udhid><titel>Toeslagrechten: enkele bestuursrechtelijke en civielrechtelijke aspecten</titel><searchwords><searchword>TvAR 2/2006</searchword><searchword>UDH:TvAR/3814</searchword></searchwords><attachments><attachment><name>2006_nr 2_Artikel_Stehouwer.pdf</name><extention>pdf</extention><url>https://denhollander.info/download/3803/ci</url></attachment></attachments><inleiding>1 Inleiding&#13;
Op 1 januari 2005 is in werking getreden de Regeling GLB-inkomenssteun, die inmiddels&#13;
is vervangen door de Regeling GLB-inkomenssteun 2006 (verder: GLB). Deze&#13;
regeling is gebaseerd op enkele Europese Verordeningen en komt in de plaats van&#13;
diverse Europese steunregelingen voor de landbouwsector.1 Zulks als uitvloeisel van&#13;
het in juni 2003 door de Europese ministers van Landbouw bereikte akkoord over de&#13;
hervorming van het gemeenschappelijk landbouwbeleid. De belangrijkste wijziging is&#13;
dat de steun (grotendeels) zal worden ontkoppeld van de productie, met andere woorden:&#13;
niet de productie van landbouwproducten wordt ondersteund, maar het inkomen&#13;
van de landbouwer.&#13;
In 2006 zullen voor ieder landbouwbedrijf toeslagrechten worden vastgesteld welke&#13;
in beginsel zullen worden gerelateerd aan de steun die is ontvangen in de referentiejaren&#13;
2000, 2001 en 2002.&#13;
In dit artikel zal worden ingegaan op een aantal bestuursrechtelijke en civielrechtelijke&#13;
aspecten van het fenomeen toeslagrechten, waarbij de nadruk zal liggen op procedurele&#13;
aspecten. Ik beoog geen volledigheid, maar licht er een aantal zaken uit&#13;
waarvan ik verwacht dat deze voor de praktijk van belang zullen zijn. Zo zal ik&#13;
ingaan op de vraag welke besluiten in de zin van de Algemene wet bestuursrecht&#13;
(Awb) op grond van de GLB genomen worden en nagaan in hoeverre de jurisprudentie&#13;
van het College van Beroep voor het Bedrijfsleven inzake de ‘oude’ Europese&#13;
steunregelingen van belang blijft. Daarbij zal ook aandacht worden geschonken aan&#13;
een andere noviteit, de zogeheten cross-compliance, meer in het bijzonder aan de&#13;
vraag in hoeverre daarbij kortingen kunnen worden opgelegd. Ik sluit dit artikel af&#13;
met de bespreking van een aantal civielrechtelijke aspecten.</inleiding><content>2 Awb-besluiten&#13;
Artikel 1:3 Awb definieert ‘besluit’ als “een schriftelijke beslissing van een bestuursorgaan,&#13;
inhoudende een publiekrechtelijke rechtshandeling”. De vraag of een beslis-&#13;
sing een besluit in evenbedoelde zin is, is uiteraard vooral van belang in verband met&#13;
de mogelijkheden van bezwaar en beroep.&#13;
De artikelen 2 jo. 10 tot en met 13 GLB regelen de toewijzing van toeslagrechten.&#13;
Toeslagrechten worden toegekend op aanvraag. Het betreft hier een aanvraag als&#13;
bedoeld in artikel 1:3, derde lid Awb welke ingevolge artikel 11 GLB uiterlijk op&#13;
15 mei 2006 moet worden ingediend.2 De beslissing op die aanvraag is uiteraard een&#13;
Awb-besluit. Aangezien het aantal en de waarde van de toeslagrechten voor de&#13;
komende jaren medebepalend zijn voor het inkomen van de landbouwer valt te verwachten&#13;
dat de beslissing op deze aanvragen tot bezwaar- en beroepsprocedures zal&#13;
leiden. Ik verwacht dat de bezwaar- en beroepsprocedures naar aanleiding van de toewijzing&#13;
van de toeslagrechten voornamelijk gevallen zullen betreffen waarin sprake is&#13;
geweest van een wijziging in de bedrijfssituatie gedurende de referentieperiode of&#13;
daarna, overmachtsituaties (art. 13 GLB) en toewijzingen uit de nationale reserve&#13;
(art. 16 t/m 19 GLB). Navraag bij bedrijfskundigen die zich bezighouden met een&#13;
inventarisatie van bedrijfsgegevens, leert dat naar verwachting op meer dan de helft&#13;
van de bedrijven toeslagrechten zullen worden aangevraagd op basis van gegevens die&#13;
afwijken van de gegevens uit de referentiejaren 2000 tot en met 2002.&#13;
Een tweede belangrijke categorie besluiten betreft de (jaarlijkse) aanvraag tot betaling&#13;
(art. 55 GLB). Ook hier is sprake van een besluit op aanvraag. Inkomenssteun is een&#13;
subsidie als bedoeld in artikel 4:21 Awb.&#13;
Het enkele feit dat het hier gaat om de uitvoering van een Europese subsidieregeling&#13;
maakt dit niet anders, nu deze door nationale uitvoeringsorganen, in casu Dienst&#13;
Regelingen, wordt uitgevoerd.3&#13;
Op de verlening, vaststelling, intrekking en wijziging van besluiten inzake de inkomenssteun&#13;
is derhalve titel 4.2 van de Awb van toepassing. In de Europese Verordeningen&#13;
die ten grondslag liggen aan de GLB, welke rechtstreekse werking hebben, zijn&#13;
deze zaken echter reeds (nagenoeg) uitputtend geregeld. Zo bepaalt artikel 21 Vo. (EG)&#13;
796/2004 dat in geval van een te late indiening van de verzamelaanvraag een korting op&#13;
de subsidie wordt toegepast van 1%, voor iedere werkdag dat deze te laat is ingediend,&#13;
met dien verstande dat deze bij een termijnoverschrijding van meer dan 25 kalenderdagen&#13;
wordt afgewezen. Ingevolge artikel 21bis (zoals ingevoerd bij Verordening&#13;
(EG) 239/2005 (PbEU L 042) geldt voor 2006 zelfs een korting van 4% per werkdag&#13;
met dien verstande dat bij een termijnoverschrijding van 25 kalenderdagen in het&#13;
geheel geen toeslagrechten worden toegewezen. De artikelen 49 tot en met 74 van Vo.&#13;
(EG) 796/2004 voorzien voorts in een gedifferentieerd stelsel van sancties in het geval&#13;
afwijkingen van de verzamelaanvraag worden geconstateerd.4&#13;
Gelet op dit sanctiestelsel verwacht ik dat titel 4.2 Awb in de praktijk van weinig&#13;
praktische betekenis zal blijken te zijn. Of de jaarlijkse verzamelaanvraag tot veel&#13;
bezwaar- en beroepsprocedures aanleiding zal geven, waag ik te betwijfelen. De meeste&#13;
landbouwers zullen ervaring hebben met de ‘oude’ steunregelingen en kennen dus&#13;
de klappen van de zweep. Vast staat intussen wel dat besluiten waarbij steun wordt&#13;
ingetrokken of kortingen worden opgelegd, besluiten in de zin van de Awb zijn.&#13;
Overigens is het goed op te merken dat de Europese verordeningen eigen procedurevoorschriften&#13;
kennen. Zo bepaalt art. 19 Vo. (EG) 796/2004 dat kennelijke fouten in&#13;
de aanvragen te allen tijde kunnen worden gecorrigeerd, terwijl de artikelen 15 en 21&#13;
van diezelfde verordening het aanbrengen van wijzigingen in aanvragen (waaronder&#13;
begrepen de aanvraag toeslagrechten) aan banden leggen. Voorts is onduidelijk welke&#13;
gebreken in een aanvraag als ‘kennelijke fout’ zullen worden aangemerkt.&#13;
Het verdient derhalve aanbeveling om bij het indienen van de aanvraag uiterst&#13;
nauwkeurig te werk te gaan en de aanvraag zo spoedig mogelijk in te dienen, opdat&#13;
eventuele gebreken nog voor 15 mei kunnen worden gecorrigeerd.&#13;
Naast de besluiten samenhangend met de toekenning van toeslagrechten en de&#13;
besluiten samenhangend met de jaarlijkse subsidieverlening, is in de GLB nog een&#13;
aantal bepalingen opgenomen die Awb-besluiten in zich herbergen. Zo kan de minister&#13;
bijvoorbeeld op grond van de artikelen 4 en 5 GLB maatregelen nemen indien het&#13;
areaal blijvend grasland met meer dan 10% dreigt af te nemen ten opzichte van 2003.5&#13;
3 Jurisprudentie College van Beroep voor het bedrijfsleven&#13;
Tegen besluiten genomen op grond van de GLB staat beroep open bij het College van&#13;
Beroep voor het bedrijfsleven (verder: CBb). In hoeverre blijft de door het CBb&#13;
gewezen jurisprudentie inzake de ‘voorlopers’ van de GLB6 van belang?&#13;
Te verwachten valt dat de jurisprudentie van het CBb haar betekenis zal blijven behouden&#13;
voorzover deze ziet op processuele en procedurele aspecten.7 Voorts verwacht ik&#13;
dat het college zal vasthouden aan haar jurisprudentie inzake de uitleg van het begrip&#13;
‘bedrijf’.8&#13;
De regeling inzake de toewijzing van toeslagrechten wijkt zodanig af van de voorlopers&#13;
van de GLB, dat hier geen parallellen zijn te trekken. Ik verwacht dat de jurisprudentie&#13;
van het CBb in hoge mate een casuïstisch karakter zal hebben. Onzeker is&#13;
voorts hoe ruimhartig het CBb zich zal opstellen in gevallen waarbij een beroep&#13;
wordt gedaan op overmacht of bijzondere omstandigheden.&#13;
Verder is er jurisprudentie van het CBb over de afwijzing van aanvragen in verband&#13;
met het niet voldoen aan de voorwaarden en/of het opleggen van sancties in verband&#13;
daarmee. Veelal gaat het daarbij om situaties die ik tijdens mijn inleiding op 18 maart&#13;
2005 heb aangeduid als ‘net-niet gevallen’.9&#13;
In dit type zaken heeft het College een aantal keren besluiten van het ministerie van&#13;
LNV vernietigd wegens strijd met het evenredigheidsbeginsel (art. 3:4 Awb), vooral&#13;
in geval van overtreding van nationale controlevoorschriften welke verder gingen dan&#13;
uit de toepasselijke Europese verordening voortvloeide, zulks in combinatie met een&#13;
algeheel verlies van steun.&#13;
Voorziet de toepasselijke Europese Verordening wat de sancties op niet-naleving&#13;
betreft in “maatwerk”, dan heeft een beroep op het evenredigheidsbeginsel weinig&#13;
kans van slagen. Zo overwoog het CBb in een uitspraak van 28 mei 1997:10&#13;
“de nationale bepalingen die tot deze sanctie nopen alsmede die welke de zwaarte van de&#13;
sanctie regelen, berusten rechtstreeks op de toepasselijke communautaire regels. Wat betreft&#13;
de zwaarte van de sanctie wijst het College op artikel 9, tweede lid van Verordening (EEG)&#13;
nr. 3887/92 dat een naar de grootte van het verschil tussen opgegeven en feitelijk geconstateerde&#13;
oppervlakte gedifferentieerde sanctionering voorschrijft. Daarom bestaat er geen&#13;
grond voor de stelling van appellant dat verweerder op grond van het evenredigheidsbeginsel&#13;
in dit geval geen sanctie of een lichtere sanctie had moeten toepassen”.&#13;
Zoals ik in het vorengaande al heb aangegeven, voorziet Verordening (EG) 796/2004&#13;
in een gedifferentieerd stelsel van sancties. Ik verwacht derhalve weinig kansrijke&#13;
beroepen op het evenredigheidsbeginsel. De meeste procedures zullen – zo verwacht&#13;
ik – gaan over de uitleg van communautaire voorschriften c.q. de toepassing daarvan&#13;
in concrete gevallen.&#13;
4 Cross-compliance&#13;
Een geheel nieuw fenomeen is de cross-compliance (art. 3 GLB), dit artikel bepaalt:&#13;
“Een landbouwer die een aanvraag heeft ingediend voor één van de in artikel 2 genoemde&#13;
steunregelingen of de melkpremieaanvraag op grond van de Regeling Superheffing en Melkpremie&#13;
2004 heeft ingediend, is verplicht de in artikelen 3 en 4 van de in Verordening 1782/2003&#13;
bedoelde beheerseisen, opgenomen in bijlage 1 bij deze regeling, en navolgende bepalingen&#13;
inzake blijvend grasland en goede landbouw- en milieucondities in acht te nemen”.&#13;
In de kern samengevat houdt cross-compliance in dat de landbouwer die voor inkomenssteun&#13;
in aanmerking wil komen dient te voldoen aan de beheerseisen welke de&#13;
implementatie vormen van een aantal met name genoemde Europese verordeningen&#13;
en richtlijnen, zoals de Vogelrichtlijn, de Habitatrichtlijn, de Nitraatrichtlijn en de&#13;
Europese Verordening inzake I &amp; R.11&#13;
Op het niet-naleven van de in bijlage 1 bij de Regeling GLB genoemde beheerseisen&#13;
staat een sanctie in de vorm van een korting op de steun (art. 68 GLB).&#13;
Ik betwijfel of alle genoemde beheerseisen wel een implementatie vormen van de Europese&#13;
verordeningen en richtlijnen. Zo wordt onder meer genoemd artikel 5 Besluit&#13;
gebruik meststoffen, verbod op gebruik dierlijke meststoffen tenzij deze emissiearm&#13;
worden aangewend. Deze bepaling strekt ertoe de emissie van ammoniak te beperken&#13;
en de vraag rijst dan of deze bepaling wel een implementatie is van de Nitraatrichtlijn.&#13;
Ik zou deze vraag ontkennend willen beantwoorden; naar mijn mening kan een veehouder&#13;
die zijn mest niet-emissiearm aanwendt niet gekort worden op zijn premie.&#13;
Voorzover ik heb kunnen nagaan geldt voor de meeste beheerseisen voorts dat overtreding&#13;
ervan een economisch delict is. Artikel 5 WED bepaalt:&#13;
“Tenzij bij de wet anders is bepaald, kunnen ter zake van economische delicten geen andere&#13;
voorzieningen met de strekking van straf of tuchtmaatregel worden getroffen dan de straffen&#13;
en maatregelen overeenkomstig deze wet op de leggen”.&#13;
De GLB is geen wet in formele zin. Het is derhalve zinvol om na te gaan of een korting&#13;
op de premie de strekking van straf of tuchtmaatregel heeft. Cleiren/Nijboer&#13;
2000 (T &amp; C Sr.) artikel 5 WED, aant. 4 schrijft:&#13;
“Onder ‘andere voorzieningen met de strekking van straf of tuchtmaatregel’ als bedoeld in&#13;
art. 5 zouden wij willen verstaan: overheidssancties met een bestraffende of punitieve strekking.&#13;
Het gaat daarbij om overheidssancties die gezien de aard en de sanctie, naar aanleiding&#13;
van de jurisprudentie van het EHRM op grond van art. 6 EVRM als ‘punitive and deterrent’,&#13;
zijnde bestraffend en afschrikwekkend moeten worden aangemerkt. De sanctie beoogt dan&#13;
niet (alleen) herstel in de rechtmatige situatie, maar heeft tevens leedtoevoeging als doel”.&#13;
Over het algemeen wordt een intrekking of wijziging van een aanspraak op financiële&#13;
middelen niet als een bestraffende sanctie aangemerkt maar onder omstandigheden is&#13;
het echter niet uitgesloten dat de vermindering of intrekking van een financiële aanspraak&#13;
wel een bestraffend karakter heeft.12&#13;
Over dit onderwerp is vast het laatste woord nog niet gesproken. De jurisprudentie&#13;
van het CBb moet worden afgewacht, waarbij met name ook interessant is de verhouding&#13;
tussen het europees en het nationaal recht.&#13;
5 Civiele aspecten&#13;
Uit het voorgaande volgt dat de toeslagrechten vooral ‘voer’ zullen opleveren voor de&#13;
bestuursrechtelijk georiënteerde agrarisch juristen. Zo zal voor de burgerlijke rechter&#13;
geen rol zijn weggelegd bij procedures inzake de toewijzing van de toeslagrechten.&#13;
Procedures als over het Besluit hardheidsgevallen herstructurering varkenshouderij13&#13;
zijn niet te verwachten.&#13;
De GLB voorziet immers in een bestuursrechtelijk instrumentarium. Dat neemt evenwel&#13;
niet weg dat ook de civilisten hun graantje zullen meepikken c.q. met toeslagrechten&#13;
te maken zullen krijgen. Een ‘hot item’ is uiteraard de verdeling van de&#13;
(waarde van) toeslagrechten bij het eindigen van de pacht. Ik volsta hier met te verwijzen&#13;
naar het artikel van Snijders in het februarinummer (2005) van dit tijdschrift.&#13;
Toeslagrechten kunnen voorts discussie opleveren bij grondtransacties of meer in het&#13;
algemeen wijzigingen in de bedrijfssituatie in de referentieperiode of daarna. De registratie&#13;
van de toeslagrechten door Dienst Regelingen behoeft immers niet noodzakelijkerwijs&#13;
overeen te komen met de bedoeling van partijen of met de door hen&#13;
gemaakte afspraken. In veel gevallen zullen er wel geen afspraken zijn omdat ten tijde&#13;
van het sluiten van de transactie nog niets bekend was over toeslagrechten. In dergelijke&#13;
gevallen kunnen de toeslagrechten veelal door middel van contractsclausules aan&#13;
de koper worden overgedragen, maar wat als de verkoper weigert?&#13;
Naar het mij voorkomt wordt het in een dergelijk geval voor de koper lastig om een&#13;
deugdelijke juridische grondslag onder zijn vordering te leggen. In het kader van de&#13;
advisering zou ik partijen willen voorhouden dat het aanbeveling verdient om te streven&#13;
naar een win-winsituatie.&#13;
Ook in het kader van het executie- en beslagrecht kunnen toeslagrechten een rol spelen.&#13;
Zo kan, naar mijn mening, derdenbeslag gelegd worden onder de Staat c.q. het ministerie&#13;
van LNV c.q. Dienst Regelingen op – kortgezegd – de inkomenssteun welke jaarlijks&#13;
wordt uitgekeerd. Deze steun bedraagt per bedrijf gemiddeld ± € 15.000 en&#13;
vormt derhalve een interessant verhaalsobject.&#13;
Naar mijn mening kan op toeslagrechten executoriaal beslag gelegd worden onder de&#13;
gerechtigde, zulks op grond van artikel 474 bb Rv en is conservatoir beslag daarop&#13;
mogelijk door toepassing van de schakelbepaling van artikel 702 Rv. Toeslagrechten&#13;
zijn vermogensrechten14 en zullen een zekere waarde vertegenwoordigen. Voor de&#13;
incassopraktijk is dit niet zonder belang, temeer nu toeslagrechten – zij het onder&#13;
voorwaarden – ook zonder grond kunnen worden overgedragen.15&#13;
Ook in het Landinrichtingsrecht zouden de toeslagrechten een rol kunnen gaan spelen,&#13;
zo zou er een spanningsveld kunnen ontstaan tussen de subsidievoorwaarden en&#13;
het Plan van Tijdelijk Gebruik en eventuele besluiten in het kader van blijvend grasland&#13;
in relatie tot het Plan van Toedeling.&#13;
5 Conclusie&#13;
In 2006 zullen veel landbouwers toeslagrechten aanvragen. Aangezien het aantal&#13;
rechten en de waarde per recht de komende jaren bepalend zullen zijn voor de inkomenssteun,&#13;
zijn hier grote belangen mee gemoeid. Agrarisch adviseurs staan reeds in&#13;
de startblokken en zullen voor hun cliënten het onderste uit de kan willen halen. Toeslagrechten&#13;
roepen ook juridische vragen op. Daarbij dient te worden bedacht dat het&#13;
deels om braakliggend terrein gaat. Landbouwers kunnen voor braakliggend terrein&#13;
braakleggingstoeslagrechten (art. 23-28 GLB) gebruiken. Juristen zullen verder moeten&#13;
spitten. Met dit artikel beoog ik slechts de randen van het terrein te hebben omgespit.</content><legacyfootnotes>* Bewerkte tekst van een inleiding, gehouden tijdens de Studiedag Bedrijfstoeslag van het Instituut voor&#13;
Agrarisch Recht op 18 maart 2005.&#13;
** Mr. P. Stehouwer is advocaat bij A&amp;S Advocaten in Leeuwarden.&#13;
1. Verordening (Raad) 1782/2003 Pb EU L270, Verordening 795/2004, Pb EU L 141, Verordening 796/2004,&#13;
Pb EU L 141, Verordening 1973/2004. Pb EU L 345.&#13;
2. Ik wijs erop dat de ontvangsttheorie geldt ingevolge Verordening (EEG, Euratom) nr. 1182/71. De aanvraag&#13;
moet dus uiterlijk op 15 mei 2006 door DR zijn ontvangen. Zie ook HvJ EG 11 november 2004,&#13;
AB 2005, nr. 66.&#13;
3. Vergelijk Bok e.a. derde tranche Algemene wet bestuursrecht Ars Aequi bundel (1997) p. 56.&#13;
4. De regeling is zo gedetailleerd dat ik mij zelfs niet aan een korte beschrijving waag.&#13;
5. Deze bevoegdheden van de minister zijn gebaseerd op artikel 5 lid 2 van (raads)verordening 1782/2003&#13;
jo. art. 3 en 4 Vo. (EG) 796/2004.&#13;
6. Zie voor een overzicht Snijders, Agr. r. 2005, p. 67-70.&#13;
7. AB 2002, nr. 310: het is aan degene die een subsidie aanvraagt om te bewijzen dat hij voldoet aan de voorwaarden&#13;
die voor subsidieverlening worden gesteld. In deze zaak weken gegevens van een door een gecertificeerd&#13;
bedrijf uitgevoerde satellietopname af van gegevens welke door de aanvragen waren verstrekt en was&#13;
het aan de aanvrager om het ‘tegendeel’ te bewijzen. Anderzijds mag van het bestuursorgaan worden verlangd&#13;
dat het de burger tijdig en ondubbelzinnig aangeeft welke gegevens hij dient te verstrekken en eventueel&#13;
in de vorm van welk bewijsstuk (Afdeling Bestuursrechtspraak 19 augustus 1999, AB 1999, nr. 403).&#13;
8. Zie AB kort 1995, nr. 586. Appellant heeft als eigenaar en enig aandeelhouder en directeur van de BV,&#13;
welke de percelen exploiteert, volledige zeggenschap over beheer en exploitatie. AB 1996, nr. 369. Door&#13;
appellant niet aannemelijk gemaakt dat het om twee afzonderlijke economische eenheden gaat.&#13;
9. AB 1998, nr. 302: één zoogkoe teveel aangehouden. AB 1997, nr. 161: niet tijdige melding verplaatsing&#13;
ooien. AB 1997, nr. 64: niet tijdig melden oogst grondstoffen.&#13;
10. Agr. r. 1999, nr. 4966.&#13;
11. Vergelijk Agr. r. 1999, nr. 4984: gewetensbezwaarde bracht geen oormerken aan. CBb: deelname aan&#13;
steunregeling is niet verplicht, geen mogelijkheid tot afwijking voor gewetensbezwaarden.&#13;
12. Vergelijk: AB 2003/173 (wel punitieve sanctie). ABRvS 9 maart 2005, zaaknummer 200404878/1: korting&#13;
in verband met niet tijdig intrekken milieuvergunning in het kader van de Regeling Beëindiging Veehouderijtakken&#13;
geen punitieve sanctie.&#13;
13. Agr. r. 2002, nr. 5134 met noot Bruil.&#13;
14. Art. 3:6 BW.&#13;
15. Art. 22 GLB jo., art. 46 Vo (EG) nr. 1782/2003 jo. art. 25 t/m 27 Vo. (EG) 795/2004.&#13;
</legacyfootnotes><footnotes><footnote/></footnotes><auteurs>mr. P. Stehouwer</auteurs><published>2006-02-01 00:00:00</published><modified>2006-02-01 00:00:00</modified><editiondate>2006-02-01</editiondate><htmlpath>https://denhollander.info/artikel/3814</htmlpath></article>
</articles></edition>