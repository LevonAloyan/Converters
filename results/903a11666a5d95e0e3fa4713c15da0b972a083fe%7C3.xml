<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2011</searchword><id>9309</id><udhid>UDH:TvAR/9309</udhid><titel>Rechtspraak 5650. Van Balkom/Doremalen (TvAR 2011/5650)</titel><searchwords><searchword>TvAR 6/2011</searchword><searchword>TvAR 2011/5650</searchword><searchword>UDH:TvAR/9309</searchword></searchwords><attachments><attachment><name>TvAR2011_06_13_Rechtspraak_5650.pdf</name><extention>pdf</extention><url>https://denhollander.info/download/8158/ci</url></attachment></attachments><inleiding>Voergeldovereenkomst.&#13;
[Wetboek van Burgerlijke Rechtsvordering, art. 1065]&#13;
Geschil inzake een voergeldovereenkomst. Vernietiging arbitraal vonnis.&#13;
</inleiding><content>IDe procedure&#13;
1.De zaak in procedure I is aanhangig gemaakt met een arbi­trageaanvraag van Mediator mr. K. de Bruin van 25 septem­ber 2007. Daarna zijn de volgende processtukken gewisseld:&#13;
––een memorie van eis van 18 oktober 2007 van de zijde van Van Doremalen met 22 producties;&#13;
––een memorie van antwoord van 2 november 2007 van de zijde van Van Balkom;&#13;
––een schrijven van Van Doremalen van 15 januari 2008 met drie producties.&#13;
2. De vordering van Van Doremalen strekt ertoe dat de Commissie bij vonnis, uitvoerbaar bij voorraad:&#13;
––voor recht verklaart dat Van Balkom aansprakelijk is voor de betaling van volledige schadevergoeding, zulks in verband met de tekortkomingen aan de zijde van Van Balkom in de nakoming van de voergeldover­eenkomst alsmede aansprakelijk is voor de betaling van de kosten van privé-gasverbruik, voor terugbeta­ling van de in rekening gebrachte kosten van de huur van de gastank, voor terugbetaling van de restant geld­lening en voor afdracht van de resterende opbrengst van de door Van Balkom verkochte varkens;&#13;
––Van Balkom veroordeelt tot betaling van een schade­vergoeding aan Van Dorenmalen, welke schadever­goeding dient te worden vastgesteld op € 142.972,50, althans op een door de arbitragecommissie in goede justitie te bepalen bedrag;&#13;
––Van Balkom veroordeelt tot betaling van de voorge­noemde overige posten (kosten privé-gebruik gas, huur gasinstallatie en restant geldlening) ad in totaal € 9.749,86;&#13;
––Bepaalt dat de voornoemde vorderingen van Van Doremalen verrekend mogen worden met de door Van Doremalen opgeschorte betalingen ter zake van de wekelijkse ‘voergeldbetalingen’’&#13;
––Van Balkom veroordeelt in de kosten van deze arbitra­geprocedure.&#13;
3. Daartegen is door Van Balkom verweer gevoerd met de conclusie dat de Commissie bij vonnis, uitvoerbaar bij voor­raad, de vorderingen van Van Doremalen verwerpt en het beroep op verrekening passeert.&#13;
4. De zaak in procedure II is aanhangig gemaakt met een ar­bitrageaanvraag van Mediator mr. K. de Bruin van 25 sep­tember 2007. Daarna zijn de volgende processtukken gewis­seld:&#13;
––een memorie van eis van 18 oktober 2007 van de zijde van Van Balkom met 8 producties;&#13;
––een memorie van antwoord van 1 november 2007 van de zijde van Van Doremalen; &#13;
5. De vordering van Van Balkom strekt ertoe dat de Com­missie bij vonnis, uitvoerbaar bij voorraad:&#13;
––Van Doremalen te veroordeelt tot betaling tegen be­hoorlijk bewijs van kwijting aan Van Balkom van een bedrag van € 111.778,27, althans ten bedrage als uw commissie in goede justitie vermeent te behoren – te vermeerderen met (1) nabetaling elektra september en oktober 2007, (2) nabetaling water januari – oktober 2007, (3) nabetaling basis voergeldvergoeding over januari – oktober 2007 (4) kosten mestafzet – een en ander te vermeerderen met de wettelijke handelsrente (art. 6:619a lid 1 BW), althans met de wettelijke rente (art. 6:119 lid 1 BW), vanaf 1 oktober 2007 (over be­drag ad € 111.778,27 resp. 1 november 2007 (posten 1 t/m 5) tot aan de dag der voldoening;&#13;
––Van Doremalen veroordeelt in de kosten van deze procedure en daarbij te bepalen dat hij daarover de wettelijke handelsrente, althans de wettelijke rente, zal zijn verschuldigd wanneer hij deze niet binnen veertien dagen na het ten deze te wijzen vonnis aan Van Balkom zal hebben voldaan.&#13;
6. Daar tegen is door Van Doremalen verweer gevoerd met de conclusie dat de Commissie bij vonnis, uitvoerbaar bij voorraad, de vorderingen van Van Balkom afwijst als zijnde ongegrond en onbewezen en Van Balkom veroordeelt in de kosten van deze arbitrageprocedure.&#13;
7. Op 23 januari 2008 heeft te Wageningen een mondelinge behandeling van de geschillen plaatsgevonden. Van Balkom is verschenen, bijgestaan door mr. Braams voornoemd. Van Doremalen is verschenen, bijgestaan door mr. Linssen voor­noemd. De partijen hebben inlichtingen verstrekt en hun standpunten nader doen toelichten. Van Balkom onder over­legging van pleitnotities alsmede een verklaring van A en B, Van Doremalen onder overlegging van pleitnotities.&#13;
8. De zaak is in staat van wijzen gekomen en het vonnis is bepaald op heden.&#13;
IIDe bevoegdheid en samenstelling van de Commissie&#13;
9. Gelet op de onder punt 17 genoemde vaststellingsover­eenkomst is de Commissie op grond van artikel 6 van het Arbitragereglement van het Instituut voor Agrarisch Recht, gevestigd te Wageningen, bevoegd om met toepassing van genoemd Arbitragereglement van het geschil kennis te ne­men en daarover te beslissen. Van Doremalen heeft de heer P.A.M. Bens als arbiter aangewezen en Van Balkom heeft mr. ing. A.A. Vugts als arbiter aangewezen. Arbiters hebben gezamenlijk prof. mr. D.W. Bruil als voorzitter aangewezen.&#13;
10. Vanwege de samenhang tussen beide procedures zal de Commissie de zaken gezamenlijk behandelen.&#13;
IIIDe feiten&#13;
11. Tussen partijen staat als gesteld en erkend dan wel niet (voldoende) betwist – mede op grond van de overgelegde en in zoverre niet (voldoende) bestreden bescheiden – het vol­gende vast.&#13;
12. Partijen hebben op 13 juli 2004 mondelinge afspraken gemaakt omtrent de inhoud van een nader op te stellen zoge­noemde voergeldovereenkomst. Deze afspraken zijn vastge­legd in een gesprekverslag.&#13;
13. Partijen hebben op 10 augustus 2004 een ‘voergeldover­eenkomst varkenshouderij’ gesloten met ingang van 20 sep­tember 2004 en eindigend op 31 december 2007. Ingevolge deze overeenkomst houdt Van Balkom vleesvarkens in zijn stal voor Van Doremalen. De voergeldovereenkomst bevat onder meer de volgende bepalingen:&#13;
artikel 1&#13;
b. (-)Houder is en blijft verantwoordelijk voor de aanwezig­heid van voldoende varkensrechten en mestplaatsingsruimte.&#13;
artikel 2&#13;
a. Houder ontvangt van contractgever een basisvergoeding van € 6514,56 per week, te vermeerderen met 6% omzetbe­lasting, berekend naar 7488 dieren. Indien naar aanleiding van artikel 1 het maximaal aantal te houden dieren aan­gepast dient te worden, dan zal die in dit artikel genoemde voergeld vergoeding naar evenredigheid aangepast worden. Bovengenoemde vergoeding zal per week vooraf middels au­tomatische betaling worden betaald.&#13;
artikel 3&#13;
a. Alle lasten, kosten en heffingen die uit de uitvoering van deze overeenkomst voortvloeien zijn voor rekening van de houder, onder andere: &#13;
personeelskosten&#13;
- onderhoud gebouwen&#13;
- telefoon&#13;
- omzetbelastingadministratie&#13;
- water&#13;
- licht&#13;
- onroerend goed belasting&#13;
- waterschapslasten&#13;
- Minas en eventuele heffingen&#13;
Met uitzondering van:&#13;
- mestafzetkosten, echter indien de jaarlijkse af te zetten hoeveelheid mest in een kalenderjaar meer dan 9000m3 be­draagt, zijn de meerkosten boven de 9000 m3 voor rekening van houder (Van Balkom)&#13;
- gas&#13;
- verzekering levende have&#13;
- WA-verzekering dieren&#13;
- voer&#13;
- dierkosten&#13;
b. De kosten voor water, elektra, telefoon, administratie/ac­countant, etc. worden omgeslagen in een vaste vergoeding. Per jaar wordt hiervoor door contractgever (Van Dorema­len) aan houder (Van Balkom) een bedrag van € 21.000,- excl. BTW vergoedt (€ 1750,- excl. BTW per maand).&#13;
Dit bedrag zal steeds per maand achteraf middels automati­sche incasso worden betaald.&#13;
Zowel bij opstart als bij beëindiging van deze overeenkomst geldt dezelfde verdeelsleutel als genoemd in artikel 2 lid b1 en 3.&#13;
artikel 7&#13;
b. Houder heeft een inspanningsverplichting richting con­tractgever om, in overleg met contractgever, een goede zorg te besteden aan een goede en vakkundige voeding, huisves­ting en verzorging van de dieren en zijn kennis ter zake op het vereiste peil te houden. Houder is verantwoordelijk voor alle activiteiten welke tot de normale bedrijfsvoering en de SPF voorschriften gerekend kunnen worden. Hiertoe beho­ren onder meer:&#13;
(-)&#13;
- een deugdelijke onderhoud van de stal en inventaris; &#13;
- een zorg dragen voor een optimale staltemperatuur en be­luchting;&#13;
(-) &#13;
artikel 9&#13;
Wanneer houder voldoet aan de in artikel 7 lid b neergeleg­de zorgverplichting heeft zij recht op betaling van de in ar­tikel 2 overeengekomen voergeldvergoeding en betaling van alle kosten voortvloeiende uit het houden van de dieren van contractgever en is zij jegens contractgever gekweten met betrekking tot de uitvoering van de onderhavige overeen­komst. Houder is na het voldoen aan artikel 7 lid b niet aan­sprakelijk voor enige schade toegebracht aan de haar ter verzorging toevertrouwde varkens en/of schade aan derden. Houder is alsdan evenmin aansprakelijk voor de schade van contractgever bestaande uit de voor haar uit de onderhavige overeenkomst voortvloeiende nadelige resultaten.&#13;
artikel 10&#13;
Indien en voor zover de contractgever jegens houder niet voldoet aan haar in artikel 2 en 3b neergelegde betalings­verplichting is de houder gerechtigd naar evenredigheid een retentierecht uit te oefenen op de zich onder haar bevinden­de varkens.&#13;
14. Op 8 januari 2005 hebben partijen een contract gesloten met de volgende bepalingen:&#13;
––Op vleesvarkensbedrijf van houder wordt een extra mestopslag gerealiseerd.&#13;
––Kosten voor aanleg van dit mestbassin zullen door contractgever voorgeschoten worden.&#13;
––Het bedrag van 35.000,- euro zal door contractgever betaald worden aan houder gelang de betalingstermij­nen van facturen behorende tot aanleg van het bassin. &#13;
––De 35.000,- euro zal verrekend worden met de nabeta­ling van 2005 en 2006. &#13;
––Indien deze nabetalingen niet toereikend zijn, zal res­terend bedrag verrekend worden met de basis voergeld vergoeding van 2007&#13;
Op basis van deze overeenkomst heeft Van Balkom € 35.000,- geleend van Van Doremalen en daarmee twee mestbassins gebouwd.&#13;
15. Tussen partijen zijn geschillen ontstaan omtrent de uitleg en afwikkeling van de voergeldovereenkomst. Partijen heb­ben over en weer betalingen opgeschort alsmede verrekend en Van Balkom heeft het retentierecht uitgeoefend op grond van artikel 10 van de voergeldovereenkomst. Tijdens de uit­oefening van het retentierecht heeft Van Balkom op 18 en 23 mei 2007 slachtrijpe varkens laten afvoeren.&#13;
16. Van Doremalen heeft in mei 2007 een kort geding ge­start en o.a. gevorderd de opheffing van het door Van Bal­kom uitgeoefende retentierecht op de varkens, herstel van het klimaatbeheersingssysteem, herstel van de mestopvang­bassins alsmede betaling van de facturen van Van Dore­malen. Van Balkom heeft in reconventie o.a. gevorderd dat Van Doremalen wordt veroordeeld tot betaling aan Van Bal­kom van een bedrag van € 107.907,33, althans € 57.058,28. Tijdens de behandeling van het kort geding op 4 juni 2007 zijn partijen overeengekomen dat zij zouden trachten hun geschillen door middel van mediation op te lossen. Hier­toe hebben partijen op 11 juni 2007 een mediation-overeen­komst gesloten en onder leiding van NMI-mediator mr. K. de Bruin hebben onderhandelingen plaatsgevonden. Partijen hebben de resultaten van hun onderhandelingen vastgelegd in een vaststellingsovereenkomst van september 2007.&#13;
17. Onder punt 2 van de vaststellingsovereenkomst zijn par­tijen overeengekomen dat&#13;
Alle geschillen die reeds zijn ontstaan of nog mochten ont­staan naar aanleiding van de Voergeldovereenkomst zullen worden beslecht overeenkomstig het Arbitragereglement van het de Stichting Instituut voor Agrarisch Recht te Wagenin­gen. Ieder der partijen heeft een deskundige op het gebied van de varkenshouderij dan wel een jurist met ervaring in de intensieve veehouderij bereid gevonden als arbiter op te treden in de beslechting van de onderhavige geschillen. Het geschil wordt door de Mediator met in acht neming van ar­tikel 6 van het Arbitragereglement aanhangig gemaakt bij de Stichting Instituut voor Agrarisch Recht met het verzoek ingevolge artikel 13 van het Arbitragereglement 3 arbiters (allen juristen) voor te dragen waar de reeds benoemde ar­biters er 1 uit kunnen kiezen als voorzitter van de arbitrage­commissie.”&#13;
De Mediator heeft het geschil aanhangig gemaakt met een arbitrageaanvraag van 27 september 2007.&#13;
IV Het geschil&#13;
18. Van Doremalen stelt zich op het standpunt dat Van Bal­kom tekort is geschoten in de nakoming van de voergeld­overeenkomst omdat het klimaatbeheersingssysteem en de mestopvang niet deugden. Van Doremalen stelt ten gevol­ge van deze tekortkomingen schade te hebben geleden en dat Van Balkom gehouden is deze schade te vergoeden. Van Balkom betwist dat er sprake was van relevante gebreken in het klimaatsysteem en betwist eveneens dat de mestopvang niet voldeed aan de overeenkomst.&#13;
19. Voorts stelt Van Doremalen dat Van Balkom op grond van het onder 1.4 genoemde contract nog een restantbe­drag van € 16.426,76 verschuldigd is vermeerderd met de wettelijke rente. Van Balkom stelt dat het restbedrag van € 16.426,76 is voldaan doordat dit bedrag verrekend is met door hem te verrichten nabetalingen. Rente was volgens Van Balkom niet overeengekomen en derhalve niet verschuldigd.&#13;
20. Tevens is Van Doremalen van mening dat Van Balkom hem ten onrechte de huur van de gasinstallatie over de jaren 2006 en 2007 alsmede de kosten van privé-gasverbruik van Van Balkom in rekening heeft gebracht. Van Balkom stelt dat de huur van de gasinstallatie alsmede het privé-gasver­bruik onderdeel uitmaakt van de overeenkomst.&#13;
21. Van Doremalen stelt vervolgens dat Van Balkom varkens heeft verkocht die in eigendom toebehoorden aan Van Dore­malen. De opbrengst van deze varkens bedroeg € 52.433,28 waarvan Van Doremalen € 12.433,28 heeft ontvangen. De resterende € 40.000 heeft Van Doremalen tijdelijk aan Van Balkom ter beschikking gesteld zoals overeengekomen tij­dens de zitting van de kortgedingrechter. Van Dorema­len stelt dat van Balkom deze € 40.000 nog moet afdragen aan Van Doremalen. Van Balkom stelt dat een bedrag van € 40.000 door Van Doremalen is vrijgegeven ter voldoening van zijn contractuele verplichting waarmee deze betalings­verplichting met € 40.000 is verminderd. Van Balkom stelt dat Van Balkom Van Doremalen geen € 40.000 meer ver­schuldigd is.&#13;
22. Tenslotte brengt Van Doremalen naar voren dat hij, als gevolg van het door Van Balkom uitgevoerde retentie­recht, na 1 september 2007 geen biggen heeft kunnen op­leggen waardoor hij schade heeft geleden wegens gederfde winst begroot op € 35.000. Daarnaast stelt Van Dorema­len € 39.000,- schade te hebben geleden zijnde hogere kos­ten per varken als gevolg van het niet kunnen opleggen van &#13;
varkens. Van Balkom betwist dat dat Van Doremalen schade heeft geleden als gevolg van het niet kunnen opleggen van varkens.&#13;
23. Van Balkom stelt dat Van Doremalen zijn betalingsver­plichtingen op grond van de voergeldovereenkomst niet is nagekomen en in verzuim verkeert. De betalingsachterstand begroot Van Balkom op € 111.778,27 te vermeerderen met nabetalingen betreffende elektra, water en basisvoergeldver­goeding alsmede de kosten van mestafzet. Daarnaast stelt Van Balkom dat Van Doremalen aansprakelijk is voor alle schade die Van Balkom heeft gelden en/of nog zal lijden ten gevolge van het feit dat Van Doremalen zijn betalingsver­plichting niet nakomt. Van Doremalen verweert zich door een beroep op opschorting en verrekening op de grond dat Van Balkom zijn verplichtingen niet is nagekomen.&#13;
V Beoordeling van het geschil&#13;
Stalklimaat&#13;
24. Van Doremalen stelt zich op het standpunt dat Van Bal­kom in gebreke is gebleven met zijn verplichtingen die hij uit hoofde van artikel 7 sub b van de voergeldovereenkomst heeft om zorg te dragen voor een optimale staltemperatuur en beluchting. Van Doremalen onderbouwt dit standpunt met verklaringen van dierenarts C (producties 2 t/m 9 me­morie van eis Van Doremalen) alsmede verklaringen van D (producties 23 en 24 memorie van antwoord Van Dorema­len). Van Doremalen stelt dat hij Van Balkom in een periode van een jaar herhaaldelijk gewezen heeft op het feit dat het klimaatsysteem niet deugde en het welzijn van de varkens in het geding was.&#13;
25. Als gevolg van het niet goed functionerend klimaatsys­teem stelt Van Doremalen € 20.000,- schade te hebben gele­den. Van Doremalen stelt dat door het niet goed functione­ren van het klimaatbeheersingssysteem in de stal de varkens zich minder goed hebben kunnen ontwikkelen waardoor de opbrengst van de varkens € 2,- per varken lager heeft ge­legen dan normaal waardoor hij schade heeft geleden van 10.000 varkens (jaardoorloop) x € 2,00 = € 20.000.&#13;
26. Van Balkom betwist in gebreken te zijn gebleven en stelt dat het klimaatbeheersings-systeem in de stallen goed func­tioneerde. Van Balkom onderbouwt deze stelling met een temperatuuroverzicht per afdeling over de periode 24 april 2007-26 september 2007 (productie 9 memorie van eis Van Balkom). Van Balkom geeft aan dat Van Doremalen drie maal per week op het bedrijf aanwezig was en dat daarnaast 1 maal per week een adviseur van Van Doremalen het be­drijf heeft bezocht. Volgens Van Balkom heeft Van Dorema­len nooit geklaagd over het stalklimaat tot de brief van 30 december 2006 naar aanleiding van een bezoek aan het be­drijf op het moment dat Van Balkom op vakantie was. Van Balkom stelt dat hij 2 maal per jaar onderhoud pleegt. Van Balkom betwist uitdrukkelijk de juistheid van de verklarin­gen van D (producties 23 en 24 memorie van antwoord Van Doremalen).&#13;
27. Van Doremalen bewist het temperatuuroverzicht van Van Balkom als bewijs omdat ze met de hand zijn opgesteld en niet geverifieerd zijn.&#13;
28. De vraag is of er sprake is van een toerekenbare tekort­koming aan de kant van Van Balkom. Ingevolge artikel 7 sub b van de voergeldovereenkomst rust op Van Balkom een inspanningsverplichting om zorg te dragen voor een optima­le staltemperatuur en beluchting. De Commissie stelt vast dat op 30 december 2006 door Van Doremalen een brief is verstuurd naar Van Balkom waarin o.a. werd gesproken over problemen met de ventilatie die door Van Doremalen op 30 december 2006 waren vastgesteld. De brief vermeldt hier­over:&#13;
“(-) Ook dit zijn problemen die ik meerdere malen heb ge­zien en jij wacht zolang met maatregelen treffen totdat er een ventilatieprobleem ontstaat. Temperaturen lopen op de deuren moeten open gezet worden om de varkens lucht te geven. Pieter, ik hoop dat je het nu niet zover laat komen en nu actie onderneemt. Zorg dat de mest de stal uitgaat voor­dat er verstikking of gezondheidsproblemen optreden. Want dan heb je echt een groot probleem(-)”.&#13;
De Commissie heeft geen aanwijzingen dat er eerder door Van Doremalen is geklaagd over het stalklimaat zodat de Commissie vaststelt dat Van Balkom daarover op 30 decem­ber 2006 voor het eerst door Van Doremalen is aangespro­ken.&#13;
29. De Commissie is er vooralsnog niet van overtuigd dat Van Balkom toerekenbaar tekort is geschoten in de nako­ming van zijn verplichting zorg te dragen voor een opti­maal stalklimaat. Een beslissing op dit punt kan ook voorlo­pig achterwege blijven, nu uit de stukken niet blijkt dat Van Doremalen daadwerkelijk schade heeft geleden, waarvan hij vergoeding vordert. Gelet op het uitdrukkelijke bewijsaan­bod zal Van Doremalen in de gelegenheid worden gesteld zijn stellingen dienaangaande nader te bewijzen en aan te to­nen dat schade is ontstaan. Indien Van Doremalen in dat be­wijs slaagt, zal hij vervolgens in de gelegenheid worden ge­steld het causaal verband tussen de schade en het stalklimaat te bewijzen.&#13;
Mestopslag en afvoer&#13;
30. Van Doremalen stelt zich op het standpunt dat Van Bal­kom voor wat betreft de capaciteit van zijn mestopvang niet aan de eisen van de wet voldoet. Op grond van artikel 28 van het ‘Besluit opslagcapaciteit dierlijke meststoffen Mest­stoffenwet’ dient Van Balkom voldoende opslagcapaciteit te hebben voor de mest die in de maanden september tot en met februari op het bedrijf wordt geproduceerd. Hierdoor is in december 2006 noodgedwongen 2.590,25 ton mest afge­voerd in plaats van in april 2007. Het tarief van het mestaf­voerbedrijf lag in december 2006 € 6,86 hoger dan in april 2007. Van Doremalen stelt hierdoor schade te hebben ge­leden ad € 17.758. Van Balkom betwist dit en stelt dat op grond van dit besluit een kleinere capaciteit toegestaan is mits de mest op een onschadelijke wijze van het bedrijf wordt verwijderd.&#13;
31. De verplichting tot het op het bedrijf voorhanden hebben van voldoende capaciteit voor de opslag van mest is thans geregeld in art. 27 e.v. van het Uitvoeringsbesluit Meststof­fenwet. Uit artikel 29, eerste lid, sub a, van dat Besluit blijkt dat de opslagcapaciteit kleiner kan zijn als de mest op een voor het milieu onschadelijke wijze van het bedrijf wordt afgevoerd. Bovendien strekt de in dit Besluit opgenomen norm niet tot de bescherming van de belangen van partijen die met de houder van een inrichting contracteren, zodat Van Doremalen geen beroep op deze norm toekomt.&#13;
32. Ook de overeenkomst verplicht Van Balkom niet tot het voorhanden hebben van voldoende opslagcapaciteit. Het staat overigens vast dat het partijen tijdens het aangaan van de overeenkomst bekend was dat de mestopslagcapaciteit bij Van Balkom beperkt was. Om de opslagcapaciteit te vergro­ten zijn partijen een nadere overeenkomst aangegaan betreffende een geldlening van Van Doremalen aan Van Balkom. Daarmee is in januari 2005 een extra mestopslag gereali­seerd. De in artikel 1, sub b, opgenomen verplichting voor Van Balkom om te zorgen voor voldoende mestplaatsings­ruimte moet worden begrepen in het licht van de tot 1 janu­ari 2005 in de Meststoffenwet ter zake opgenomen regeling. Deze regeling had geen betrekking op de opslagcapaciteit en is inmiddels vervallen.&#13;
33. Uit de geringe capaciteit van de mestopslag valt derhal­ve geen tekortkoming van Van Balkom af te leiden.&#13;
34. Vervolgens stelt Van Doremalen dat Van Balkom tekort is geschoten in de nakoming van de overeenkomst door de mestopslag niet te onderhouden conform de verplichting in artikel 3 sub a en artikel 7 sub b van de overeenkomst. Van Doremalen stelt dat als gevolg van de ondeugdelijke me­stopvang regenwater in de mestbassins terecht is gekomen. Ten gevolge hiervan stelt Van Doremalen schade te hebben geleden betreffende de kosten in verband met teveel mestaf­voer (regenwater) over 2005, 2006 en 2007, totaal € 31.214,50. Van Doremalen onderbouwt het schadebedrag met berekeningen (punt 21 memorie van eis Van Dorema­len). Van Doremalen is van opvatting dat Van Balkom aan­sprakelijk is voor deze schade van totaal € 48.972,50. Van Balkom betwist de stelling van Van Doremalen dat hij re­genwater als mest heeft moeten afzetten en onderbouwt zijn stelling met een berekening (punt 24 memorie van ant­woord).&#13;
35. De berekening van Van Balkom geeft het volgende aan. In 2005 is 8.074,76 m3 mest afgezet. In 2006 ging het om 6.773 m3 en in 2007 om 9.500 m3 (raming). Omgerekend naar varkens komt dit volgens Van Balkom neer op een pro­ductie van 1,178 m3 per varken, hetgeen vrij laag is voor een brijvoersysteem. Bovendien, zo stelt Van Balkom, be­paalt de overeenkomst dat afvoer tot 9.000 m3 zonder meer voor rekening van Van Doremalen komt.&#13;
36. De Commissie is van mening dat uit de overeenkomst weliswaar voortvloeit dat een hoeveelheid mest tot 9.000 m3 voor rekening van Van Doremalen komt, maar dat dit niet betekent dat van Balkom niet gehouden zou zijn de hoe­veelheid af te voeren mest zoveel mogelijk te beperken, bij­voorbeeld door te voorkomen dat regenwater in de mestop­slag terecht komt. Uit de berekeningen van Van Balkom volgt evenwel dat de omvang van de mestproductie niet al­leen onder de in de overeenkomst genoemde 9.000 m3 is ge­bleven, maar ook binnen de marges die aan die omvang kun­nen worden gesteld bij een redelijke bedrijfsvoering. Een en ander valt ook af te leiden uit de forfaitaire excreties die in de Uitvoeringsregeling Meststoffenwet (bijlage D, tabel A) worden vastgesteld. Voor drijfmest van vleesvarkens is die excretie 1,28 m3 per jaar. De Commissie heeft geen reden om te twijfelen aan de door Van Balkom gepresenteerde ge­gevens. De Commissie kan Van Doremalen daarom niet vol­gen in zijn redenering, temeer daar Van Doremalen stelt ook schade te hebben geleden in 2005 en 2006, terwijl hij zich daar in die periode nimmer over heeft beklaagd.&#13;
37. Van Doremalen verwijt Van Balkom kennelijk dat mest­afzet in december heeft moeten plaatsvinden, op een mo­ment dat het afvoeren van mest duur was. In dit verband heeft Van Doremalen € 5.291,70 verrekend betreffende de afvoer van mest in december 2005. Ook in december 2006 moest, doordat de mestopslag stuk gewaaid was, mest wor­den afgevoerd. De Commissie is van mening dat het verwijt van Van Doremalen los van de beperkte opslagcapaciteit slechts doel kan treffen als zou komen vast te staan dat Van Balkom ook anders had kunnen handelen, waardoor de kos­ten lager zouden zijn geweest. Van belang is dan wie van de partijen de beslissingen nam over mestafvoer.&#13;
38. In de overeenkomst is de afspraak beperkt tot de verde­ling van de kosten voor mestafzet: Van Doremalen tot 9.000 m3 en Van Balkom daarboven. In de overeenkomst is niet geregeld wie van de contractspartijen bepaalt wanneer er mest wordt afgevoerd en wie afspraken maakt over de prijs met de transporteur. Partijen verschillen van mening over de vraag of hierover nadere afspraken gemaakt zijn en over de inhoud van eventuele nadere afspraken. Bij beslissingen over mestafzet zal een ondernemer in het algemeen rekening houden met drie factoren, te weten de Minas-boekhouding, de opslagcapaciteit en de mestafzetprijs. Ter zitting is aanne­melijk geworden dat Van Balkom bepaalde op welk moment mest moest worden afgevoerd. Dat moment liet hij afhan­gen van de vraag of de mestopslag vol raakte en van Minas. Van Doremalen – die immers ook de rekening diende te vol­doen - maakte de afspraken met de transporteur over de prijs en betaalde deze. Ter zitting heeft Van Balkom aangegeven dat Van Doremalen – door de dure afzet in december 2005 – de regie meer in handen heeft genomen. Van Doremalen be­vestigde ter zitting dat een van de redenen om een extra me­stopslag te laten bouwen juist was om meer flexibiliteit te krijgen in het tijdstip van de mestafzet.&#13;
39. De Commissie acht het – bij ontbreken van schriftelij­ke afspraken – aannemelijk dat in de praktijk Van Balkom de beslissingen nam ten aanzien van moment en hoeveel­heid, terwijl Van Doremalen prijsafspraken maakte en be­taalde. Tot december 2005 zijn daarover geen moeilijkheden ontstaan. Het had vervolgens op de weg van Van Doremalen gelegen om, indien hij meende dat Van Balkom voor hem nadelige beslissingen nam, tot nadere afspraken te komen. Van dergelijke afspraken was in elk geval in december 2005 nog geen sprake. Het is dan ook niet terecht dat Van Dore­malen de afvoerkosten van december 2005 niet heeft betaald en voor rekening van Van Balkom heeft laten komen.&#13;
40. Resteert de vraag of de meerkosten als gevolg van de dure afzet van december 2006 voor rekening van Van Bal­kom dienen te komen. Van Balkom heeft ter zitting ver­klaard dat Van Doremalen na het incident van december 2005 meer betrokken wenste te worden bij de beslissin­gen over mestafzet. Dat is door Van Doremalen niet gemoti­veerd bestreden en is, gelet op de houding van Van Dorema­len over de mestafzet van december 2005, ook aannemelijk. De Commissie houdt het er derhalve voor, dat de mestafzet in december 2006 – noodzakelijk geworden door het in het ongerede raken van de opslag, evenzeer toe te rekenen valt aan Van Doremalen als aan Van Balkom. Als Van Dorema­len eerder dat jaar besloten had om mest te laten afvoeren, was de schade in december 2006 wellicht lager geweest. Daar staat tegenover dat het risico voor het mestbassin voor rekening van Van Balkom komt, hetgeen ook uit de over­eenkomst blijkt. Van Balkom had zich kunnen en behoren te verzekeren tegen calamiteiten. De extra kosten voor mestaf­zet waren dan vergoed geworden. Van Doremalen behoefde er bij zijn beslissingen inzake het tijdstip van mestafzet geen rekening mee te houden dat het mestbassin in het ongerede zou raken.&#13;
41. De Commissie komt tot de slotsom dat Van Dorema­len in de gelegenheid moet worden gesteld te bewijzen dat hij schade heeft geleden doordat het mestbassin in decem­ber 2006 kapot ging, waardoor Van Doremalen in december 2006 mest heeft moeten afzetten die hij anders op een later tijdstip had kunnen afzetten.&#13;
42. De overige vorderingen van Van Doremalen op het punt van de mestopslag en mestafzet moeten worden afgewezen.&#13;
Geldlening&#13;
43. Van Doremalen stelt zich op het standpunt dat Van Bal­kom op grond van het contract van 8 januari 2005 nog een restantbedrag van € 16.426,76 verschuldigd is vermeerderd met de wettelijke rente. Het contract betrof een lening van € 35.000. Een bedrag van € 18.573,24 is door Van Dorema­len reeds, conform het contract, verrekend met de nabetaling van 2005 en 2006.&#13;
44. Van Balkom stelt dat dit restbedrag volledig is voldaan doordat Van Doremalen deze vordering volledig heeft ver­rekend de basis voergeld vergoeding van 2007. Van Balkom stelt tevens dat partijen geen rente zijn overeengekomen en derhalve geen rente verschuldigd is.&#13;
45. De Commissie stelt vast dat partijen in een contract van 8 januari 2005 een geldlening zijn overeengekomen van € 35.000,-. Uit de overeenkomst vloeit voort datVan Do­remalen de aflossing mocht verrekenen met het voergeld. Van Doremalen heeft om andere redenen dan verrekening van het resterende bedrag een gedeelte van de basis voer­geld vergoeding van 2007 niet betaald. Indien blijkt dat Van Balkom alsnog recht heeft op dit voergeld kan het resteren­de bedrag van de lening daarmee verrekend worden. Er is geen rente overeengekomen zodat deze ook niet verschul­digd is en de vordering van Van Doremalen op dit punt dient te worden afgewezen.&#13;
Elektriciteit / water&#13;
46. Van Balkom stelt dat het bedrag van € 1.750,- (exclu­sief BTW) per maand dat Van Doremalen op grond van arti­kel 3 sub b verschuldigd is ter vergoeding van de kosten met betrekking tot onder meer water en elektriciteit het karakter heeft van een voorschot en de afrekening dient plaats te vin­den op grond van artikel 9. Van Balkom stelt dat de werke­lijk gemaakte kosten hoger liggen dan het voorschot en vor­dert nabetaling van de kosten van water en elektra.&#13;
47. Van Doremalen stelt dat in artikel 3 sub b uitputtend be­paald is dat het een vaste vergoeding betreft en geen afwij­kende afspraken zijn gemaakt.&#13;
48. De Commissie stelt vast dat de tekst van artikel 3 sub b geen andere interpretatie toelaat dan dat een vaste vergoe­ding is overeengekomen. Nadere afspraken over betaling van meerkosten zijn voor de Commissie niet vast komen te staan. De vordering van Van Balkom dient op dit punt te worden afgewezen.&#13;
Privégas/gastank&#13;
49. Van Doremalen stelt dat Van Balkom voor privédoelein­den gas heeft verbruikt dat door Van Doremalen is betaald en stelt de kosten daarvan vast op € 2.523,34. Volgens Van Doremalen maakt het privé-gasverbruik geen onderdeel uit van de overeenkomst en komen deze kosten niet voor reke­ning van Van Doremalen. Daarnaast stelt Van Doremalen dat Van Balkom onterecht de huur van de gasinstallatie ad. € 399,88 per jaar in 2006 en 2007 in rekening heeft ge­bracht, in totaal € 799,76. Van Doremalen stelt dat bij het aangaan van de overeenkomst niet is gesproken over aparte huur van een gastank en deze huur ook geen onderdeel uit­maakt van de overeenkomst.&#13;
50. Van Balkom stelt met betrekking tot het privé-gasver­buik dat bij het aangaan van de overeenkomst partijen heb­ben afgesproken dat gas, elektra en waterverbruik vanuit het woonhuis van Van Balkom onderdeel zijn van de bedrijfs­kosten. Het woonhuis is inpandig en heeft tevens de functie van hygiënesluis, kantine en kantoor. Daarnaast is er geen aparte meetapparatuur voor het privé-gedeelte aanwezig. Van Balkom stelt dat Van Doremalen op de hoogte was van deze situatie. Met betrekking tot de huur van de gasinstal­latie stelt Van Balkom dat bij het aangaan van de overeen­komst de kosten van de huur van een gastank ter sprake is gekomen. Gas kan ingekocht worden inclusief tankhuur of apart. Partijen hebben volgens Van Balkom afgesproken dat, gezien het risico dat in een koud jaar onevenredig veel voor de tank betaald moet worden, de tank apart te huren voor re­kening van Van Doremalen. Daarnaast heeft Van Doremalen jaren, zonder protest, de gasrekening inclusief de huur van de gastank betaald.&#13;
51. Artikel 3 van de overeenkomst bepaalt dat de kosten van gas voor rekening zijn van van Doremalen. Van Dorema­len heeft niet weersproken op de hoogte te zijn van de situ­atie op het bedrijf van Van Balkom. Tevens heeft Van Dore­malen niet weersproken in 2004 en 2005, zonder protest, de gasrekening inclusief tankhuur te hebben betaald. Naar het oordeel van de Commissie heeft Van Doremalen onvoldoen­de feiten gesteld waaruit zou blijken dat het privé-gasver­bruik en de huur van de tank geen onderdeel uitmaken van de overeenkomst. Ook uit het betalingsgedrag kan volgens de Commissie worden afgeleid dat er geen nadere afspra­ken zijn gemaakt over het privé-gasverbruik en de huur van de tank. Dit deel van de vordering van Van Doremalen komt daarom niet voor toewijzing in aanmerking.&#13;
Opschorting en verrekening&#13;
52. Van Doremalen heeft de betaling van de basisvergoe­ding met ingang van week 3 in 2007 gedeeltelijk achterwe­ge gelaten. Van Doremalen heeft deze betalingen derhalve opgeschort en vervolgens verrekend met de schade die van Doremalen claimde als gevolg van een ondeugdelijke me­stopvang en gebrekkig klimaatbeheersingssysteem. Van Do­remalen stelt dat de opschorting en de daaropvolgende ver­rekening van de voergeldbetalingen terecht zijn geschied omdat van Balkom weigerde adequaat te reageren op de klachten van Van Doremalen inzake de ondeugdelijke me­stopvang en gebrekkig klimaatbeheersingssysteem.&#13;
53. Van Balkom stelt dat er geen sprake is van enig relevan­te tekortkoming van Van Balkom en Van Doremalen ook geen schade heeft geleden als gevolg van een toerekenba­re tekortkoming van Van Balkom. Van Doremalen heeft der­halve de nakoming van zijn contractuele verplichtingen niet ten behoeve van een verrekening met schade kunnen op­schorten.&#13;
54. Op grond van art. 6:52 BW moet het gaan om een opeis­bare vordering. Voorts bepaalt art. 6:262 BW dat opschor­ting slechts is toegelaten, voorzover de tekortkoming haar rechtvaardigt. De Commissie oordeelt dat de opschorting in dit geval niet was toegelaten. In de eerste plaats stond de on­behoorlijke nakoming van de overeenkomst door Van Bal­kom niet vast, terwijl ook de schade niet vast stond; er kan dus niet gesproken worden van een opeisbare vordering. Bovendien was de gestelde tekortkoming van Van Balkom &#13;
niet van dien aard, dat zij opschorting van de betalingen zou rechtvaardigen. Het voergeld is immers voornamelijk be­doeld voor de dekking van de kosten als huisvesting varkens en als beloning voor arbeid, welke posten in elk geval zou­den doorlopen, ook als de aanspraken van Van Doremalen terecht zouden blijken te zijn.&#13;
Retentierecht&#13;
55. Op de aankondiging van Van Doremalen, op 23 april 2007, dat hij met ingang van die datum de voergeldvergoe­ding met € 2.000 per week opschortte, heeft Van Balkom zijn retentierecht ingeroepen. Van Doremalen stelt dat Van Balkom ten onrechte het retentierecht heeft uitgeoefend, omdat Van Balkom zelf in verzuim was. Van Doremalen stelt tevens schade te hebben geleden als gevolg van het feit dat hij tijdens de uitoefening van het retentierecht geen var­kens heeft kunnen opleggen omdat Van Balkom dat weiger­de. Deze schade begroot hij op € 74.000.&#13;
56. De eerste vraag die beantwoord moet worden is of Van Balkom gerechtigd was het retentierecht in te roepen. Op grond van artikel 10 van de voergeldovereenkomst is Van Balkom gerechtigd naar evenredigheid een retentierecht uit te oefenen op de zich onder hem bevindende varkens indien Van Doremalen niet voldoet aan zijn betalingsverplichtin­gen. De overeenkomst maakt daarbij geen onderscheid tus­sen de redenen die ten grondslag liggen aan de niet-betaling. Dat Van Doremalen zijn betalingsverplichtingen niet nakomt als gevolg van door hem gestelde tekortkomingen van Van Balkom verhindert derhalve niet dat van Balkom het recht­streeks uit de overeenkomst voortvloeiende retentierecht uit­oefent.&#13;
57. De eigenmachtige verkoop van de varkens gedurende de uitoefening van het retentierecht op 18 en 23 mei 2007 be­trof volgens Van Doremalen onterechte eigenrichting omdat er geen sprake was van een acute noodsituatie. Van Dore­malen onderbouwt zijn stelling met een verklaring van Van Vleuten, bedrijfsadviseur, alsmede een verklaring van Gie­len, veearts.&#13;
58. Van Balkom stelt dat hij uit een oogpunt van dierenwel­zijn genoodzaakt was de varkens af te voeren. Volgens Van Balkom waren er tijdens de uitoefening van het retentierecht geen afdelingen leeg en lagen er 17 biggen in elke afdeling. In overleg met de veearts en Van Vleuten moest dit terugge­bracht worden naar 13 per afdeling zodat afvoeren van var­kens noodzakelijk was om afdelingen leeg te maken.&#13;
59. De Commissie oordeelt op dit punt als volgt. Op grond van artikel 4a van de voergeldovereenkomst blijft Van Do­remalen ten allen tijden eigenaar van de varkens. In beginsel mocht Van Balkom de varkens derhalve niet vervreemden. Dat zou slechts anders worden indien Van Balkom zou heb­ben gehandeld in een overmachtsituatie, waarbij Van Bal­kom dan mede de belangen van Van Doremalen zou hebben behartigd door de varkens toch af te leveren. De Commis­sie kan op grond van hetgeen in de stukken is overlegd en ter zitting verklaard niet vaststellen dat er op 18 en 23 mei 2007 sprake was van een zodanig ernstig welzijnsprobleem dat het noodzakelijk was varkens direct af te voeren. Ook al zou die noodzaak aanwezig zijn geweest, dan had het uit een oogpunt van zorgvuldigheid jegens zijn wederpartij op de weg van Van Balkom gelegen zulks mee te delen aan Van Doremalen. Van Doremalen stelt dat hij absoluut niet op de hoogte was van de verkoop, hetgeen door Van Balkom niet wordt betwist. De eigenmachtige verkoop door Van Balkom was derhalve in strijd met de overeenkomst.&#13;
60. Aangezien Van Doremalen niet heeft gesteld dat door de handelwijze van Van Balkom schade bij hem is ontstaan, en ook anderszins niet aannemelijk is geworden dat er schade is opgetreden, blijft de constatering dat Van Balkom in strijd handelde met de overeenkomst zonder gevolgen.&#13;
61. De opbrengst van de varkens ad. € 52.433,28 is in eerste instantie door Van Balkom op een derdenrekening gestort. Volgens Van Doremalen is tijdens het kort geding afgespro­ken dat van dit bedrag € 40.000 ter beschikking gesteld zou worden aan Van Balkom omdat anders zijn bedrijfsvoering in gevaar zou komen. Van Balkom stelt dat Van Doremalen dit bedrag heeft vrijgegeven ter voldoening aan zijn contrac­tuele betalingsverplichting. Welke de redenen ook zijn, vast staat dat de opbrengst van de varkens uiteindelijk aan Van Doremalen toekomt.&#13;
Het opleggen van biggen&#13;
62. Van Doremalen stelt dat Van Balkom tijdens de uitoefe­ning van het retentierecht heeft geweigerd om Van Dorema­len biggen in de stal te laten opleggen, waardoor Van Dore­malen schade heeft geleden. Die schade bestaat uit gederfde opbrengst van de niet-opgelegde varkens alsmede hogere vaste kosten per varken.&#13;
63. Van Balkom stelt dat de tijdens de uitoefening van het retentierecht de stallen overvol waren als gevolg van het op­legsysteem van Van Doremalen, die, volgens Van Balkom, anderhalf maal de normale bezetting oplegde. Volgens Van Balkom konden er ten tijde van het uitoefenen van het reten­tierecht niet meer varkens opgelegd worden.&#13;
64. De Commissie vindt in de overgelegde veesaldokaart 2007 geen ondersteuning voor het standpunt van Van Bal­kom. In de periode vanaf de datum waarop het kort geding heeft plaatsgevonden zijn wel varkens afgevoerd maar geen biggen opgelegd. Vanaf 2 juli 2007 zijn er weer biggen aan­gevoerd. In de periode van 6 juni 2007 tot 20 juli 2007 is derhalve sprake van onderbezetting, ten opzichte van de rest van het jaar.&#13;
65. Aan de andere kant komt de Commissie tot de conclu­sie dat Van Doremalen onvoldoende heeft aangetoond dat Van Balkom de inleg van biggen expliciet heeft geweigerd. Gezien het uitdrukkelijke bewijsaanbod terzake zal Van Do­remalen in de gelegenheid worden gesteld zijn stellingen dienaangaande te bewijzen. Ook zal Van Doremalen in de gelegenheid worden gesteld zijn gestelde schade nader te onderbouwen.&#13;
VIDe beslissing&#13;
De Arbitragecommissie van de Stichting Instituut voor Agrarisch Recht, beslissende als goede mannen naar billijk­heid;&#13;
In procedure I&#13;
Laat Van Doremalen toe door alle middelen rechtens, in het bijzonder door middel van afrekeningen en getuigen, te be­wijzen dat en tot welke omvang hij schade heeft geleden en dat deze schade het gevolg is van een slecht stalklimaat in de stal van Van Balkom.&#13;
Laat Van Doremalen toe door alle middelen rechtens, te be­wijzen dat hij schade heeft geleden door het in het ongere­de raken van een mestbassin in december 2006, waardoor op dat moment mest moest worden afgezet die anders op een later tijdstip had kunnen worden afgezet. &#13;
Laat Van Doremalen toe door alle middelen rechtens, in het bijzonder door getuigen, te bewijzen dat Van Balkom de in­leg van biggen heeft geweigerd.&#13;
Laat van Doremalen toe door alle middelen rechtens de om­vang te bewijzen van de door Van Doremalen als gevolg van de weigering van Van Balkom geleden schade.&#13;
Bepaalt dat Van Doremalen binnen drie weken na verzen­ding van dit vonnis door de secretaris van de Commissie schriftelijk laat weten of en zo ja, op welke wijze hij van de mogelijkheid gebruik wil maken genoemd bewijs te leveren, zulks onder opgave van eventueel te horen getuigen.&#13;
In procudure I en II&#13;
Houdt iedere verdere beslissing aan.&#13;
Eindvonnis&#13;
21 april 2010&#13;
IDe procedure&#13;
1.Voor het eerdere verloop van de procedure verwijst de ar­bitragecommissie naar het tussenvonnis van 1 oktober 2008.&#13;
2. Tussen partijen zijn nadien de volgende stukken gewis­seld:&#13;
––Akte uitlating bewijsopdracht van Van Doremalen d.d. 19 november 2008.&#13;
––Akte in het geding brengen bewijsstukken van Van Doremalen d.d. 6 februari 2009.&#13;
––Antwoordakte van Van Balkom d.d. 26 maart 2009.&#13;
3. Op 6 april 2009 heeft een zitting plaatsgevonden waarin van de kant van Van Doremalen de volgende getuigen zijn gehoord:&#13;
––W. Van Herk, vervanger van van Balkom tijdens vakantie&#13;
––P. van de Voorst, klimaatdeskundige&#13;
––M. van de Vleuten, bedrijfsadviseur&#13;
––C. Ghielen, dierenarts&#13;
––J.C.M. van Doremalen, partij&#13;
4. Op 16 juli 2009 heeft een zitting plaatsgevonden waarin van de kant van Van Balkom de volgende getuigen zijn ge­hoord:&#13;
––De heer P.L.W.C. Van Balkom, partij&#13;
––Mevrouw J.M.A. van Bemmel-Van Balkom, moeder van partij&#13;
5. Tussen partijen zijn nadien de volgende stukken gewis­seld:&#13;
––Akte na enquête van van Doremalen d.d. 13 augustus 2009.&#13;
––Antwoordakte na enquête van Van Balkom d.d. 8 oktober 2009.&#13;
IIHet geschil&#13;
6. Met het tussenvonnis is Van Doremalen in de gelegenheid gesteld op de volgende punten bewijs te leveren:&#13;
––door alle middelen rechtens, in het bijzonder door middel van afrekeningen en getuigen, dat en tot welke omvang hij schade heeft geleden en dat deze schade het gevolg is van een slecht stalklimaat in de stal van Van Balkom;&#13;
––dat hij schade heeft geleden door het in het ongerede raken van een mestbassin in december 2006, waardoor op dat moment mest moest worden afgezet die anders op een later tijdstip had kunnen worden afgezet;&#13;
––dat Van Balkom de inleg van biggen heeft geweigerd;&#13;
––van de door Van Doremalen als gevolg van de weige­ring van Van Balkom geleden schade.&#13;
IIIBeoordeling van het geschil&#13;
Stalklimaat&#13;
7. Voor het bewijs ten aanzien van de omvang van de scha­de verwijst Van Doremalen naar publicaties van de Gezond­heidsdienst voor Dieren waaruit blijkt dat een slecht stalkli­maat direct van invloed is op de gezondheid van varkens en leidt tot slachtafwijkingen. Vervolgens wordt verwezen naar een onderzoek van het LEI waaruit blijkt dat economische schade behoorlijk kan oplopen als gevolg van slachtafwij­kingen. Dit gegeven wordt gekoppeld aan een overzicht van VION Farmingnet waaruit zou moeten blijken dat het aan­tal slachtafwijkingen van de varkens afkomstig van Van Do­remalen te hoog is en de schade per afgeleverd varken wordt bepaald op € 1,30.&#13;
8. De Commissie kan Van Doremalen volgen in de stelling dat een niet optimaal stalklimaat leidt tot niet-optimale re­sultaten bij de aflevering van vette varkens. Op grond van de stukken, de verklaringen van getuigen en het verhandel­de ter zitting neemt de Commissie aan dat het klimaat in de stal van Van Balkom niet optimaal was. Om tot een concre­te veroordeling tot vergoeding van de schade te kunnen ko­men is dit echter onvoldoende. Van Doremalen houdt het in zijn betoog bij een theoretische berekening. Van Dorema­len heeft geen afrekeningen overgelegd waaruit blijkt dat er daadwerkelijk sprake is van schade en welke omvang deze schade heeft. Onder deze omstandigheden kan de Commis­sie de concrete schade niet vaststellen.&#13;
9. De Commissie is op grond van het bovenstaande van oor­deel dat Van Doremalen niet is geslaagd bewijs te leveren dat er schade is geleden en tot welke omvang er schade is opgetreden.&#13;
10. Nu Van Doremalen niet geslaagd is in het hem opgedra­gen bewijs dient de vordering van Van Doremalen op dit punt te worden afgewezen.&#13;
Mestopslag en afvoer&#13;
11. Van Doremalen is in het tussenvonnis in de gelegenheid gesteld te bewijzen schade te hebben geleden als gevolg van het mestbassin dat in december 2006 kapot ging waardoor hij in december 2006 mest heeft moeten afzetten die hij an­ders op een later tijdstip had kunnen afzetten. Deze schade heeft hij in zijn Memorie van eis vastgesteld op 2590,25 ton maal € 6,86 zijnde het verschil in afzetprijs tussen december 2006 en april 2007, totaal € 17.758,- .&#13;
12. De Commissie constateert dat Van Doremalen geen be­wijs heeft geleverd van mestafzet in december 2006. Hij heeft geen nota’s over die periode overgelegd. Er is derhal­ve niet voldaan aan de bewijsopdracht. De Commissie over­weegt evenwel nog het volgende.&#13;
13. Van Doremalen heeft in de Akte uitlating bewijsopdracht wel bewijsstukken overgelegd over de mestafzet in de perio­de na 1 januari 2007 met nota’s over het jaar 2007. De Com­missie kan Van Doremalen volgen als hij daarmee zou wil­len betogen dat ook in die periode schade kan zijn ontstaan als gevolg van het in het ongerede raken van het mestbassin. De schade wordt door Van Doremalen vervolgens bepaald op € 30.901,49. Van Balkom verzet zich in zijn Antwoor­dakte na enquête tegen elke vermeerdering van de eis in de Memorie van eis van Van Doremalen. De Commissie acht een dergelijke wijziging van de eis in dit stadium van de procedure in strijd met een goede procesorde, zodat zij moet worden afgewezen. Dat zou wellicht anders kunnen zijn, in­dien de wijziging slechts betrekking zou hebben gehad op het schadebedrag. Nu de wijziging evenwel ook betrekking heeft op de schadeperiode kan zij niet worden geaccepteerd. Daarbij komt nog dat de Commissie de berekening van Van Doremalen in het geheel niet kan volgen. De werkelijke schade kan immers niet hoger zijn dan het verschil in prijs tussen mestafzet in de periode december 2006-maart 2007, afgezet tegen de prijs in april 2007. Bij een berekening daar­van komt de Commissie geenszins in de buurt van het ge­vorderde bedrag.&#13;
14. Aangezien de Commissie wel tot de overtuiging is ge­komen dat als gevolg van het in het ongerede raken van het mestbassin schade kan zijn ontstaan, heeft de Commissie – ten overvloede – nog getracht na te gaan of uit de stukken, het verhandelde ter zitting en de getuigenverklaringen, de hoogte van deze schade berekend zou kunnen worden aan de hand van opslagcapaciteit, veronderstelde voorraden, de productie van mest in 2005 en 2006, de hoeveelheden afge­voerde mest in die jaren en de stand van zaken van het mest­bassin op 31 oktober 2006 en in december 2006. Reeds over de aanwezige opslagcapaciteit verschillen partijen van me­ning. Van Doremalen onderbouwt zijn stelling hieromtrent ook niet. De Commissie zou, deze gedachtegang volgend, uit kunnen gaan van een gemiddelde van de door partij­en genoemde volumes, zijnde 3.925 m3. Ook over de totale mestproductie in 2005 en 2006 worden verschillende cijfers aangevoerd. Van Doremalen gaat uit van een mestproduc­tie van 707 m3 per maand, ofwel 8.484 m3 per jaar. Van Balkom stelt in zijn Antwoordakte na enquete dat in 2005 8.894 m3 is geproduceerd en in 2006 9.057 m3. In dezelf­de Akte stelt Van Balkom dat de mestafzet 8.074,76 m3 voor 2005 en 6.773 m3 voor 2006 is geweest. Over de mestafzet in 2005 laat Van Doremalen zich niet uit, over de mestafzet van 2006 stelt hij alleen dat er in december 2006 2.590,25 is afgezet. Partijen verschillen voorts van mening over de stand van zaken per 31 oktober 2006. Van Doremalen stelt dat op 31 oktober 2006 het bassin nagenoeg leeg was. Van Balkom daarentegen stelt dat het bassin nagenoeg vol was. Als de Commissie ervan uitgaat dat begin januari 2006 geen mestvoorraad aanwezig was – hetgeen beredeneerd zou kun­nen worden op basis van het gegeven dat Van Doremalen in december 2005 nog (dure) mest heeft afgevoerd en wel­licht kan worden aangenomen dat in 2005 de hele jaarpro­ductie is afgezet – dan kan worden aangenomen dat het bassin eind oktober zo goed als leeg was, om dat tot dat mo­ment in 2006 een productie van ruim 7.000 m3 moet heb­ben plaatsgevonden, terwijl er in 2006 afzet van 6.773 m3 heeft plaatsgevonden. Dat klopt echter weer niet met de stel­ling van Van Doremalen dat in december 2006 een afzet van 2.590 m3 moest plaatsvinden, aangezien er toen nog maar twee maanden mest was geproduceerd. Van Balkom stelt dat eind oktober 2006 het mestbassin vol was en in 2006 totaal 6.773 m3 mest is afgevoerd. Er is volgens van Balkom in 2006 en 9.057,02 m3 mest geproduceerd zodat er 3.103,98 m3 over was. Een en ander overziend komt de Commis­sie tot het oordeel dat – zelfs al zou de Commissie het niet voldoen aan de bewijsopdracht en de wijziging van eis la­ten passeren – de schade en de hoogte daarvan, door de vele aannames die dan zouden moeten worden gedaan, onmoge­lijk is vast te stellen. De schade is door Van Doremalen zelfs niet aannemelijk gemaakt, hetgeen voor de Commissie aan­leiding is om Van Doremalen niet in de gelegenheid te stel­len nadere bewijsstukken te overleggen, als dat al binnen een goede procesorde zou passen.&#13;
15. Gezien het bovenstaande dient de vordering van Van Doremalen op het punt van mestopslag te worden afgewe­zen.&#13;
16. Gelet op het in rechtsoverweging 42 van het tussenvon­nis overwogene dienen de overige vorderingen op het punt van de mestopslag en mestafzet te worden afgewezen.&#13;
Geldlening&#13;
17. Gelet op het in rechtsoverweging 45 van het tussenvon­nis overwogene wordt de vordering van Van Balkom betref­fende het restantbedrag van de geldlening ad. € 16.426,76 voor wat betreft de rente afgewezen. De Commissie bepaalt dat het restantbedrag, conform de afspraak die partijen daar­omtrent gemaakt hebben en voor zover dat al niet gebeurd is, door Van Doremalen verrekend kan worden met het ver­schuldigde voergeld.&#13;
Elektriciteit/water&#13;
18. Gelet op het in rechtsoverweging 48 van het tussenvon­nis overwogene wordt de vordering van Van Balkom betref­fende de nabetaling van de kosten van water en elektra af­gewezen.&#13;
Privégas/gastank&#13;
19. Gelet op het in rechtsoverweging 51 van het tussenvon­nis overwogene wordt de vordering van Van Doremalen be­treffende de kosten privégas en huur gasinstallatie afgewe­zen.&#13;
Opschorting en verrekening&#13;
20. Gelet op het in rechtsoverweging 54 van het tussenvon­nis overwogene wordt de vordering van Van Doremalen dat bepaald wordt dat de vorderingen van Van Doremalen ver­rekend mogen worden met de door Van Doremalen opge­schorte betalingen ter zake van de wekelijkse ‘ voergeldbe­talingen’ afgewezen.&#13;
Retentierecht&#13;
21. Gelet op het in rechtsoverweging 61 van het tussenvon­nis overwogene komt de opbrengst van de door Van Balkom verkochte varkens ad. € 52.433,28 toe aan Van Doremalen.&#13;
Weigeren van de biggen&#13;
22. Van Doremalen is in het tussenvonnis in de gelegenheid gesteld te bewijzen dat Van Balkom de inleg van de big­gen heeft geweigerd alsmede de omvang te bewijzen van de door Van Doremalen als gevolg van de weigering van Van Balkom geleden schade.&#13;
23. Van Balkom heeft een brief overgelegd dd. 3 mei 2007 waarmee Van Balkom aangeeft dat hij de poort op slot doet indien Van Doremalen niet betaalt, hij oefent daarmee zijn retentierecht uit. Tevens overlegt Van Balkom een fax dd. 8 &#13;
juni 2007 van F, waarin deze bevestigt dat Van Balkom geen nieuwe biggen tot de stallen toe zal laten.&#13;
24. De Commissie stelt vast dat vanaf 11 juni 2007, in het kader van de mediation, tussen partijen afspraken zijn ge­maakt om geen biggen op te leggen. Dit blijkt uit de brief van de mediator van 12 juni 2007, productie 12 bij de Ant­woordakte van Van Balkom. Partijen hebben vervolgens op 18 juni 2007 afgesproken de levering van biggen aan te hou­den tot 22 juni 2007. Dit blijkt uit de brief van de mediator van 19 juni 2007, productie 13 bij de Antwoordakte van Van Balkom. Voor de periode vanaf 11 juni 2007 kan dus niet gesteld worden dat eenzijdig biggen geweigerd zijn door Van Balkom. Voor de Commissie staat vast dat Van Balkom biggen heeft geweigerd in de periode 6 mei 2007 tot 11 juni 2007. Van Doremalen is geslaagd in zijn bewijs op dit punt voor deze periode.&#13;
25. De vraag die vervolgens nog beantwoord dient te wor­den is of Van Balkom gerechtigd was om zijn verplichting nieuwe biggen te accepteren op te schorten in de periode 6 mei 2007 tot 11 juni 2007. Op grond van artikel 6:52 BW is opschorting alleen gerechtvaardigd wanneer het een op­eisbare vordering betreft. De Commissie stelt vast dat het een opeisbare vordering betreft nu Van Doremalen niet aan zijn betalingsverplichting heeft voldaan. Deze betalingsver­plichting bestaat uit een overeengekomen bedrag aan voer­geld en staat vast. Daarnaast dient ingevolge artikel 6:262 BW de vraag beantwoord te worden of de tekortkoming de opschorting rechtvaardigt. De Commissie is van oordeel dat het niet voldoen aan de betalingsverplichting door Van Do­remalen rechtvaardigt dat Van Balkom zijn verplichting op­schort nieuwe biggen te accepteren. Deze betalingsverplich­ting betreft voergeld dat voornamelijk bedoeld is voor de dekking van de kosten als huisvesting varkens en als belo­ning voor arbeid.&#13;
26. Nu de Commissie heeft geoordeeld dat Van Balkom te­recht zijn verplichting biggen in te leggen heeft opgeschort is Van Balkom niet aansprakelijk voor eventuele schade die hieruit voortvloeit en komt de Commissie niet toe aan het vaststellen van de schade.&#13;
Proceskosten&#13;
27. Ofschoon Van Balkom grotendeels in het gelijk wordt gesteld, dient hij, gelet op het feit dat het stalklimaat niet op­timaal was hetgeen onder andere aanleiding is geweest voor deze procedure, naar het oordeel van de Commissie 1/10 deel van de arbitragekosten te dragen. Van Doremalen die grotendeels in het ongelijk wordt gesteld dient naar het oor­deel van de Commissie 9/10 deel van de arbitragekosten te dragen. De arbitragekosten bedragen € 33.404,-. Bij de pro­ceskostenveroordeling zal de arbitragecommissie er reke­ning mee houden dat partijen ieder in totaal € 17.000,- voor­schotten hebben gestort. Voor wat betreft de kosten van rechtsbijstand is de Commissie van oordeel dat deze door partijen zelf worden gedragen.&#13;
28. De Commissie houdt vast aan hetgeen zij in het tussen­vonnis heeft overwogen.&#13;
Ondertekening&#13;
29. Omdat een minderheid van de arbiters weigert deze uit­spraak te ondertekenen zal daarvan door de andere arbiters onder de ondertekening van dit vonnis melding worden ge­maakt op de voet van art. 38 lid 2 van het Arbitrageregle­ment. Ook deze vermelding zal door hen worden onderte­kend&#13;
IV De beslissing&#13;
De Arbitragecommissie van de Stichting Instituut voor Agrarisch Recht, beslissende als goede mannen naar billijk­heid;&#13;
In procedure I&#13;
Bepaalt dat het restantbedrag van de geldlening op grond van het contract van 8 januari 2005, groot € 16.426,76 ver­rekend mag worden met het voergeld dat Van Doremalen aan Van Balkom verschuldigd is;&#13;
Wijst het meer of anders gevorderde af.&#13;
In procedure II&#13;
Veroordeelt Van Doremalen aan Van Balkom te betalen het achterstallige voergeld dat Van Doremalen op grond van ar­tikel 2 van de voergeldovereenkomst aan Van Balkom ver­schuldigd is vermeerderd met de op grond van artikel 2 on­der d van de voergeldovereenkomst verschuldigde wettelijk rente.&#13;
Wijst het meer of anders gevorderde af.&#13;
In procedure I en II&#13;
Veroordeelt Van Doremalen tot betaling van 9/10 deel van de arbitragekosten tot op heden begroot op € 30.063,60.&#13;
Veroordeelt Van Balkom tot betaling van 1/10 deel van de arbitragekosten tot op heden begroot op € 3.340,40.&#13;
Bepaalt dat de arbitragekosten worden verrekend met de door partijen betaalde voorschotten.&#13;
Veroordeelt Van Doremalen om aan Van Balkom een be­drag van € 13.361,60 te betalen ter vergoeding van het voor­schot ter hoogte van dit bedrag dat Van Balkom als voor­schot heeft betaald.&#13;
Rechtbank Arnhem 20 april 2011, zaaknummer 203767&#13;
(mr. R.A van der Pol)&#13;
Vonnis in de zaak van&#13;
[eiser],&#13;
wonende te [woonplaats],&#13;
eiser,&#13;
advocaat mr. G.J.M. Philipsen te Eindhoven,&#13;
tegen&#13;
[gedaagde],&#13;
wonende te [woonplaats],&#13;
gedaagde,&#13;
advocaat mr. A.A.M. van Beek te Tilburg.&#13;
Partijen zullen hierna [eiser] en [gedaagde] genoemd wor­den.&#13;
1. De procedure&#13;
1.1 Het verloop van de procedure blijkt uit:&#13;
- het tussenvonnis van 29 september 2010&#13;
- het proces-verbaal van comparitie van 20 december 2010&#13;
- de akte uitlating productie van de zijde van [gedaagde].&#13;
1.2 Ten slotte is vonnis bepaald.&#13;
2. De feiten&#13;
2.1 [eiser] en [gedaagde] hebben op 10 augustus 2004 een schriftelijke, door beide partijen getekende, ‘voergeldover­eenkomst’ gesloten met ingang van 20 september 2004 en eindigend op 31 december 2007. Op grond van die overeen­komst is [gedaagde] voor [eiser] vleesvarkens in zijn stal gaan houden. Die voergeldovereenkomst bevat onder meer de volgende bepalingen:&#13;
(…)&#13;
artikel 2&#13;
a. Houder ontvangt van contractgever een basisvergoeding van 6.514,56 Euro per week, te vermeerderen met 6% om­zetbelasting, berekend naar7488 dieren. Indien naar aanlei­ding van artikel 1 het maximaal aantal te houden dieren aan­gepast dient te worden, dan zal die in dit artikel genoemde voergeld vergoeding naar evenredigheid aangepast worden. Bovengenoemde vergoeding zal per week vooraf middels automatische betaling worden betaald.&#13;
artikel 3&#13;
a. Alle lasten, kosten en heffingen die uit de uitvoering van deze overeenkomst voortvloeien zijn voor rekening van de houder, onder andere:&#13;
- personeelskosten&#13;
- onderhoud gebouwen&#13;
- telefoon&#13;
- omzetbelastingadministratie&#13;
- water&#13;
- licht&#13;
- onroerend goed belasting&#13;
- waterschapslasten&#13;
- Minas en eventuele heffingen&#13;
Met uitzondering van:&#13;
- mestafzetkosten, Echter indien de jaarlijkse af te zetten hoeveelheid mest in een kalenderjaar meer dan 9000 m3 be­draagt, zijn de meerkosten boven de 9000 m3 voor rekening van houder ([gedaagde])&#13;
- gas&#13;
- verzekering levende have&#13;
- WA-verzekering dieren&#13;
- destructor&#13;
- voer&#13;
- dierkosten&#13;
b. De kosten voor water, elektra, telefoon, administratie/ac­countant, etc. worden omgeslagen in een vaste vergoeding. Per jaar wordt door contractgever ([eiser]) aan houder ([ge­daagde]) een bedrag van € 21.000,- excl. BTW vergoedt (€ 1750,- excl. BTW per maand). Dit bedrag zal steeds per maand achteraf middels automatische incasso worden be­taald. Zowel bij opstart als bij beëindiging van deze over­eenkomst geldt dezelfde verdeelsleutel als genoemd in arti­kel 2 lid b1 en b3.&#13;
artikel 7&#13;
(…)&#13;
b. Houder heeft een inspanningsverplichting richting con­tractgever om, in overleg met contractgever, een goede zorg te besteden aan een goede en vakkundige voeding, huisves­ting en verzorging van de dieren en zijn kennis ter zake op het vereiste peil te houden. Houder is verantwoordelijk voor alle activiteiten welke tot de normale bedrijfsvoering en de SPF voorschriften gerekend kunnen worden. Hiertoe beho­ren onder meer:&#13;
(-)&#13;
- een deugdelijke onderhoud van de stal en inventaris;&#13;
- een zorg dragen voor een optimale staltemperatuur en be­luchting;&#13;
(-)&#13;
artikel 9&#13;
Wanneer houder voldoet aan de in artikel 7 lid b neergeleg­de zorgverplichting heeft zij recht op betaling van de in arti­kel 2 overeengekomen voergeldvergoeding en betaling van alle kosten voortvloeiende uit het houden van de dieren van contractgever en is zij jegens contractgever gekweten met betrekking tot de uitvoering van de onderhavige overeen­komst. Houder is na het voldoen aan artikel 7 lid b niet aan­sprakelijk voor enige schade toegebracht aan de haar ter ver­zorging toevertrouwde varkens en/of schade aan derden. Houder is alsdan evenmin aansprakelijk voor schade van contractgever bestaande uit de voor haar uit de onderhavige overeenkomst voortvloeiende nadelige resultaten.&#13;
2.2 Op basis van een op 8 januari 2005 gesloten contract heeft [gedaagde] aan [eiser] een bedrag van € 35.000,- ge­leend om daarmee twee mestbassins te kunnen bouwen.&#13;
2.3 Tussen partijen zijn geschillen ontstaan over de uitleg en afwikkeling van de voergeldovereenkomst. Tijdens het daar­op volgende mediationtraject zijn partijen overeengekomen hun bestaande en toekomstige geschillen over de voergeld­overeenkomst te beslechten overeenkomstig het Arbitrage­reglement van de Stichting Instituut voor Agrarisch Recht te Wageningen. Vervolgens heeft de mediator het geschil bij de arbitrage commissie aanhangig gemaakt met een arbitra­geaanvraag van 27 september 2007. De arbitrage commissie van de Stichting Instituut voor Agrarisch Recht bestond uit [ ] [arbiter 1], [ ] [arbiter 2] en [ ] [arbiter 3] (hierna: arbi­ters).&#13;
2.4 Bij inleidende memorie van eis van 18 oktober 2007 (procedure I) heeft [eiser] gevorderd:&#13;
1. voor recht te verklaren dat [gedaagde] aansprakelijk is voor de betaling van volledige schadevergoeding, zulks in verband met de tekortkomingen aan de zijde van [gedaagde] in de nakoming van de voergeldovereenkomst alsmede aan­sprakelijk is voor de betaling van de kosten van privé-gas­verbruik, voor terugbetaling van de in rekening gebrachte kosten van de huur van de gastank, voor terugbetaling van de restant geldlening en voor afdracht van de resterende op­brengst van de door [gedaagde] verkochte varkens;&#13;
2. een schadevergoeding aan [eiser], welke schadevergoe­ding dient te worden vastgesteld op € 142.972,50, althans op een door Uw Commissie in goede justitie te bepalen bedrag;&#13;
3. [gedaagde] te veroordelen tot betaling van de voornoem­de overige posten (kosten privé-gebruik gas, huur gasinstal­latie en restant geldlening) ad in totaal € 59.749,86;&#13;
4. Te bepalen dat de voornoemde vorderingen van [eiser] verrekend mogen worden met de door [eiser] opgeschorte betalingen terzake van de wekelijkse ‘voergeldbetalingen’;&#13;
5. [gedaagde] te veroordelen in de kosten van deze arbitra­geprocedure.&#13;
2.5 [gedaagde] op zijn beurt heeft bij memorie van eis van 17 oktober 2007 (procedure II) gevorderd:&#13;
1. [eiser] te veroordelen tot betaling tegen behoorlijk bewijs van kwijting aan [gedaagde] van een bedrag van € 111.778,27, althans ten bedrage als uw commissie in goe­de justitie vermeent te behoren – te vermeerderen met (1) nabetaling electra september en oktober 2007, (2) nabetaling water januari - oktober 2007, (3) nabetaling basis voergeld­vergoeding over januari- oktober 2007 (4) kosten mestafzet – een en ander te vermeerderen met de wettelijke handels­rente (art. 6: 619a lid 1 BW), althans met de wettelijke ren­te (art. 6:119 lid 1 BW), vanaf 1 oktober 2007 (over bedrag &#13;
ad € 111.778,27) resp. 1 november 2007 (posten 1 t/m 5) tot aan de dag der voldoening;&#13;
2. [eiser] te veroordelen in de kosten van deze procedure en daarbij te bepalen dat hij daarover de wettelijke handelsren­te, althans de wettelijke rente, zal zijn verschuldigd wanneer hij deze niet binnen veertien dagen na het ten deze te wijzen vonnis aan [gedaagde] zal hebben voldaan.&#13;
2.6 Bij memorie van antwoord van 2 november 2007 heeft [eiser] onder meer het volgende verweer gevoerd tegen de vordering van [gedaagde]:&#13;
23. De hoofdvordering van [gedaagde] ad € 111.778,27 is volstrekt onbegrijpelijk en dient reeds om deze reden te worden afgewezen. De vordering is immers niet gespecifi­ceerd, [gedaagde] volstaat met het enkele overleggen van re­keningoverzichten waaruit moet blijken dat er een oude vor­dering bestond en er nieuwe vorderingen zijn bijgekomen. Nergens blijkt uit waaruit het totale bedrag is opgebouwd dan wel waaruit de oorspronkelijke vordering (zie overzicht 01-08-2007) is opgebouwd.&#13;
24. De niet gespecificeerde vordering maakt specifieke be­twisting welhaast onmogelijk. [eiser] betwist dan ook de vordering in zijn geheel. Voor zover [gedaagde] gelden vor­dert op grond van het feit dat de werkelijke kosten</content><legacyfootnotes/><footnotes><footnote/></footnotes><auteurs>prof. mr. D.W. Bruil, P.A.M. Bens, mr. ing. A.A.H. Vugts)</auteurs><published>2011-06-01 00:00:00</published><modified>2011-06-01 00:00:00</modified><editiondate>2011-06-01</editiondate><htmlpath>https://denhollander.info/artikel/9309</htmlpath></article>
</articles></edition>