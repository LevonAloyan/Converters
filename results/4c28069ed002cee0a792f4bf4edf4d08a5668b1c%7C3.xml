<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2011</searchword><id>9531</id><udhid>UDH:TvAR/9531</udhid><titel>Boekbespreking. De vitaliteit van hetschadeloosstellingsrecht inonteigeningszaken</titel><searchwords><searchword>TvAR 9/2011</searchword><searchword>UDH:TvAR/9531</searchword></searchwords><attachments><attachment><name>TvAR2011_09_04_Boekbespreking.pdf</name><extention>pdf</extention><url>https://denhollander.info/download/8312/ci</url></attachment></attachments><inleiding>De vitaliteit van het schadeloosstellingsrecht in onteige­ningszaken. Een studie naar theorie en praktijk (disser­tatie mr. J.A.M.A. Sluysmans, Universiteit Leiden, 2011), Bouwrecht Monografie nr. 32&#13;
Inleiding&#13;
Op de warmste dag van het jaar (28 juni 2011) promoveer­de mr. J.A.M.A. Sluysmans aan de Universiteit van Leiden op een proefschrift over het schadeloosstellingsrecht in ont­eigeningszaken.&#13;
Proefschriften over het onteigeningsrecht zijn zeldzaam: sinds WO II verschenen er slechts twee.1 Ook in het weten­schappelijk onderwijs wordt er weinig (of geen) aandacht aan het onteigeningsrecht besteed. Voor de theorie en prak­tijk van het onteigeningsrecht is een gedegen wetenschappe­lijke studie naar dit weliswaar kleine, maar voor elk rechts­systeem ‘basale’ rechtsgebied dan ook zeer welkom.&#13;
Het onteigeningsrecht vindt in Nederland zijn wettelij­ke grondslag in de Onteigeningswet van 1851. Deze wet is nadien wel een aantal keren gewijzigd, maar de mees­te wijzigingen betroffen de (administratieve en gerechtelij­ke) onteigeningsprocedure; de wettelijke regeling van de schadeloosstelling in geval van onteigening is in de afge­lopen anderhalve eeuw (!) inhoudelijk nauwelijks gewij­zigd. Sluysmans heeft onderzocht in hoeverre de aldus sinds 1851 slechts beperkt aangepaste regels van het onteige­ningsrecht vandaag de dag nog steeds bruikbaar zijn en wel­ke rol met name de rechter hierbij heeft gespeeld (en nog steeds speelt). Deze onderzoeksvraag is in het proefschrift de leidraad voor een vlot geschreven, en daarmee zeer lees­bare beschrijving van zowel de ontwikkeling van het ont­eigeningsrecht in Nederland sinds de Franse overheersing als van de huidige praktijk van het onteigeningsrecht. Door deze opzet verschaft Sluysmans niet alleen gedegen inzicht in wat het onteigeningsrecht vandaag de dag inhoudt, maar vooral ook waarom het die inhoud heeft.&#13;
</inleiding><content>Opzet/indeling proefschrift&#13;
Een onteigeningsprocedure kent in beginsel twee fasen: de administratieve fase en de gerechtelijke fase. In de adminis­tratieve fase neemt het bestuur de beslissing om tot onteige­ning van gronden over te gaan, welke beslissing moet wor­den goedgekeurd door de Kroon. Na goedkeuring kan de gerechtelijke fase aanvangen. Die fase kent eveneens twee onderdelen: eerst dient de rechter onherroepelijk te beslissen over de vordering tot onteigening, om vervolgens (meest­al in een afzonderlijk, later vonnis) te oordelen over de scha­deloosstelling, die aan de onteigende partij en eventuele an­dere belanghebbenden toekomt. Sluysmans beperkt zich in zijn proefschrift tot een bespreking van de gerechtelijke fase, en daarbinnen met name tot de regels die zien op zowel het vaststellen van de schadeloosstelling (hoe komt de rech­ter tot deze vaststelling?), als op de omvang van de schade­loosstelling (op welke schadeloosstelling kan de onteigen­de rekenen?).&#13;
Sluysmans beschrijft daartoe eerst (in hoofdstuk 2) de tot­standkoming van de Onteigeningswet van 1851. Vervol­gens volgt (in de hoofdstukken 3, 4 en 5) een beschrijving op hoofdlijnen van respectievelijk de gerechtelijke ontei­geningsprocedure en de basisregels over de schadeloosstel­ling, waarbij steeds aan de orde komt hoe de rechter in de loop van de tijd de summiere wettelijke bepalingen hier­over heeft toegepast en waar nodig verder heeft ingevuld. In hoofdstuk 6 onderzoekt Sluysmans de legitimatie van dit na­der invullen van de wet door de rechter, gevolgd (in hoofd­stuk 7) door een beschrijving van de wijziging van de Ont­eigeningswet van 1981, waarbij op een aantal onderdelen deze rechterlijke invulling in de wet zelf is verwerkt/gecodi­ficeerd. Hoofdstuk 8 bevat een analyse van de praktijk van het vaststellen van de schadeloosstelling door de rechtban­ken; Sluysmans signaleert daarbij een aantal knelpunten en doet een aantal (nuttige) aanbevelingen voor verbetering van die praktijk. In hoofdstuk 9 toetst Sluysmans het Nederland­se schadeloosstellingsrecht in onteigeningszaken aan het Europese recht (met name art. 6 EVRM en art. 1 EP bij het EVRM) en komt tot de (geruststellende) vaststelling dat ons recht aan de daaruit voortvloeiende eisen voldoet. Sluys­mans eindigt dan tenslotte - mede ten behoeve van de ‘onge­duldige’ lezers - in hoofdstuk 10 met samenvattende slotbe­schouwingen en aanbevelingen.&#13;
Voor de liefhebbers bevat het boek voorts een uitvoerige li­teratuurlijst met (voor zover ik kan nagaan) nagenoeg alle li­teratuur die in de afgelopen anderhalve eeuw over het scha­deloosstellingsrecht in onteigeningszaken is verschenen.&#13;
Omwille van de omvang van deze bespreking zal ik hierna uit de rijke inhoud van het proefschrift met name twee on­derwerpen belichten, die volgens Sluysmans in elk geval kenmerkend zijn voor ons onteigeningsrecht: de materiële invulling van het recht op volledige schadeloosstelling voor de onteigende door de rechter en de wijze van vaststelling van die schadeloosstelling in de praktijk.&#13;
Volledige schadeloosstelling&#13;
Centraal beginsel van het schadeloosstellingsrecht in ont­eigeningszaken is sinds jaar en dag dat alle schade die een rechtstreeks en noodzakelijk gevolg is van een onteigening vergoed moet worden. Sluysmans laat zien dat dit begin­sel niet het uitgangspunt was van de wetgeving in 1851. De toenmalige grondwet maakte slechts gewag van een ‘voor­afgaande schadeloosstelling’ en de wetgever (onder aan­voering van minister J.R. Thorbecke) ging ervan uit dat met vergoeding van de waarde van het onteigende en de even­tuele waardevermindering van het overblijvende sprake zou zijn van een billijke én volledige schadeloosstelling.&#13;
Reeds in 1864 oordeel de Hoge Raad echter dat de toenmali­ge grondwet wel degelijk uitging van een volledige schade­loosstelling en de wettelijke bepalingen over de vergoeding van de waarde van het onteigende en de waardevermin­dering van het overblijvende dan ook niet als een uitput­tende regeling van de schadeloosstelling moesten worden beschouwd (en bijvoorbeeld ook inkomensschade onder om­standigheden voor vergoeding in aanmerking kon komen).&#13;
Vanaf dat moment stond voor de rechter de deur open om van geval tot geval na te gaan welke schade als een recht­streeks en noodzakelijk gevolg van de onteigening voor ver­goeding in aanmerking komt. Sluysmans beschrijft in dat verband helder welke problemen daarbij voor de rechter op­doemen: op het moment van beoordelen van de schade door de rechter zal die schade nog grotendeels in de toekomst lig­gen. Om die schade toch vast te stellen, zal de rechter een vergelijking moeten maken tussen ‘wat zou de positie van de onteigende (en eventuele belanghebbenden) zónder ont­eigening geweest zijn?’ en ‘wat zal die positie feitelijk zijn met/na de onteigening?’. De rechter zal daarbij onvermijde­lijk uit moeten gaan van een groot aantal ficties/aannames.&#13;
Zo kent het onteigeningsrecht de fictie dat alle schade op één moment wordt geleden (de peildatum), wordt bij de waardering van het onteigende uitgegaan van de fictie van een vrijwillige onderhandse verkoop, worden schadeverho­gende acties van de onteigende in het zicht van de onteige­ning weggedacht, evenals bijvoorbeeld voordelen die ten tijde van de onteigening reeds voor het onteigende zijn ont­staan door de uitvoering van het werk waarvoor onteigend wordt (bijvoorbeeld voor de ontwikkeling van een plange­bied is alvast een ontsluitingsweg aangelegd, die ook de ont­eigende grond ontsluit en daarmee de waarde van het ontei­gende heeft doen stijgen).&#13;
Sluysmans beschrijft de werking van deze ficties en laat zien hoe in de loop der tijd rechters invulling aan deze ficties hebben gegeven, steeds tegen de achtergrond van het begin­sel van volledige schadeloosstelling maar overigens vooral gebaseerd op de redelijkheid of de billijkheid.&#13;
Omdat in de wet nauwelijks regels voor het bepalen van de schadeloosstelling zijn opgenomen, is de vrijheid voor de rechter bij de invulling van deze ficties groot. Juist die vrij­heid heeft het mogelijk gemaakt om het schadeloosstellings­recht in de loop der jaren ‘vitaal’ te houden en steeds aan te passen aan nieuwe inzichten over wat de redelijkheid in een concreet geval gebiedt. Eenmaal heeft de wetgever gepro­beerd zelf een nieuwe richting te geven aan het schadeloos­stellingsrecht: in de jaren 1975-1980 liep in de politiek de discussie hoog op over de vraag of in geval van onteigening bij de waardering van gronden, die in een te ontwikkelen bouwlocatie lagen, rekening gehouden moest blijven wor­den met de toekomstige lucratieve bestemming van dat ge­bied (de verkeerswaarde) of louter met het bestaande, veelal agrarische, gebruik (de gebruikswaarde). De politiek kwam er niet uit, het toenmalige kabinet Den Uyl struikelde erover, en de daarna in 1981 toch doorgevoerde wijzigingen van de Onteigeningswet hielden uiteindelijk niet meer in dan een codificatie van enkele regels uit de jurisprudentie.&#13;
Het schadeloosstellingsrecht in onteigeningszaken is daar­mee nog altijd bij uitstek ‘rechtersrecht’ en degenen die in de onteigeningspraktijk werkzaam zijn zullen dan ook voor de inhoud daarvan steeds te rade moeten gaan bij de - na an­derhalve eeuw - omvangrijke jurisprudentie.&#13;
Vaststellen van de schadeloosstelling: de praktijk&#13;
Waar de Hoge Raad waakt over de vitaliteit van het scha­deloosstellingsrecht in onteigeningszaken door de eeuwen heen, geschiedt de feitelijke invulling van alle regels en fic­ties door de rechtbanken. Bijzonder kenmerk van de proce­dure bij de rechtbank is dat de rechtbank in alle gevallen al­vorens de schadeloosstelling vast te stellen eerst advies over de schadeloosstelling moet vragen aan externe deskundigen. Sluysmans beschrijft - mede vanuit zijn eigen praktijkerva­ring en voorts op basis van interviews, die hij met groot aan­tal van deze deskundigen heeft gehouden - hoe rechtbanken tot de vaststelling van de schadeloosstelling komen en welke rollen de rechtbanken, de rechtbankdeskundigen en partijen (met hun adviseurs/partijdeskundigen) daarbij spelen.&#13;
Hij signaleert bij die rolverdeling een aantal knelpunten. Centrale vraag daarbij is of de invloed van de rechtbankdes­kundigen op het vaststellen van de schadeloosstelling niet te groot is en welke ‘checks and balances’ in dat verband wel­licht extra aandacht verdienen.&#13;
Op basis van een analyse van rechtbankvonnissen stelt Sluy­smans vast dat in de praktijk de rechtbank zich bij haar oor­deel over de schadeloosstelling vrijwel altijd volledig aan­sluit bij het door de deskundigen uitgebrachte advies en voor wat betreft de motivering van haar oordeel vaak vol­staat met een verwijzing naar dat advies. Deze ‘praktijk’ is alleen aanvaardbaar als zowel de deskundigen zelf als de totstandkoming en motivering van hun adviezen aan hoge kwaliteitseisen voldoen en er voorts geen sprake is van ‘klakkeloos’ overnemen van de adviezen door de rechtbank, maar van een zelfstandige inhoudelijke beoordeling van die adviezen, mede aan de hand van de daartegen door beide partijen ingebrachte bedenkingen.&#13;
Ten aanzien van de (benoeming van de) deskundigen bepleit Sluysmans in dit verband om in beginsel steeds drie deskun­digen te benoemen om in alle zaken te waarborgen dat zo­wel de vereiste juridische kennis als taxatiedeskundigheid voldoende verzekerd is. Voorts bepleit hij meer transparan­tie bij de benoeming van deskundigen door meer inzicht te verschaffen in de expertise en achtergrond van de te benoe­men deskundigen en partijen (zoals ook bij de benoeming van deskundigen in een gewone civiele procedure) de gele­genheid te geven zich over de te benoemen deskundigen uit te laten. Sluysmans ziet die gelegenheid graag voorafgaand aan de benoeming; ook voorstelbaar (en wellicht prakti­scher) is dat partijen na de benoeming een korte termijn wordt gegund om van hun eventuele bezwaren tegen de be­noemde deskundigen te laten blijken.&#13;
Met Sluysmans meen ik dat de belangrijke rol van het des­kundigenadvies in de procedure rechtvaardigt dat aan de motivering door deskundigen van hun adviezen hoge ei­sen worden gesteld. Daarmee zouden adviezen die enkel ge­baseerd zijn op de bekende trits ‘kennis, ervaring en intuï­tie’ in onteigeningszaken uit den boze zijn. Van deskundigen mag verwacht worden dat zij aangeven op welke feitelijke gegevens en overwegingen hun adviezen gebaseerd zijn en voorts dat zij ook steeds inhoudelijk en gemotiveerd ingaan op de bezwaren die partijen tegen hun concept- en definitie­ve adviezen inbrengen. Daarbij dienen deskundigen bij de voorbereiding van hun adviezen transparant en met inacht­neming van onder meer het beginsel van hoor en wederhoor te werk te gaan.&#13;
Sluysmans vraagt daarbij terecht aandacht voor de vaak (te) lange duur van het deel van de procedure over de schade­loosstelling. Sluysmans heeft berekend dat de gemiddel­de duur van deze procedures thans bijna twee jaar is (met uitschieters naar boven en beneden), terwijl de wet uitgaat van 10 tot 12 maanden, en ook de betrokken belangen re­gelmatig juist een snel oordeel vergen (bijvoorbeeld over de vraag of de aankoop van een bepaalde beweerdelijke be­drijfslocatie redelijk is en op financiering daarvan gerekend kan worden). Uit het onderzoek van Sluysmans volgt dat de hoofdmoot van de vertraging voor rekening van de recht­bankdeskundigen komt (waarbij hoogstens de nuancering hoort dat deskundigen weer veelal afhankelijk zijn van het tempo waarmee partijen hen voorzien van gevraagde gege­vens). De praktijk leert dat een strenge bewaking van de ter­mijnen door de rechtbank - en daarmee door deskundigen en partijen - veel kan bijdragen aan het tijdig tot stand komen van adviezen.&#13;
Tot slot&#13;
Uit het proefschrift van Sluysmans blijkt dat het schadeloos­stellingsrecht in onteigeningszaken ondanks - maar eigenlijk misschien wel: dankzij - het ontbreken van uitvoerige, strak­ke wettelijke regels over de vaststelling van de schadeloos­stelling nog zeer vitaal is.&#13;
Vanuit de praktijk bestaat dan ook geen behoefte aan herzie­ning van de beperkte wettelijke regeling van het schadeloos­stellingsrecht. Wel kan op een aantal onderdelen de dagelijk­se praktijk bij het vaststellen van schadeloosstellingen nog worden verbeterd. Sluysmans heeft fraai inzicht gegeven in de achtergronden van de wettelijke regeling en in de prak­tijk van het schadeloosstellingsrecht; daarmee is zijn proef­schrift een ‘must’ voor een ieder die in de onteigeningsprak­tijk werkzaam is. &#13;
&#13;
&#13;
</content><legacyfootnotes>* Mr. I.P.A. (Ivo) van Heijst is als advocaat werkzaam bij ‘t Regthuys in Rozendaal (Gld.) en treedt onder meer veel­vuldig op als rechtbankdeskundige in onteigeningszaken.&#13;
1. S.J. Hamming, De schadeloosstelling bij onteigening (diss. Groningen, 1948) en C.W. Claassen, Toerekening van voordelen bij de vaststelling van de schadeloosstelling voor onteigening (diss. Leiden, 1982).&#13;
</legacyfootnotes><footnotes><footnote/></footnotes><auteurs>mr. I.P.A. van Heijst&#13;
</auteurs><published>2011-09-01 00:00:00</published><modified>2011-09-01 00:00:00</modified><editiondate>2011-09-01</editiondate><htmlpath>https://denhollander.info/artikel/9531</htmlpath></article>
</articles></edition>